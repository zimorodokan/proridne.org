<!--#include virtual="/-/inc/general__page_start.inc" -->
<title>Русалки, мавки, лоскітниці ☼ Українська міфологія ☼ Народна творчість</title>
<meta name="Description" content="Український міф «Русалки, мавки, лоскітниці» ☼ Український фольклор, усна народна творчість України">
<link rel="canonical" href="https://proridne.org/Українська міфологія/Русалки.html">
<!--#include virtual="/-/inc/pageType__Український міф.inc" -->

<article class="articleMain">
	<h1 class="articleMain__header">Русалки</h1>
	<p>Русалки — водяні богині, які живуть на дні водоймищ. Душі вони не мають, а тільки серце. Мавки — то їхні подруги.</p>
	<p>Коли золотоликий Сонце—Дажбог іде на спочинок, заступає його Хоре, який останній промінь сонця віддзеркалює в місяці, і тоді на землю приходить ніч.</p>
	<p>Для русалок місяць — то сонце їхнє, і коли він світить та з’являються перші зорі, виходять вони тихої ясної ночі з своїх кришталевих теремів, у яких живуть на дні річок та озер, на шовкові береги і співають чарівні пісні. Русалки — напрочуд ніжні й сумні дівчата, одягнені в довгі аж до п’ят білі сорочки або зовсім голі, у зелених віночках із осоки чи галузок, з довгим розпущеним волоссям до самих колін. Найбільш багато їх ясної місячної ночі на Святій неділі в так званий «Сухий четвер» — тоді русалки трохи просихають, а то їм усе мокро. У Зелений четвер, щоб не розсердити русалок, жінки не працюють ні в полі, ні в городі. Якщо треба принести води, то до криниці вкидають полин.</p>
	<p>На перший погляд русалки такі радісні, безтурботні, що й не сказати, а насправді доля їх дуже сумна. Саме на Русальний Великдень, коли цвіте жито, наші прародителі поминали своїх предків, а щоб із цвітом не стало чогось лихого, то прохали русалок захисту, приносячи їм жертви. Вони особливо люблять, коли дівчина таємно від усіх сплете віночок і кине його русалці, яка тоді виконає будь—яке її бажання. Вони невгамовні та баламутні, сміливо виходять з води і — гайда гуляти по полях і лісах, луках і долинах. Тоді лише нічне Боже Око та зірки бачать, як вони вигойдуються на гілках верболозів, бігають, неначе вітер, у шовковій траві та зеленім житі, регочуть та кричать.</p>
	<p>Русалки — це богині земної води, неназвані маленькі дівчатка, мертвонароджені чи приспані матерями. Існує повір’я: хто вмирає або народжується на Русальному тижні, той стає. русалкою. Після семи років померлі дітки стають чарівницями, як і їхні сестри польові русалки, яких називають Мавками. Такі дівчатка дуже гарні з лиця, тіло в них блакитне і синє, з зеленими або чорними очима. Побачивши перехожого, зразу перемінюються у дорослих дівчат. Часом показуються людям не лише голими, а і в дівочому одязі, у вишиваній сорочці та червоному намисті. Коли трапиться комусь зустрітися з русалкою, то не слід тікати, — все одно дожене. Та зустріти красуню може лише щаслива людина, і не варто комусь розповідати про зустріч, бо тоді може статися лихо. Особливо полюють русалки на гарних парубків. Заманюють їх чудовими піснями, а спіймавши — лоскочуть попід руки; залоскотавши де смерті, тягнуть до себе у воду. Там при місячному сяйві бешкетують знову, як малі дівчатка, плещуть у долоні, розчісують свої довгі коси, плавають, бризкаються, сідають на млинові колеса, пірнають в осяйне кружево води з криком — «ку-ку»; запутують сітки рибалкам, псують греблі, — і вибігають на берег, скачуть одна проти другої, приспівуючи:</p>
	<div class="poem">
		<p>
			Не мий ноги об ногу,<br>
			Не сій муки на діжу.<br>
			Ух, ух, солом’яний дух, дух!<br>
			Мене мати уродила,<br>
			Нехрещене положила.
		</p>
	</div>
	<p>Земна русалка — це дівчина—красуня, котру дівчата обирають з—поміж себе. її голе молоде тіло прикрашають духмяними квітами з пахучим зіллям. Потім, узявшись за руки, водять кругом неї хороводи. Молодиці й чоловіки теж у цю пору збираються гуртом по хатах, обідають, п’ють міцні напої, справляють проводи русалок.</p>
	<p>Русалії — свято веселе, супроводжується музикою та танцями, іграми та перерядженнями. Коли до хати вносять зілля, то це означає запросити русалок, бо вони живуть у травах і квітах. У перший день запросин дівчата «виводили із села» русалок у поле, де готували обід—тризну, заквітчували себе вінками і, взявшись за руки, йшли, співаючи:</p>
	<div class="poem">
		<p>
			Ой проведу я русалочку до броду,<br>
			А сама вернуся додому.<br>
			Ідіть, русалоньї й, ідіте,<br>
			Та нашого житечка не ломіте,<br>
			Бо наше житечко в колосочку,<br>
			А наші дівоньки у віночку.
		</p>
	</div>
	<p>Після русалій дівчата кидали віночки на город — на врожай та добробут.</p>
	<p>Русалки — то душі померлих предків, які виходять з води на землю, щоб цвітом бралися посіви, щоб жита родили, бо де русалки танцюють, там врожай кращий. Вони про це добре знають, а тому від людей вимагають шанобливого ставлення до себе, бо можуть бути добрими і злими. Під час Зелених свят поминають утоплених дівчат. Утоплениці — це русалки з довгими зеленими косами, з яких безперестанку струменить вода.</p>
	<p>До тих матерів, які не пом’янули своє дитя в річницю смерті, русалка буває мстива, бо так їй на тім світі темно, так плаче—нарікає вона на свою неньку, що та її не вберегла.</p>
	<p>Вшановуючи русалок, приносили жертви їм як берегиням річок та озер. Так і нині люди поважають воду, ставляться до неї як до святої, бо вода, як і вогонь, — то ніби два ангели, що повинні бути завжди в хаті. Тому люди і приходять до води молитися, світять свічки над криницями, вшановуючи водяних духів. Велику силу має вода на землі!</p>

	<figure class="illustration">
		<img class="illustration__image" loading="lazy" decoding="async" src="/Український фольклор Книги/Валерій Войтович ☼ Міфи та легенди давньої України/ілюстрації/Валерій Войтович ☼ Міфи та легенди давньої України — Русалки.png" alt="Русалки">
		<figcaption class="illustration__caption">Русалки</figcaption>
	</figure>

	<p>На Русальному, або як ще кажуть Клечальному тижні, русалки люблять залазити на дерева і просять у дівчат полотна, рушників, хусток, сорочок, а потім уночі забирають їх з дерев. Нитки — то для них найкращий дарунок, бо їхнє улюблене заняття у кришталевих палатах — шити і прясти. Часом вони навіть крадуть прядиво по селах.</p>
	<p>Русалки дуже гарні, веселі та співучі, але і небезпечні. Щоб вберегтися від водяних красунь, дівчата та жінки носять при собі любисток, полин, м’яту і часник. Коли раптом русалка кинеться на дівчину і запитає в неї: «Що твоя мати варила?», то треба сміливо відповідати: «Борщ із полином!» Бо коли чує від неї «Борщ та кашу», то їй тільки цього й треба: засміється — «Ступай у нашу!» — скаже — й залоскоче бідну дівчину, затягне до свого ставка. Щоб русалка не залізла вночі у вікно до хати або навіть якщо вже лізе — скоріш треба покласти на підвіконня полин з часником. Як почує їх запах, вона залається і втече прожогом від хати.</p>
	<p>Десятий день Зелених свят русалки виходять з води, щоб стежити, чи ніхто не працює. Цього дня господарі на межах своїх нив кладуть для них і для польових русалок жертовний хліб, а самі варять просто неба різні страви і пригощають одне одного, а господині збризкують молоком той шлях, по якому корови йдуть на пасовисько.</p>
	<p>Купальської ночі іменні русалки розкладають вогонь біля річок і скачуть через нього, а безіменні русалки посипають собі голови попелом, щоб росло волосся, а тоді скачуть знову у воду. Хто знайде в цю чарівну ніч іскру, яку загубила русалка, або ненароком наступить на неї і вона вчепиться, то матиме великий клопіт. Русалка аж до весняного грому буде з’являтися до того чоловіка і стрибатиме під вікном вигукуючи:</p>
	<p>— Віддай моє!</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Валерій Войтович ☼ Міфи та легенди давньої України/">Войтович Валерій Миколайович Міфи та легенди давньої України</a>. — Тернопіль: Навчальна книга — Богдан. 2005. — 392 с.</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>


<article class="articleMain">
	<h1 class="articleMain__header">Русалки</h1>
	<p>За народними повір’ями на русалок перетворювалися наречені, які померли або втопилися.</p>
	<p>Вони ставали дочками або дружинами водяника.</p>
	<p>Улюблені місця русалок — стоячі води, неглибокі водойми або річки з повільною течією. Русалки з’являються у теплі місяці року — у періоди від молодого місяця.</p>
	<p>Русалки дуже гарні з лиця, тіло в них блакитне чи синє, зелені або чорні довгі пухнасті вії, а очі чорні або зелені і дуже блискучі. Пальці на ногах з’єднані перетинкою, як у гусей (якщо русалки спішно кидаються у воду, то на березі можна побачити їхні сліди, які довго не може розмити вода, а звичайно перед тим, як покинути берег, вони ретельно загладжують пісок). їх довге зелене або чорне волосся завжди розпущене і сягає колін.</p>
	<p>Вдягнені русалки у довгі білі тонкі сорочки або ж голі.</p>
	<p>Душі русалки не мають, а мають лише серце.</p>
	<p>Місяць — то їхнє сонце. У пору зелених свят, коли квітує жито, більшість русалок виходить з води. Ось тоді русалки гойдаються на гілках дерев, розчісують своє волосся гребінцем, водять танки, улаштовують гуляння і кричать, як кішки.</p>
	<p>Русалки полюють за гарними хлопцями, заманюють їх чарівними піснями або дають про себе знати лясками у долоні, спіймавши, лоскочуть попід руки, а залоскотавши до смерті, тягнуть у воду.</p>
	<p>Вважалося: якщо в русалки є гребінь, то вона може затопити будь-яку місцевість, розчісуючи своє хвилясте волосся, однак коли її коси висохнуть, вона відразу помирає. Ось чому русалки бояться далеко відходити від берега, не захопивши із собою гребеня.</p>
	<p>Побачити русалку може тільки щаслива людина, але якщо вона про це комусь розповісгь, з нею станеться велике лихо. Спроби людей побачити русалок та їх старшу або старшого водяного діда можуть закінчитися трагічно.</p>
	<p>Русалки здебільшого — істоти незлобливі, і лоскочуть із пустотливості. При зустрічах із дівчатами русалки загадують їм загадки і, якщо не отримують правильної відповіді, забирають бідолашних із собою.</p>
	<p>До наших днів дійшли перекази про парубка, наречена якого померла і стала русалкою. Він дуже сумував і хотів, щоб вона повернулася, тому пішов на молодий місяць у поле і ліг біля межі, за яку русалки не забігають.</p>
	<p>Бачить: посеред ночі біжать русалки і його дівчина — з краю. Схопив він її за руку, а вона йому і каже:</p>
	<p>— Хоч і спіймав, хоч не відпускаєш, а все одно разом не будемо.</p>
	<p>І тієї ж миті кудись зникла. Адже, що скаже русалка у таку мить, так і станеться.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Василь Товстий ☼ Легенди та міфи України/">Легенди та міфи України / уклад. В. П. Товстий.</a> — Харків: Промінь, 2005. — 64 с.: іл.</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>


<article class="articleMain">
	<h1 class="articleMain__header">Русалки, мавки, лоскітниці</h1>
	<p>Русалки (мавки, лоскітниці) — водяні божества. За народними уявленнями, Русалки — жінки та діти, які померли неприродною смертю (серед них чимало самогубців). Живуть, згідно з повір’ям, здебільшого в річках, з весни виходять на берег, гойдаються на гіллях дерев, розчісують своє довге зелене волосся, співають, водять веселі танки, заманюють юнаків своєю вродою і чарами. Здатні творити як добро (оберігати поля від всякої біди й т. п.), так і зло (залоскочувати юнаків до смерті, закручувати сіті рибалкам, насилати на поля град і т. д.). Давні українці задобрювали Русалок — влаштовували «проводи русалок», жертвоприношення, поклоніння річкам. Це відзначив Прокопій Кесарійський у VI ст.</p>
	<p>Поетичний образ Русалки входить з XIV ст. до української народної творчості. (За Д. Зеленіним).</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Сергій Плачинда ☼ Словник давньоукраїнської міфології/">Плачинда С. П. Словник давньоукраїнської міфології</a>: — К.: Укр. письменник, 1993. — 63 с.</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>


<article class="articleMain">
	<h1 class="articleMain__header">Русалки</h1>

	<figure class="illustration">
		<img class="illustration__image" loading="lazy" decoding="async" src="/Український фольклор Книги/Василь Милорадович ☼ Українська відьма/ілюстрації/Василь Милорадович ☼ Українська відьма — 09.png">
		<figcaption class="illustration__caption">Василь Милорадович ☼ Українська відьма</figcaption>
	</figure>

	<p>Різниця між русалками та класичними й романськими сиренами <a href="#_ftno1" id="_ftnrefo1"><sup>o1</sup></a>. Перекази про Мелюзіну і казки про жінок-зміїв. Цілісність природи русалки. Русалки-утоплениці. Русалки — нехрещені діти, їх потойбічне існування та зовнішність.</p>
	<p>Вивчаючи оповіді та повір’я про малоруських русалок, необхідно відрізняти їх від класичних та романських переказів про подібних жіночих створінь — сирен, напівжінок-напівриб, які заманювали мореплавців своїм чарівним співом, оскільки ці повір’я на Україні не знайшли відображння, хіба що в зауваженні, що пісні складають морські люди <a href="#_ftn1" id="_ftnref1"><sup>1</sup></a>. Крім цього короткого посилання, ні в етнографічних збірниках, ані в устах народу немає, очевидно, жодної казки, де б зустрічались істоти з усіма переліченими властивостями сирен водночас. Подекуди трапляються описи лише окремих ознак. Наприклад, в одній з казок, що була записана нещодавно па Лубенщині, замурована с стіну дівчина покрита риб’ячою луском, що є ознакою сирени («des sirènes écailleuses» <a href="#_ftno2" id="_ftnrefo2"><sup>o2</sup></a> за Флобером). Але цією зовнішньою ознакою схожість і обмежується. Так само і бретанська сирена <a href="#_ftn2" id="_ftnref2"><sup>2</sup></a>, біла, із золотавим волоссям та риб’ячим хвостом, нагадує малоруських русалок хіба що своїм дитячим віком і більше нічим.</p>
	<p>Майже те саме можна сказати про роман французької феї Мелюзіни <a href="#_ftno3" id="_ftnrefo3"><sup>o3</sup></a>, напівжінки-напівзмії, що вийшла заміж за графа Раймунда де Пуатьє, народила йому десятеро синів, але зникла, коли була розкрита її подвійна природа. Оповідь ця дійшла до Правобережної України через Німеччину і землі західних слов’ян <a href="#_ftn3" id="_ftnref3"><sup>3</sup></a> і знайшла своє відображення лише в називанні Мелюзінами співачок, напівжінок-напівриб <a href="#_ftn4" id="_ftnref4"><sup>4</sup></a>. Проте якщо роман про Мелюзіну не має нічого спільного з повір’ями про русалок, то за своїм основним мотивом він дещо схожий на казки про дівчину і жінку зміїв, котрі так само, як і Мелюзіна, до тих пір, поки не розкривається їхня зміїна природа, є істотами доброчинними. Так, у казці, яку я записав на Лубенщині, кругом шиї сонного хлопчика обвилася змія і перетворилася на царівну з кам’яного царства. Вона потім усе життя допомагала своєму улюбленцеві, між іншим, подарувала йому сорочку із зміїної сили. Більш детальний і кращий варіант цієї казки наведений у Чубинського <a href="#_ftn5" id="_ftnref5"><sup>5</sup></a>. У збірнику ж Афанасьева «Російські народні казки» дівчина-змія згадується лише епізодично у двох казках про чарівний перстень. У першому варіанті оточена вогнем і врятована селянином дівчина обертається на змію <a href="#_ftn6" id="_ftnref6"><sup>6</sup></a>. У другому <a href="#_ftn7" id="_ftnref7"><sup>7</sup></a> навпаки — змія на вогнищі після врятування перетворюється на дівчину. Ще ближча до провідного мотиву легенди про Мелюзіну інша казка, яка також записана на Лубенщині. В ній хлопець підпалив копицю, де ховалася змія. Змія вилізла, перетворилася на дівчину, вийшла заміж за хлопця і жила з ним доти, поки він не обізвав її гадиною. З цієї хвилини вона зникає назавжди, діти її обертаються: син — на соловейка, дочка — на жабу. І в Чубинського <a href="#_ftn8" id="_ftnref8"><sup>8</sup></a> перша половина казки така сама: змія обертається під вінцем на жінку, живе з чоловіком і залишає його назавжди після нагадування про її зміїну природу.</p>

	<figure class="illustration">
		<img class="illustration__image" loading="lazy" decoding="async" src="/Український фольклор Книги/Василь Милорадович ☼ Українська відьма/ілюстрації/Василь Милорадович ☼ Українська відьма — 10.png">
		<figcaption class="illustration__caption">Василь Милорадович ☼ Українська відьма</figcaption>
	</figure>

	<p>Таким чином, русалки відрізняються від усіх вже згаданих фантастичних істот тим, що в їхній природі немає нічого подвійного. Вони, за Соловйовим, Афанасьєвим і Кавеліним, душі померлих молодих жінок, дівчат і дітей <a href="#_ftn9" id="_ftnref9"><sup>9</sup></a>. Русалки — дівчата, які потонули <a href="#_ftn10" id="_ftnref10"><sup>10</sup></a> або померли на зелені свята <a href="#_ftn11" id="_ftnref11"><sup>11</sup></a>. Русалки (дівчата і жінки-утоплениці) стають дружинами водяників <a href="#_ftn12" id="_ftnref12"><sup>12</sup></a>.</p>
	<p>За білоруськими повір’ями, русалки — також утоплениці, вони лоскочуть людей, а як їх упіймають, служать у людей до року і виконують різні роботи; харчуються парою <a href="#_ftn13" id="_ftnref13"><sup>13</sup></a> Проте таке уявлення про русалок, як про дорослих дівчат і жінок, зустрічається лише в поезії, літературі та живописі. Народові, принаймні в центральній Малоросії, воно чуже. Тут немає казок, пісень, повір’їв про таких русалок, немає і обрядів. Народові відомі лише русалки-діти. Це мертвонароджені, приспані матерями, взагалі нехрещені діти <a href="#_ftn14" id="_ftnref14"><sup>14</sup></a>. До русалок належать також діти, вбиті матерями при народженні <a href="#_ftn15" id="_ftnref15"><sup>15</sup></a>. За повір’ями Подільської губернії, потерча <a href="#_ftno4" id="_ftnrefo4"><sup>o4</sup></a> (або потороча) лише після семи років стає русалкою-мавкою, або малкою <a href="#_ftn16" id="_ftnref16"><sup>16</sup></a>.</p>
	<p>Потойбічне існування русалок зображується народом такими фарбами: «Русалкам на тім світі темно. Її душечка так літа, як птиця по дереву, їй пристановища нема. І плачеться вона на свою матір, що мати її не зберегла. У четвер на клечальних святках Бог ізбира до міста, тоді їм трошки видненько, а то їм усе темно»</p>
	<p>Таким чином, русалки з’являються лише на зелені свята, що підтверджують також друковані матеріали. Тиждень перед Трійцею називався в Росії XII ст. русальним. Русалки можуть показуватися лише в день св. Духа та на Трійцю. Дівчата й жінки запасаються зорею або любистком (Lychnis chalcedonia. L., Levisticum officinale. L. Особливо оберігає полин Artemisia Absinthium.), щоб не залоскотали русалки <a href="#_ftn17" id="_ftnref17"><sup>17</sup></a> Русальний, мавський Великдень, буває в четвер на зеленому тижні. В цей день не працюють, щоб не образити русалок, весь тиждень не купаються поодинці <a href="#_ftn18" id="_ftnref18"><sup>18</sup></a>. На русальний Великдень жінки, що втратили нехрещених дітей, збирають дітей з усього околодку, або які трапляються, пригощають їх варениками, паляницями, пиріжками, бубликами <a href="#_ftn19" id="_ftnref19"><sup>19</sup></a>. На русальному тижні в Білорусії дівчата, гойдаючись на гіллі, закликають русалок. Дітей не пускають купатись <a href="#_ftn20" id="_ftnref20"><sup>20</sup></a>. Русальний Великдень називають іще «сухий четвер», так як «тоді тілько росавки просихають, а то усе їм мокро». Лише в ці дні можна спостерігати побут русалок, місця їх перебування, зовнішність та перевтілення.</p>

	<figure class="illustration">
		<img class="illustration__image" loading="lazy" decoding="async" src="/Український фольклор Книги/Василь Милорадович ☼ Українська відьма/ілюстрації/Василь Милорадович ☼ Українська відьма — 11.png">
		<figcaption class="illustration__caption">Василь Милорадович ☼ Українська відьма</figcaption>
	</figure>

	<p>Головує над русалками старша, або ігуменья, а за іншими повір'ями — дід, або святий. Під таким наглядом, або й без нього, русалки пасуться, як гуси, на островах, болотах, полях, у лісах, але не можуть переходити межу <a href="#_ftn21" id="_ftnref21"><sup>21</sup></a>. Найчастіше бувають русалки біля води: тут вони купаються, бігають, кричать, як кішки <a href="#_ftn22" id="_ftnref22"><sup>22</sup></a>. Люблять більше стоячу воду та мілкі, нешвидкі річки, «щоб не занесла вода». Русалки уявляються дітьми, що сміються, плескають в долоні, гукають: «Гуп! А де ви?», а також співають. Тіло в них блакитне, синювате або темне. «Голі скрізь, з осоки коси» (Шевченко, 27 стр.). Часто одягнені в червоне. Іноді з’являються у вигляді кішок <a href="#_ftn23" id="_ftnref23"><sup>23</sup></a>, жаб <a href="#_ftn24" id="_ftnref24"><sup>24</sup></a> або малих тварин з породи гризунів. «Род криси, полове, хвіст длинний, уха вгору, на лапах по п'яти пальчиків, є нігті. Собака не займала (від М. Івахненка, місто Снітин).</p>
	<p>До русального великодня належать і такі оповіді: «Йшов дід на охоту, переходив болото. Русалки угнались за дідом. Він побіг до дуба, ізліз, а вони й собі деруться та хихочуть. Дід вистрелив, вони тоді одбігли од дуба у копанку та й купаються; і купались до дванадцяти часів. Плигають і кажуть: «Ух, ух! Солом’яний дух». Маленькі діти швидкі, синенькі або голубенькі» (від Д. Бугайової, село Литвяки).</p>
	<div class="poem">
		<p>
			Співають і такої:<br>
			Не бий нога об ногу,<br>
			Не сій борошна на діжу,<br>
			Ух, ух! Мене мати нехрещену вродила,<br>
			На камені садила.
		</p>
		<p class="right">Від А. Гетьманової, місто Снітин</p>
	</div>
	<p>«Пішли дівчата на поле рвати квіток на русальний Великдень. Прийшла одна до балки, коли плигають дітки манюні. А вона помахала на другу нишком. Як прибігла та друга, та в крик, та в голос, та давай тікать. Прибігли додому, заболіли і вмерли» (від Є. Павликової, село Литвяки).</p>
	<p>«Ішла жінка у село, коли виходять чотири росалки, маленькі, у червоних сорочках, в лодоні плещуть:</p>
	<div class="poem">
		<p>
			Мене мати вродила<br>
			Та в хрест не вводила.
		</p>
	</div>
	<p>Узяла жінка соломинку і усіх перехрестила» (від Н. Кедевої, село Литвяки).</p>
	<p>Про схожий випадок розповідається в овернській казці. На світанку діти в білому оточили подорожнього та вимагали у нього похрещення <a href="#_ftn25" id="_ftnref25"><sup>25</sup></a>.</p>
	<p>З усього сказаного випливає, що русалки, не маючи в природі своїй нічого стихійного і двоїстого, є лише різновидом мерців.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__footnotes">
			<p><a href="#_ftnrefo1" id="_ftno1"><sup>o1</sup></a> Сирена — за грецькою міфологією, морська німфа, жінка з риб’ячим хвостом.— О. Т.</p>
			<p><a href="#_ftnrefo2" id="_ftno2"><sup>o2</sup></a> Сирени лускаті (фр.).— О. Т.</p>
			<p><a href="#_ftnrefo3" id="_ftno3"><sup>o3</sup></a> Фея Мелюзіна, за легендами, ув’язнила свого батька (короля Албанії Еліпаса) в горі і за це мала щосуботи спокутувати свій гріх — перетворюватись у змію. Своєму чоловікові вона заборонила бачитись з нею по суботах. Після порушення ним домовленості Мелюзіна обернулася на крилату змію і зникла назавжди. Роман про Мелюзіну створений наприкінці XIX ст. Жаном з Араса.— О. Т.</p>
			<p><a href="#_ftnrefo4" id="_ftno4"><sup>o4</sup></a> Померла до народження, або мертвонароджена дитина. — О. Т.</p>
			<p><a href="#_ftnref1" id="_ftn1"><sup>1</sup></a> Кулиш Записки о Южной Руси, II., 36 и Чубинский Тр. эксп. т. I., в. 1., 211</p>
			<p><a href="#_ftnref2" id="_ftn2"><sup>2</sup></a> Paul Yves Sébillot Contes des provinces de France. Paris. 1884, М 29, La sirène de la Fresnaye</p>
			<p><a href="#_ftnref3" id="_ftn3"><sup>3</sup></a> Сумцов Культ. переж. Киевская Старина 1889 г., III., 668</p>
			<p><a href="#_ftnref4" id="_ftn4"><sup>4</sup></a> Чубинский т. I., в. 1., 209</p>
			<p><a href="#_ftnref5" id="_ftn5"><sup>5</sup></a> Чубинский т. II, № 135, стр. 432-445</p>
			<p><a href="#_ftnref6" id="_ftn6"><sup>6</sup></a> Афанасьєв т. I, стр. 319</p>
			<p><a href="#_ftnref7" id="_ftn7"><sup>7</sup></a> Афанасьєв т. II,стр. 324</p>
			<p><a href="#_ftnref8" id="_ftn8"><sup>8</sup></a> Чубинский т. II., № 2, 12</p>
			<p><a href="#_ftnref9" id="_ftn9"><sup>9</sup></a> Кавелин Сочиненiл. Москва. 1859 г., IV, 205</p>
			<p><a href="#_ftnref10" id="_ftn10"><sup>10</sup></a> Арендаренко Зап. о Полт. Губ. II., 215. Чуб. т. 1, 207</p>
			<p><a href="#_ftnref11" id="_ftn11"><sup>11</sup></a> Nowosielski Lud Ukr. Wilno 1857 г. 1, 78, 79</p>
			<p><a href="#_ftnref12" id="_ftn12"><sup>12</sup></a> Иванов Народные рассказы о домовых, леших, водяных и русалках. Харьков 1893 г., 48</p>
			<p><a href="#_ftnref13" id="_ftn13"><sup>13</sup></a> Романов Белор. Сб. Витебск 1891 г., IV., 139, 140, 216</p>
			<p><a href="#_ftnref14" id="_ftn14"><sup>14</sup></a> Бантыm-Каменский Истор. Maлop. III. 197, 198., Арендаренко. Зап. о Полт. Губ. II, 215, Зап. Ими. Рус. Геоrр. Общ. 1873 г. V., 410, 411. Иванов. Народные рассказы о домовых, леших, водяных и русалках 45</p>
			<p><a href="#_ftnref15" id="_ftn15"><sup>15</sup></a> Шевченко Кобзарь. 1883. Русалка. 225</p>
			<p><a href="#_ftnref16" id="_ftn16"><sup>16</sup></a> Шейковский Быт подолян, в. II, 6</p>
			<p><a href="#_ftnref17" id="_ftn17"><sup>17</sup></a> Бантыш-Каменский III, 197, 198</p>
			<p><a href="#_ftnref18" id="_ftn18"><sup>18</sup></a> Богданович Сведения о Полтавской губернии 195, 234. Чернявская. Обр. и песни с. Белозерки. 17</p>
			<p><a href="#_ftnref19" id="_ftn19"><sup>19</sup></a> Милорадович «Народные обряды и песни Лубенского уезда» Харьков 1897 г., 171</p>
			<p><a href="#_ftnref20" id="_ftn20"><sup>20</sup></a> Записки Русского Географического Общества V. 410, 411</p>
			<p><a href="#_ftnref21" id="_ftn21"><sup>21</sup></a> Романов. IV, 216</p>
			<p><a href="#_ftnref22" id="_ftn22"><sup>22</sup></a> Б. Каменский. III, 197, 198</p>
			<p><a href="#_ftnref23" id="_ftn23"><sup>23</sup></a> Записки Юго-Западного Отдела Геогр. Общ. 1874 г., II, 357</p>
			<p><a href="#_ftnref24" id="_ftn24"><sup>24</sup></a> Иванов Народные рассказы о домовых, леших, водяных и русалках. Харьков 1893 г., 45</p>
			<p><a href="#_ftnref25" id="_ftn25"><sup>25</sup></a> Paul Yves Sébillot Contes des provinces de France. Paris. 1884, М 32, Les enfants des limbes</p>
		</div>
		<div class="article__source">
			<p><a href="/Український фольклор Книги/Василь Милорадович ☼ Українська відьма/">Милорадович В. П. Українська відьма: нариси з української демонології</a> / Упоряд., пер., передм. О. М. Таланчук; [Приміт. В. П. Милорадовича та О. М. Таланчук]; Худож. оформл. І. А. Вишинського. — К.: Веселка, 1993. — 72 с.: іл.</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
</footer>
<!--#include virtual="/-/inc/general__page_end.inc" -->
