<!--#include virtual="/-/inc/general__page_start.inc" -->
<title>Кропива, жалива, жаркуха, жижкуха, джигушка, жигавка, покрива, коприва ☼ Українська міфологія ☼ Народна творчість</title>
<meta name="Description" content="Український міф «Кропива, жалива, жаркуха, жижкуха, джигушка, жигавка, покрива, коприва» ☼ Український фольклор, усна народна творчість України">
<link rel="canonical" href="https://proridne.org/Українська міфологія/Кропива.html">
<!--#include virtual="/-/inc/pageType__Український міф.inc" -->

<article class="articleMain">
	<h1 class="articleMain__header">Кропива, жалива, жаркуха, жижкуха, джигушка, жигавка, покрива, коприва</h1>
	<p>Кропива (жалива, жаркуха, жижкуха, джигушка, жигавка, покрива, коприва) — у народній культурі відіграє роль оберегу, а також наділена лихою силою, співвідноситься з «чужим» світом; заразом символ родючості. Про неї кажуть: «Якби на кропиву не мороз, вона б усіх людей пожалила». З кропивою порівнюють злу свекруху. Як і в будяку (чортополосі), у кропиві любить ховатися нечиста сила. У деяких місцевостях для викликання дощу сікли кропиву. В інших місцевостях вважали, що її посіяно сатаною («диявольська рослина»), і за те кропиву прокляв Бог. В одній легенді українців Карпат говориться, що за вбивство батька-вужа мати закляла дітей: син став соловейком, а дочка — кропивою. З тих пір соловей із самісінького ранку не знає спочинку, а кропиви остерігаються люди — отаке покарання за скоєний злочин. За іншою легендою: за те, що діти відали таємницю свого народження від зв’язку їх матері з вужем (змієм), мати перевтілила дочку в кропиву, а сина волошкою. У казках дівчина звільняє своїх братів від закляття, сплітаючи їм одяг із кропиви.</p>
	<p>Кропиву використовували як оберіг від русалок, відьом та іншої нечистої сили, розкладаючи її на вікнах, на порозі дому. На Купала перед купанням у річці на воду кидали кропиву. Для очищення у купальське, вогнище кидали кропиву разом із шипшиною та іншими колючими рослинами. На Полтавщині чучело Купала обкладали кропивою, клали на неї солому, підпалювали і перестрибували через вогонь, при цьому верховода хльостав по ногах кропивою тих, хто не міг перестрибнути вогнище. На Поліссі в обрядах проганяння нечистої сили стару жінку, яка уособлювала відьму, що хоче вкрасти вогонь із купальського вогнища, били кропивою; інколи, навпаки, ряджені (русалки, відьми) ганялися за учасниками обряду і хльостали їх кропивою. </p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p>Войтович Валерій Миколайович Українська міфологія. — К.: Либідь, 2002. — 664 с.: іл.; Українська міфологія. — Вид. 3-є. — Рівне: Видавець В. Войтович, 2012. — 681 с.: іл.</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
</footer>
<!--#include virtual="/-/inc/general__page_end.inc" -->
