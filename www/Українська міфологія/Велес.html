<!--#include virtual="/-/inc/general__page_start.inc" -->
<title>Велес ☼ Українська міфологія ☼ Народна творчість</title>
<meta name="Description" content="Український міф «Велес» ☼ Український фольклор, усна народна творчість України">
<link rel="canonical" href="https://proridne.org/Українська міфологія/Велес.html">
<!--#include virtual="/-/inc/pageType__Український міф.inc" -->

<article class="articleMain">
	<h1 class="articleMain__header">Велес</h1>
	<p>Велес — бог мистецтва, краси, музики, багатства людської душі, її щастя та любові. Опікун всього живого. Покровитель волхвів, ясновидців, віщунів. Своїм богом Велеса називають також люди різних ремесел та промислів.</p>
	<p>Вельми любили та поважали наші далекі пращури бога Велеса. Вшановували великого мужа богині Мокоші, за те, що єднав людську Душу з душею сонця—неба, облагороджував її бажанням захоплюватись красою світу Божого.</p>
	<p>Коли народився бог Велес, все на довкіллі зацвіло, засяяло, раділо все: звір у лісі, птиця в повітрі, риба у воді... Ніжна, ласкава мелодія заполонила мрії—надії людини, красою натхнення озвалася її душа у чарівній пісні і пішла мандрувати у світ, прославляючи бога всеперемагаючої краси, наповнюючи душу добротою життя, сіючи любов і взаєморозуміння поміж людьми.</p>
	<p>Усі сини та внуки бога Велеса — Велети, і не лише тілом. Людина народжується з душею, а щоб душа гарнішала — її облагороднює бог Велес. Про таку людину кажуть, що вона обдарована богом. Бог Велес — бог мистецтва, краси і музики, багатства і достатку людської душі, її щастя та любові.</p>
	<p>Усі співці—поети, заразом із славетним співцем землі Руської Бояном, про якого в «Слові о полку Ігоревім» читаємо: «Віщий Бояне, Велесів внуче», є онуками бога Велеса. Всі вони були носіями та творцями героїчного епосу рідної землі.</p>
	<p>У Рігведах, Священних Книгах Знань, оспіваний бог Виласа —опікун закоханих, сівач благополуччя, ошляхетнювач любові, виласкавець обдарованості. Колись у давнину піснетворець звався ласкавцем, тобто людиною, натхненою Виласом.</p>
	<p>З початку Світу бог Вилас—Велес поріднив людину з твариною, навчив її пасти тварин, брати від них молоко, вирощувати їх на м’ясо, шкіру та вовну — шерсть. Пастухам та чередникам подарував сопілку і став їх охоронцем від диких звірів. Навчивши людину запрягати в плуга та воза тварин, бог Велес став для орійця—хлібороба справжнім наставником. Велес не тільки охоронець череди худоби на землі, але й пастух небесної отари хмар—корів у свого брата. Одного разу бог Велес виступив проти самого бога Перуна. Чи то хотів викрасти бог Велес череду худоби у бога Перуна, а чи саму дружину громовержця, бо розсердив бога так, що той почав люто періщити небо і землю блискавицями. Став Велес ховатися під деревами, за камінням, перетворюватися в різних тварин. Після тієї боротьби пішов життєдайний дощ і стало все рости і родити на землі, за що люди і вдячні Велесові.</p>

	<figure class="illustration">
		<img class="illustration__image" loading="lazy" decoding="async" src="/Український фольклор Книги/Валерій Войтович ☼ Міфи та легенди давньої України/ілюстрації/Валерій Войтович ☼ Міфи та легенди давньої України — Велес.jpg" alt="Велес">
		<figcaption class="illustration__caption">Велес</figcaption>
	</figure>

	<p>Бог Велес охороняє та поповнює успадковане предками надбання — землю, худобу, внуків, будівлі та їх багатющу скарбницю. Добрий бог привчив людину не вбивати тварину, а старанно доглядати та користуватися нею. Велес — опікун усього живого в лісах і на луках. Своїм всевидющим зором він пильно стежить за благополуччям звірів та птахів. Бог Велес має здатність перевтілюватися у ведмедя, тоді він господар у лісі. Найбільшого вшанування бог Велес набув у трипільську й післятрипільську добу, коли земля Оріани перебувала під сузір’ям Тільця. Іноді родовід Велеса виводять від волохатого ведмедя, який, за повір’ям, впливає на полювання і мисливське щастя. У предковічні часи існував культ ведмежої лапи, напівлюдини—напівведмедя. Тому для мисливців та ловців ведмідь був звіром—тотемом, його задобрювали урочистим принесенням жертв.</p>
	<p>У Святу ніч разом із Спасом — богом врожаю — приходить бог Велес до господаря в двір: розмовляє з худібкою, запитує, чи добре її плекає господар, чи вчасно напуває, годує, чистить. Бо коли худібці добре, то і душа людини гарна. Бог Велес має зв’язок з потойбічним світом, а тому разом з добрими духами Лада дбає про хатню худобу.</p>
	<p>Не одинь тиждень, а цілих два: після Різдва та перед Колодієм вшановують люди великого бога. Ватаги жерців, переодягнених у вивернуті кожухи, з масками на обличчях ходять тоді вулицями, заходять у двори, стайні та хліви, проголошують магічні замовлення для здоров’я домашніх тварин. А коли приходила пора вигону худоби на пасовище, звідусіль йшли люди різними стежками до святилища бога разом із своїми стадами худоби, щоб освятити їх та принести Велесові щедрі дари.</p>
	<p>Велес — покровитель волхвів, прапрабатьківських співців та поетів, які вміли надихати вольовою силою кожного орійця. Волхвів у давнину не вибирали, вони народжувалися небом і землею, з пресвятою Божою тайною поєднуватися душею з співучою волею душі рідного народу. Той, хто вмів складати пісні і їх переказувати людям, уже був волхвом. Словом стародавні ясновидці та віщуни вміли виражати свою волю, свою пристрасть і свої бажання, продиктовані їм зоряним небом предків. У піснях волхви оповідали про славних Велесових внуків, про їх подвиги, обряди та звичаї, навчали людей як праведно жити, Бога хвалити, рід шанувати, молитвами та працею душу вдосконалювати. Всі свої навички в будівництві храмів, будівель, кріпосних стін орій завдячує богу Велесу. Всі перекази, пісні, обряди, свята, танці, які народжені доброю душею наших дідів—прадідів, послані їм з неба добрим богом Велесом.</p>
	<p>Мандрівник із далеких заморських країн першої половини Х століття ібн—Дусте так свідчить про знаменитих мудреців землі Оріани: «Мають знахарів, з них деякі й королеві наказують, мовби начальники їхні. Буває, що вони зволять жертвувати своєму творцеві все, що надумають: жінок, чоловіків і коней, а як знахар скаже, то того наказу ніяк уже не можна не виконати».</p>
	<p>Для воїнів бог Велес разом із богом Перуном — найголовніший серед богів. Стаючи на захист землі батьків, Велесові внуки приносили клятву: «Клянемось богам, у яких віруєм, Перуну і Велесу...». У договорах із греками Перун сприймається як бог зброї, а Велес — як бог золота.</p>
	<p>Своїм богом Велеса також вважали люди різних ремесел та промислів: ковалі, гончарі, свічникарі, медовари, кожум’яки... Велес навчив людей робити різні музичні інструменти: домри, сурми, гудки, дудки, гуслі... Він наділяє людину гарним тілом, високим ростом, гарним голосом і слухом. Бог Велес сам чудово грає на всіх музичних інструментах. Одного разу, коли між полянами і древлянами зчинилася кривава січа за «межу», яку не зміг зупинити навіть Перун зі своїми блискавицями, з’явився Велес із сопілкою в руках, та так заграв на ній, так зачарував воїнів обох сторін сердечною печаллю, що вони опустили мечі й побраталися.</p>
	<p>Особливо було багато поетів—піснярів серед купців. Постійним супутником купця—мандрівника завжди був струнний інструмент: гуслі чи кобза. Значення такого пісняра—поета було таке велике, що коли він помирав, «то ставили в могилу напій, овочі та гуслі», щоб і на тому світі він міг тішитися грою та співом.</p>
	<p>Доброму господарю бог Велес сприяв примножувати статки, був опікуном урожаїв. Наші батьки—діди вірили, що бородою Велес сягає землі, а в тій бороді, увитій шовком та сріблом—золотом, «тяга земна», джерело рослинності, життя і всіляких сил. За це кожний господар пошановував бога, залишав під час обжинків на кінці ниви пучок колосся — «Велесові на бороду». Справді, бо вирощений золотий хліб—зерно — то багатство, краса і влада людини на землі, що дарує їй Бог. Тож і орій—хлібороб молився своєму богові: «Молимо Влеса, отця нашого, хай потягне в небі на многості суражів і хай зійде на нас сурі віщати, золоті кола повертаючи. То сонце наше, що світить на доми наші, і перед його лицем блідне лице огнищ домашніх. Сему богу огнику з мургли речемо показатися і встати з небес і взятися аж до мудрого світа... І речемо йому ім’я огне—боже і будемо трудитися, як і всяк день, моління утворивши, м’яко їмо і йдемо до полів наших трудитися, як боги веліли всякому мужу, що чинен е трудитися на хліб свій».</p>
	<p>Так записано у «Велесовій книзі».</p>
	<p>Пишаються всюдисущим Велесом трави в лузі, ліси і поля, заквітчані сади з гаями... З радістю довкілля лине душа людини до небес, бо то все власи Матері—Землі, щира та життєдайна її любов до неба. Красою і ніжністю святого духа предків споглядає бог Велес із небесної сині на своє довкілля, щоби на землі скрізь був всякий достаток, спокій, благо і мир.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Валерій Войтович ☼ Міфи та легенди давньої України/">Войтович Валерій Миколайович Міфи та легенди давньої України</a>. — Тернопіль: Навчальна книга — Богдан. 2005. — 392 с.</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
</footer>
<!--#include virtual="/-/inc/general__page_end.inc" -->
