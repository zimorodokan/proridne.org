<!--#include virtual="/-/inc/general__page_start.inc" -->
<title>Спас ☼ Українська міфологія ☼ Народна творчість</title>
<meta name="Description" content="Український міф «Спас» ☼ Український фольклор, усна народна творчість України">
<link rel="canonical" href="https://proridne.org/Українська міфологія/Спас.html">
<!--#include virtual="/-/inc/pageType__Український міф.inc" -->

<article class="articleMain">
	<h1 class="articleMain__header">Спас</h1>
	<p>Спас — покровитель та бог врожаю. Приходить до людей тричі. Особливо вшановують другий прихід Спаса, коли відбувається свято врожаю. День земних плодів — так називають це велике свято.</p>
	<p>Бог Перун не лише розпоряджається громами та блискавками, але і засіває з неба ниви золотим зерном. Якщо господарі працьовиті і шанують свого бога, то буде їм жито, пшениця, всяка пашниця, бо він, власне, ще і опікун збіжжя та оберігач урожаїв. Коли злаки зібрано, бог Перун перестає навідувати ниви, починає полювати за чортами і дідьками в небі. Ті стараються заховатися від нього у воду, а він її студить. В народі тоді кажуть:</p>
	<p>— Пішов Перун водою і тепло повів за собою.</p>
	<p>На зміну громовержцю на лани приходить Спас — покровитель та бог врожаю. Завершуючи косовицю, люди на селі причащаються тричі: перший раз — 1 серпня, третій — 16 серпня. Весь цей час зветься іще Спасівським. Особливо вшановують Спаса другого разу —6 серпня, коли називають його Великим Спасом, бо тоді в народі на його честь відбувається свято врожаю. Закінчуючи жниварський сезон, люди на краю ниви залишають жмут незжатого жита та пшениці, який називають по—різному: «борода Перуна», «дідова борода», «людська доля», просто «борода», але найчастіше «Спасова борода».</p>
	<p>Знає покровитель урожаю, що саме в цю пору, взявши з кожної копи по колосочку, жниці виробляють «Сніп—Рай», у якому любить так бог Спас поспілкуватися з душами покійників, куди вони приходять, бо саме на Спаса, втретє у весняно—літньому сезоні, після Страсного четверга на Зелених святах поминають мертвих родичів.</p>
	<p>Пучечок колосся підв’язують червоною стрічкою, оздоблюють квітками, вершечки надламують, щоб колосся нагадувало старечу бороду. Тією останньою недожатою купиною пошановують щедру ниву, покійників, та доброго опікуна врожаю, який кажуть, а це його тішить, з Вирію приїжджає на козі, і саме тут в останнім снопу, якого так і називають «цапом» або «козою» знаходить свій останній притулок його польовий дух.</p>

	<figure class="illustration">
		<img class="illustration__image" loading="lazy" decoding="async" src="/Український фольклор Книги/Валерій Войтович ☼ Міфи та легенди давньої України/ілюстрації/Валерій Войтович ☼ Міфи та легенди давньої України — Спас.png" alt="Спас">
		<figcaption class="illustration__caption">Спас</figcaption>
	</figure>

	<p>Зробивши «бороду», в її підніжжі кладуть окраєць хлібини та дрібок солі, а зерном вим’ятим з кількох колосочків засівають клаптик згмлі подзьовбаний кінчиком серпа. Коли розкидають зерно по ниві, приказують:</p>
	<p>Сійся—родися, жито—пшениця, всяка пашниця, краща, ніж торік’</p>
	<p>Крім снопа, жниці плетуть вінки, а найповажніший жнець має за честь обв’язати найкращу з—поміж дівчат дівчину перевеслом з житніх колосків та одягти їй вінок.</p>
	<p>Ставши в середину дівочого кола, «княгиня» кладе на ліве плече серпа, бере у праву руку цурку, опускає голову. Дівчата починають водити кругом неї хоровод та приспівують:</p>
	<div class="poem">
		<p>
			Ходе Перун по межі,<br>
			Дивується бороді,.,<br>
			— Диво мені з сеї бороди...<br>
			Ой, чия ж то борода<br>
			Да золотом умита,<br>
			Чорним шовком обвита?
		</p>
	</div>
	<p>Спасівчанськими піснями вшановують бога Спаса та щедру ниву, що вродила щедрий врожай. У небо лине молитва до сонця, подяка і до птахів, до тих, що не клювали зерно, та до зоряного духу предків, що допомогли вчасно зібрати врожай.</p>
	<p>А біля самого обійстя, заздалегідь винісши до воріт застелений свіжою скатертиною стіл, уже чекають жниварів ті господарі, які раніше повернулися з поля. До землі поклонившись, вони дякують за працю та запрошують до святково прибраної оселі, в якій усі допізна гостюються та веселяться.</p>
	<p>У Спасівку за народними віруваннями, як і у Великий піст перед Великоднем, треба так само постити, а тому до приходу Спаса гріх навіть їсти садовину, а от уже після освячення її в ім’я бога врожаю родина врочисто сідає за стіл: їсть яблука з медом, сливи, груші, запиває виноградним або яблуневим вином, — «щоб садовина родила». Але в цей день не вживають картоплі, бо «то великий гріх», а дехто не випускає в поле тварин, «бо гади всюди ходять». В цю пору зникають надокучливі комарі, а в народі кажуть:</p>
	<p>— Як прийде Спас, то комарам урветься бас, а як прийде Пречиста — забере їх нечиста.</p>
	<p>Сонце тепер повернуло на останній місяць літа, дні покоротшали, а тому ще інше кажуть:</p>
	<p>— Прийшов Спас — держи рукавиці про запас.</p>
	<p>Першого серпня, коли Перун починає із своїми Спасами холодити воду, народ вельми вшановує бога Маковія, повелителя маку. Недаремно в народі кажуть:</p>
	<p>— Нема цвіту цвітнішого від маківочки, нема роду ріднішого від матіночки.</p>
	<p>Дехто, щоб відьми не доїли корів та не приносили вроків, обсипає ним обійстя. В давнину, в кожній родині висівали мак, а в цей день освячували квіти, городину та криниці. Бо саме на першого медово—макового Спаса вода має велику живу силу, а кожна рослина, якщо до неї звернутися з гарною промовою, особливо, коли кажуть її юнки або маленькі дітки стане у пригоді і обереже від усякої напасті та додасть здоров’я. Хлопчики і дівчатка робили собі у квітниках букетики, плели віночки, бо саме в цей день дух предків пробуджував у них найбільші почуття поваги до батьків і старших людей, а ще робив їх охайними та чесними. Ненька приказувала до доні, щоб була гарною, як ця квіточка, щоб хлопці любили.</p>
	<p>З особливим нетерпінням чекають Спаса пасічники. Всією громадою—братчиною вшановують спасителя за його турботи до бджілок. У кожній родині настає найвідповідальніша робота, коли годилося сукати з воску страсні свічки, Великодневі, громничні, святвечірні, сирітські, вдовині, хрещенсвятські, орданські та для роздачі бідним. Коли вмирає людина, конче в її руках має горіти громнична свічка. Страсна свічка хоронить від грому, а орданська надає дитині розуму й сміливості. Свічка є символом плідності, а тому запалюється на весіллі. З особливою ритуальністю виготовляють свічку—трійцю, яка є оберегом від злих сил та всіляких напастей. Першу свічку роблять на честь Матері—Землі в ім’я <a href="/Українська міфологія/Дажбог.html">Дажбога</a>, другу —всеправедному сонцю, його небу, місяцю та зіркам ясним. Третю —довкіллю Единосущого Господа — всім на добро та пожиток.</p>
	<p>З приходом першої Пречистої та третьої пори вшанування Спаса, коли в полі закінчилися всі найосновніші роботи, в народі добре знають, що прийшла не лише пора заготовляти калину та чарівне зело—зілля, а й пора приготувати і все інше на запас бо буде всього: і дощ, і вітер, і холод, і тепло.</p>
	<p>Настала пора повертатися Спасу до Вирію. В повітрі все відчутнішим стає подих зими. Тому й мовиться:</p>
	<p>— Прийшов Спас—— пішло літо від нас.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Валерій Войтович ☼ Міфи та легенди давньої України/">Войтович Валерій Миколайович Міфи та легенди давньої України</a>. — Тернопіль: Навчальна книга — Богдан. 2005. — 392 с.</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
</footer>
<!--#include virtual="/-/inc/general__page_end.inc" -->
