<!--#include virtual="/-/inc/general__page_start.inc" -->
<title>Перевертні ☼ Українська міфологія ☼ Народна творчість</title>
<meta name="Description" content="Український міф «Перевертні» ☼ Український фольклор, усна народна творчість України">
<link rel="canonical" href="https://proridne.org/Українська міфологія/Перевертні.html">
<!--#include virtual="/-/inc/pageType__Український міф.inc" -->

<article class="articleMain">
	<h1 class="articleMain__header">Перевертні</h1>
	<p>Чаклун вийшов за клуню, скинув з себе одежу, став лицем до місяця, прошепотів замовляння, потім устромив ніж у землю, перекинувся через нього та й став вовком. Кинувся кудлатий сірий вовк на чортів та й став їх поїдати... Якби грім Перуна не бив тих чортів, а вовки не поїдали, то їх розплодилося б стільки, що світу білого не було б видно.</p>
	<p>Чародій легко щовечора без жодної допомоги може стати хижим звіром, птахом, рибою, як до потреби, а то і перевтілити іншу людину в звіра чи птаха.</p>
	<p>В ті далекі часи, освячений зоряним небом предків, мудрий та вчений волхв, вдарившись об сиру землю, политу дощем, міг стати навіть мурахою. Проникнувши у фортецю, враз ставав могутнім воїном з вогненним мечем у руках. Таке фантастичне видовище наводило жах на басурманів.</p>
	<p>Перевертні ведуть подвійне існування: то живуть як люди, то як звірі. Надприродними властивостями боги, власне, наділяють першу дитину в сім’ї. Особливі прикмети первістка, коли підросте, — волосся на грудях, а то і на спині, червоні очі та густі зведені до купи брови. Така людина не піддається злим силам та зловмисній магії чародіїв.</p>
	<p>Вагітна жінка, коли побачить вовка або з’їсть м’ясо звірини, яку роздер вовк, народить вовкулаку. Часом людина обертається у вовка, коли чоловік спить з жінкою напередодні святої неділі або великого свята. Кажуть, що вовкулаки під пахвою мають ямку, через яку вивертається шкіра і наверх виходить вовк.</p>
	<p>Перевтіленню можуть сприяти сильна приязнь, туга, любов. Відомий випадок, коли одна вдова так тужила за втраченим чоловіком, що обернулася в чайку. Дівчата та жінки іноді обертаються в птахів, найчастіше в лебідок. Один мисливець з такою азартністю полював на бика, що вранці, коли проснувся, виявив від тих нічних переживань у себе роги на лобі.</p>
	<p>Найчастіше людина обертається у вовка і стає вовкулакою за тяжкі провини. Коли така людина перебуде у вовчій подобі з рік, то стає таким знахарем або чарівником, що знатиме всі таємниці довкілля.</p>
	<p>Кажуть, вовкулаки, як і відьми, а відьми також вміють перекидатися, — ссуть кров. Від вовкулаків, як і від чортів з відьмами, народжуються упирі. Живого упиря легко можна впізнати, бо в нього лице червоне, неначе полите кров’ю, і він любить пити горілку так дуже, як відьма любить ссати молоко, а то й кров з корови. Після смерті, якщо не вбитий осиковий кілок у тіло, вони встають уночі з могил і п’ють у людей кров. Упирі, як і відьми, крадуть дощ з неба та насилають засуху.</p>
	<p>Про те, що люди вдаються до чар та можуть ставати вовками, згадує грецький історик Геродот, який в V столітті до н.е. побував серед скіфів та еллінів.</p>
	<p>Найбільш сприятливі дні для перевтілення: Коляд—вечір та ніч на Купала, в яку відьми збираються летіти на Лису гору.</p>
	<p>Впізнати перевертня можна по тому, що в нього задні ноги не так, як у вовка, а коліньми вперед, як у людини. Такий вовк, зустрівши людину в лісі або в полі, не кидається, а лащиться до неї та все жадібно дивиться у вічі — може хліба дадуть з’їсти. Такий уже він спокійний та все стогне і скавутить, ніби людина, навіть вити по—вовчому не вміє. Люди з неприхованим співчуттям ставляться до нього, бо то може бути парубок, якого зачарував злий чаклун. Такий перевертень шкодить лише тій людині, котра йому причинила зле. Коли вовкулака перейде дорогу — бути лиху.</p>
	<p>Вовкулаки бояться справжніх вовків. Попадаючи в лісі до зграї, вони добувають корм, нападають на худобу, не поїдають її, а лише душать. Така людина—вовк приречена на довгі страждання, аж поки знову не стане людиною. Коли хтось догадається і назве вовкулаку людським іменем або розірве мотузок на шиї, який завжди в нього висить, то вовкулака відразу стає людиною. Другий раз зробити його вовкулакою неможливо.</p>
	<p>У «Слові о полку Ігоревім» згадується, що князь Всеслав легко обертався вовком і взагалі міг стати опівночі лютим звіром. Князь Ігор, втікаючи з полону, перевтілився в горностая, а далі полетів соколом. Князівна Ярославна просила вітрів Стрибога, щоб понесли її в небо зегзицею, тобто зозулею.</p>
	<p>Чарівна здатність перевтілюватися, а це простежується в сотнях легенд, казок, оповідань та бувальщинах, не вбачає в собі чогось осудливого, коли в тім немає злих чарів.</p>
	<p>Наші діди—прадіди з вірою в єдиного Бога на небі і на землі в далекому минулому вшановували не лише багатьох богів, добрих та злих духів, а й звірів та птахів, які були тотемами в них. На відміну від тварин верхнього царства (сокіл, ворона, півень), тварин нижнього царства (змій, черепаха, жаба, риба) — ведмідь і вовк відносилися до центральних тварин середнього царства. Таких тварин стародавні жерці включали в замовляння при спілкуванні із зоряним царством, а тому подекуди звір виступає важливішим за людину.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Валерій Войтович ☼ Міфи та легенди давньої України/">Войтович Валерій Миколайович Міфи та легенди давньої України</a>. — Тернопіль: Навчальна книга — Богдан. 2005. — 392 с.</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
</footer>
<!--#include virtual="/-/inc/general__page_end.inc" -->
