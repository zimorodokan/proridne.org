<!--#include virtual="/-/inc/general__page_start.inc" -->
<title>Полин, біж-дерево, боже деревце ☼ Українська міфологія ☼ Народна творчість</title>
<meta name="Description" content="Український міф «Полин, біж-дерево, боже деревце» ☼ Український фольклор, усна народна творчість України">
<link rel="canonical" href="https://proridne.org/Українська міфологія/Полин.html">
<!--#include virtual="/-/inc/pageType__Український міф.inc" -->

<article class="articleMain">
	<h1 class="articleMain__header">Полин, біж-дерево, боже деревце</h1>
	<p>Полин (біж-дерево, боже деревце) — оберіг від відьом і дідьків, а також від русалок та мавок на Русалчин Великдень. Символ печалі, гіркоти життя:</p>
	<div class="poem">
		<p>
			Лучче мені, мати, гіркий полин їсти,<br>
			Аніж мені, мати, із нелюбом сісти.
		</p>
	</div>
	<p>Полин використовували як засіб, що лікує жовтяницю, пропасницю, гоїть рани та зміцнює пам’ять. Широке застосування мав також різновид полину, званий у народі чорнобилем (чорнобильник, нехворощ, бильник, билиця). Тяжкохворого купали у відварі чорнобилю, і якщо людина не видужувала на третій день, то помирала. Чорнобилем підкурювалися, щоб уберегтися від уроків. Під коренем чорнобилю шукали вуглики, які треба було проковтнути, а на їхнє місце покласти монету: тоді вбережешся від пропасниці. Розповідають, що одного разу чумак варив кашу з гадюк. Приготувавши кашу, поїв її і наказав наймитові вимити казанець і ложку. «Дивись тільки, — каже, — не пробуй моєї каші!» Наймит не втримався, нашкріб повну ложку гадючої каші і з’їв. Дивно йому стало: бачить він, як травичка хитається, одна до одної прихиляється і шепоче: «Я від такої хвороби помагаю!»; «А в мене інша сила!» Захотілося підійти до воза, а воли кажуть: «Ось іде запрягати нас у ярмо!» Чумак помітив, що наймит не послухався наказу і попробував гадючої каші. Став він із воза, вирвав стеблину чорнобилю, облупив її і каже: «На, з’їж!» Наймит з’їв і перестав чути, що кажуть трави, і розуміти мову тварин. Тому чорнобиль називають ще забудьком. </p>
	<p>Нехворощ (нехвороща) — один із різновидів полину. Рослиною підкурюють хворих на бешиху; в народних піснях символ неприємності: «Ой у полі береза, в степу нехвороща. Бодай наших парубків напала короста».</p>
	<p>В Клечальну суботу (перед Зеленими святами) прикрашали хату полином, лепехою, базиліком; застромлювали траву в стіни, двері житла і в корівнику, щоб перешкодити шлях нечистій силі. В понеділок після Трійці її забирали, вірячи, що в цей день русалки «відправлялися в путь» (Житомирщина). Полин тримали при собі, носили під пахвою, в одязі, брали з собою в поле, щоб русалки не залоскотали, при цьому казали: «Хрен да полинь, плюнь, да покинь!» В Зелений четвер, Русальчин Великдень, полинову гілочку дівчата кріпили до коралей, до хрестика, щоб русалка побачила і утекла.</p>
	<p>Полином або кропивою били стару жінку, яка в образі відьми викрадала вогонь із купальського вогнища; із полину робили чучело Купали. </p>
	<p>За легендою диявол наварив із полину горілку, від якої людина може очуміти і наробити зла. Але люди не змогли зварити горілку із полину і стали варити її із хліба.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p>Войтович Валерій Миколайович Українська міфологія. — К.: Либідь, 2002. — 664 с.: іл.; Українська міфологія. — Вид. 3-є. — Рівне: Видавець В. Войтович, 2012. — 681 с.: іл.</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
</footer>
<!--#include virtual="/-/inc/general__page_end.inc" -->
