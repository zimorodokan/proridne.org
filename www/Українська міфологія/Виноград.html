<!--#include virtual="/-/inc/general__page_start.inc" -->
<title>Виноград ☼ Українська міфологія ☼ Народна творчість</title>
<meta name="Description" content="Український міф «Виноград» ☼ Український фольклор, усна народна творчість України">
<link rel="canonical" href="https://proridne.org/Українська міфологія/Виноград.html">
<!--#include virtual="/-/inc/pageType__Український міф.inc" -->

<article class="articleMain">
	<h1 class="articleMain__header">Виноград</h1>
	<p>Виноград наділений ознаками святості; це символ життєвої ниви, радості і краси новоствореної сім’ї. За давньою легендою, людина врятувалася від потопу, піднявшись лозою, яка виросла до неба. Інша легенда пов’язує виноград з іменем Ноя, який посадив першу лозу та поливав її кров’ю лева, мавпи і свині (натяк на стадії поведінки людини, яка п’є вино). Раніше назва «виноград» означала не тільки рослину, а й сад узагалі. У щедрівці співається:</p>
	<div class="poem">
		<p>
			Що в пана дядька да на його дворі,<br>
			Щедрий вечір, Добрий вечір! <br>
			Там сад-виноград да посажений,<br>
			Щедрий вечір, Добрий вечір! <br>
			Райські пташки да принажені.<br>
			Щедрий вечір, Добрий вечір! <br>
			Наїхали гості да непрохані —<br>
			Щедрий вечір, Добрий вечір! <br>
			І непрохані, несподівані.<br>
			Щедрий вечір, Добрий вечір! <br>
			Попускали коні непутані —<br>
			Щедрий вечір, Добрий вечір! <br>
			І непутані й негнуздані.<br>
			Щедрий вечір, Добрий вечір! <br>
			Вони сад-виноград, да поламали, <br>
			Щедрий вечір, Добрий вечір! <br>
			Райські пташки да розігнали.<br>
			Щедрий вечір, Добрий вечір! <br>
			— Не гнівайся, пане господарю!<br>
			Щедрий вечір, Добрий вечір! <br>
			Ми сад-виноград да посадимо,<br>
			Щедрий вечір, Добрий вечір! <br>
			Райські пташки да принадимо.<br>
			Щедрий вечір, добрий вечір!
		</p>
	</div>
	<p>Зображення грон винограду часто використовувалися у декоративній різьбі царських врат XVI—XVIII ст. Виноградний сік — «кров Божа». Кісточки та шкірки винограду не кидали на землю, щоб випадково не наступити на них. Вірили, що людина може заховатися під виноградом від переслідування диявола, вовкулаки і т. ін. Виноград уважається символом плодючості. З виноградної лози виготовляли весільні вінки, нею прикрашали весільні хліби. Наречену обсипали сушеним виноградом, горіхами і зерном, щоб у неї були діти. На Купала у вогнище кидали лозу: хто перескочить через неї, того чекає скоре одруження. Чоловік, аби повернути собі статеву силу, мав розплутати у винограднику декілька лозин. Гілки винограду освячували у Вербну неділю; з них робили лозинки для ритуального биття, яке, за повір’ям, приносило щастя, удачу, а також плодючість худоби. </p>
	<p>У фольклорних пісенних текстах виноград наділений ознаками святості, символізує плодючість, радість і красу новоствореної сім’ї, її добробут. Грона винограду: а) теща ламає по віточці і вітає зятя; б) дівчина просить, що коли вона буде йти за нелюба, то щоб він не цвів, гілля не спускав, ягідки не сповнялись і навпаки.</p>
	<p>Сад-виноград — це життєва нива, на якій чоловік є сіячем, а жінка ростить і плекає дерево роду. Іноді виноградні грона — це символ дівчини чи нареченої.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p>Войтович Валерій Миколайович Українська міфологія. — К.: Либідь, 2002. — 664 с.: іл.; Українська міфологія. — Вид. 3-є. — Рівне: Видавець В. Войтович, 2012. — 681 с.: іл.</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
</footer>
<!--#include virtual="/-/inc/general__page_end.inc" -->
