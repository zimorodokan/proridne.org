<!--#include virtual="/-/inc/general__page_start.inc" -->
<title>Стриба ☼ Українська міфологія ☼ Народна творчість</title>
<meta name="Description" content="Український міф «Стриба» ☼ Український фольклор, усна народна творчість України">
<link rel="canonical" href="https://proridne.org/Українська міфологія/Стриба.html">
<!--#include virtual="/-/inc/pageType__Український міф.inc" -->

<article class="articleMain">
	<h1 class="articleMain__header">Стриба</h1>
	<p>У полянина Жития та його дружини Добрини народилася вродлива донька, яку волхви нарекли Поляною. Росла вона як з води. І вимостилася в дивовижну красуню, якої світ не бачив. Багато красенів-парубків сваталися до неї, та Поля була вірна Стрибі — найпрудкішому з усіх юнаків округи. Міг він навіть обігнати стрілу, яку випустили з найтугішої тятиви.</p>
	<p>Тож воєвода посилав Стрибу гінцем в різні кінці, коли була в тому потреба.</p>
	<p>Щасливі були і Поляна, і Стриба, стали вони до весілля готуватися. Та на заваді стала врода Поляни. Бо її краса осліпила навіть грізного громовержця Перуна з Вирію. І надумав бог блискавки взяти злюб з Поляною.</p>
	<p>«Бути Поляні Богинею!» — вигукнув громовержець так, що його почули всі поляни. І зраділи, що матимуть такого могутнього, всесильного родича, який щедро поливатиме їхню Землю дощем, а ще, дивись, вогняними стрілами відганятиме ворогів.</p>
	<p>Про Стрибу всі забули. Всі, крім Полі.</p>
	<p>Вона боялася злюбу з Перуном і тихо плакала за своїм коханим.</p>
	<p>Та ось вбрали Полю в найкращий одяг і повели до урочища Перуна, аби віддати в жони громовержцеві.</p>
	<p>Все плем’я полян ішло за Перуновою нареченою. І похнюплений Стриба також.</p>
	<p>Ось і задрижала Земля, всі попадали навколішки, лише Поляна стояла горда як богиня, — у золотому осяяні, з пучком вогненних стріл у руці з’явився Перун. Молодецькі сріблясті вуса спадали аж на його могутні груди. Горіли золоті кучері на голові. Сяяли його очі.</p>
	<p>Усміхаючись, бог-красень став наближатися до Полі.</p>
	<p>«Прощай, кохана моя Полю!» — скрикнув розпачливо Стриба, вихопив короткого мисливського меча і вгородив собі в серце.</p>
	<p>Жахно скрикнув натовп. Жалібно зойкнула Поля, залившись слізьми. Спохмурнів Перун і сказав: «Ні, не хочу, щоби на злюбі моєму лилися кров і сльози. Хай же ти, чарівна Поляно, нікому не дістанешся!»</p>
	<p>Сліпуче сяйнули блискавки, вдарив грім. У неймовірному страхові люди припали до Землі. А коли підвели голови, то не побачили красуні Полі. Замість неї виросло дерево — високе й струнке, як дівчина.</p>
	<p>«То — Поля!» — вжахнулися передні.</p>
	<p>«Що то за дерево?» — допитувалися задні.</p>
	<p>«Тополя»,— відказували їм.</p>
	<p>Так і пристала до дерева назва — ТОПОЛЯ.</p>
	<p>А Перун злітав у Вирій, приніс звідти пригорщу Живої Води, бризнув на лице мертвому Стрибі й — ожив юнак.</p>
	<p>«Будь моїм побратимом, Стрибо!— сказав Перун. — Адже обидва ми осиротіли без нашої Полі. Чи згоден?»</p>
	<p>«Згоден»,— відповів Стриба.</p>
	<p>Перун схопив за руку побратима, потягнув за собою і... обидва легко злетіли в небо, полинули у Вирій. Там Стриба з дозволу Рода вкусив молодил ьне яблуко і став безсмертним.</p>
	<p>«Роде,— звернувся Перун до Сокола, — дай крила для ніг мого побратима Стриби — його я хочу зробити богом вітрів, без яких не буде життя на Землі».</p>
	<p>І тоді Сокіл-Род пустив дві сльозинки, і до ніг Стриби впало два крила. І врочисто промовив Перун: «Тепер ти володар вітрів на світі, тепер ти не Стриба, а СТРИБОГ!»</p>
	<p>Так вони стали побратимами — Перун і Стрибог.</p>
	<p>Стриба щодуху ганяє хмари по світу, а Перун їх розпанахує стрілами, пускаючи життєдайний дощ на Землю в потрібному місці.</p>
	<p>Так вони творять добро: без вітру й без дощу й справді немає життя на Землі.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Сергій Плачинда ☼ Словник давньоукраїнської міфології/">Плачинда С. П. Словник давньоукраїнської міфології</a>: — К.: Укр. письменник, 1993. — 63 с.</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
</footer>
<!--#include virtual="/-/inc/general__page_end.inc" -->
