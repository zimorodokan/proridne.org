<!--#include virtual="/-/inc/general__page_start.inc" -->
<title>Коноплі ☼ Українська міфологія ☼ Народна творчість</title>
<meta name="Description" content="Український міф «Коноплі» ☼ Український фольклор, усна народна творчість України">
<link rel="canonical" href="https://proridne.org/Українська міфологія/Коноплі.html">
<!--#include virtual="/-/inc/pageType__Український міф.inc" -->

<article class="articleMain">
	<h1 class="articleMain__header">Коноплі</h1>
	<p>Коноплі — символ зради милого. Їх порівнювали з життям бідної жінки на чужині:</p>
	<div class="poem">
		<p>
			Ой як тяжко конопельці в сирій воді гнити,<br>
			А ще тяжче молодиці на чужині жити.
		</p>
	</div>
	<p>Коноплі, що мають бути висіяні для ворожіння ввечері на Андрія, вранці зав’язували в сорочку і носили весь день. На Галичині, посіявши, дівчата боронували своєю сорочкою, примовляючи: «Сію, сію, не знаю, з ким буду збирати»; «Андрію, Андрію, конопельки сію, дай мені знати, чи будуть мене заміж брати?» Св. Андрій у даному випадку виступає як предок роду, а розсипане конопляне насіння — як жертовна страва. Таку саму роль відіграє розтрушування конопляного насіння навколо криниці під час іншого різновиду ворожіння — «слухання». Якщо людина хоче вивідати своє майбутнє чи долю когось із близьких, вона виходить на вулицю, йде до криниці, розсипає навколо неї насіння й питає про те, що її цікавить. Відповіддю будуть ті звуки, які людина почує і розтлумачить. Розтерте сім’я конопель варили з корою бузини і пили для позбавлення вроків: разом із блювотиною повинні були вискочити три мертві змії. За народною легендою, пшениця виросла зі сліз Адама, змішаних із землею, взятою прабатьками за велінням Божим біля райського порога; а із сліз Сви виросли коноплі. Сіяли коноплі босоніж, інакше горобці поклюють насіння або воно не зійде. Щоб майбутнє полотно було білим, а головки з сім’ям великими, разом із насінням закопували три варених яйця, через три дні викопували, а натомість встромлювали три гілочки білої верби, зв’язані червоною ниткою, яйця з’їдали, а шкаралупу розкидали по коноплянику. Закінчивши сівбу, випивали сире яйце, щоб горобці «не пили» насіння конопель. Аби влітку птахи не клювали коноплі, у новорічний вечір пекли чи варили горобців, а після посіву оббігали поле три рази, зажмурившись. В українців Карпат голий знахар опівночі з заклинаннями тричі обходив засіяне коноплями поле, тягнучи за собою тернову гілку, щоб загородити шлях нечистій силі. Посіявши коноплі, перевертали борони доверху зубами — від уроків. Коноплі освячували разом з іншими травами на Маковія. Поліщуки запрошували Мороз на кутю: «Хадзі, морозько, куцця смачная, з канапелькамі!»</p>
	<p>Коноплі відігравали неабияку роль при народженні дитини. Новонародженого купали і перев’язували матками (коноплі з насінням вважалися жіночими), бо коли обв’язати плоскунами (коноплі без насіння — чоловічі), він буде безплідний; пуповину також перев’язували ниткою із «жіночої» коноплі. Для викликання дощу подекуди дев’ять удів збирали по селі коноплі, ткали одноденний рушник і вивішували його у церкві на царських воротах. На Поділлі на Введіння насінням конопель обсипали корову, щоб давала багато молока; на Купала збирали конопляний цвіт (так звану кашку) і розсипали біля входу, щоб перешкодити дорогу відьмі. Коноплі разом з іншими рослинами палять на вигоні у Купальську ніч. Вважають, що відьма відчуває через це нестерпний біль у нутрощах. Це змушує її бігти до вогнища, і в такий спосіб дізнаються, хто з жінок є відьмою. Про це співається: «На вигоні вогонь горить — у нашої відьми живіт болить». </p>
	<p>На Поліссі конопляну нитку протягували через вулицю: якщо корова, переступивши її, поверталася додому, то вважали, що це корова відьми, яка відбирає чуже молоко. </p>
	<p>Розповідають, що до вродливої дівчини може вночі літати Вогненний Змій, який ссе їй груди. Тоді дівча марніє, сохне, але позбутися такого незвичайного коханця можна лише в один спосіб. Потрібно, сівши на порозі, розчісувати волосся, а поруч покласти конопляне насіння і гризти його. Коли прилетить Змій і спитає: «Що це ти робиш?» — треба відповісти: «Волосся чешу». — «А що їси?» — «Воші». — Почувши таку відповідь, здивований гість із потойбіччя подасться геть і більше не прилітатиме. У той самий спосіб можна припинити «ходіння» мерців, якщо вони занадто наполегливо відвідують своїх живих родичів.</p>
	<p>Коноплі тісно пов’язані з легендами про русалок. Русалок можна побачити на конопляному полі влітку, особливо на Зеленому тижні. Тут вони бавляться, почуваючись досить безпечно. Зелені стеблини конопель у народній уяві асоціюються з русалчиним волоссям, тому в білорусів дівчині, яка розчісує косу, бажали: «Русавка табе в коноплях». Вірили, що від цього волосся буде довге й густе. Свічки зі стеблин конопель подекуди використовують в обряді «проводу русалок».</p>
	<p>Коноплі віддавна мають і сексуальне значення. У жартівливій народній пісні співається:</p>
	<div class="poem">
		<p>
			Прийшов кум до куми<br>
			Конопелечок мнять.<br>
			Він мняв, приминав,<br>
			Наминаючи, казав:<br>
			— Кумко, глубко, кумко моя,<br>
			Хто б тобі наминав, якби не я?<br>
			Прийшов кум до куми<br>
			Полотенечка ткать.<br>
			Він ткав, натикав,<br>
			Натикаючи, казав:<br>
			— Кумко, глубко, кумко моя,<br>
			Хто б тобі виткав, якби не я?
		</p>
	</div>
	<p>В народі кажуть, що дітей знаходять на конопляному полі. А про людину, яка повелася недоречно, безглуздо, ніби несповна розуму, кажуть: «Вискочив як Пилип з конопель», — маючи на увазі стан запаморочення. Водночас коноплі, на відміну від маку, більше асоціювалися із світом предків, ніж із ворожим чаклунським потойбіччям. Тому найперша й найпоширеніша функція конопель — захисна.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p>Войтович Валерій Миколайович Українська міфологія. — К.: Либідь, 2002. — 664 с.: іл.; Українська міфологія. — Вид. 3-є. — Рівне: Видавець В. Войтович, 2012. — 681 с.: іл.</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
</footer>
<!--#include virtual="/-/inc/general__page_end.inc" -->
