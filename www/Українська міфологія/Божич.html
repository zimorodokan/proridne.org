<!--#include virtual="/-/inc/general__page_start.inc" -->
<title>Божич ☼ Українська міфологія ☼ Народна творчість</title>
<meta name="Description" content="Український міф «Божич» ☼ Український фольклор, усна народна творчість України">
<link rel="canonical" href="https://proridne.org/Українська міфологія/Божич.html">
<!--#include virtual="/-/inc/pageType__Український міф.inc" -->

<article class="articleMain">
	<h1 class="articleMain__header">Божич</h1>
	<p>Божич — за давніми віруваннями, молоде Сонце, що його народжувала богиня неба КОЛЯДА щороку в найкоротшу зимову ніч Збільшення дня давні українці пов’язували зі зростанням Божича, а скорочення з його старінням та вмиранням. (За П. Трощиним).</p>
	<p>По думі глибокій мовив Сокіл до Білобогової жони Коляди, що вже важкою ходила: «Ти іди на Землю і там народи Божича-Молоде-Сонце. Коло золотеє спороди! Ти сама знайди місце, де маєш народити його».</p>
	<p>І пішла Коляда шукати місце, де мала народити людям Сонце.</p>
	<p>Та почув Чорнобог, що має світло народитися, і послав Мару на Землю, аби вона знайшла Коляду й задушила її — щоби Сонце вмерло в її утробі і ніколи не світило людям, щоби згинули вони в пітьмі від голоду і холоду.</p>
	<p>Як навіжена побігла Мара по Землі в пошуках Коляди. І вздріла її, і погналася за нею.</p>
	<p>Бачить Коляда, що Мара женеться за нею, підхопила важкий живіт обома руками, стала тікати.</p>
	<p>Та збагнула, що не втекти їй від Мари.</p>
	<p>Тоді забігла Коляда за гайок і перетворилася в тварину, яку сама собі придумала: в рогату непримітну Козу.</p>
	<p>Пробігла повз Козу люта Мара — не звернула уваги на рогату тварину. Далі й далі помчала гидка потвора, і там, де з її очей капав гній на Землю,— виростали бур’яни, колючки, лопухи, будяки.</p>
	<p>А Коляда тим часом перетворилася у вагітну жінку, зайшла в очерет і в муках неймовірних народила золотоликого Божича-Молоде-Сонце.</p>
	<p>І нараз перетворився Світ. Щезла холодна пітьма. Сонячні промені впали на Землю, а люди впали на коліна, вітаючи народження Золотого Кола.</p>
	<p>Мара в розпуці й страхові шугнула в потойбічну чорну прірву.</p>
	<p>А Божич здіймався все вище й вище. А з ним здіймалася вгору і Божа благодать — ніжна, прозора, тепла блакить, що йшла від радісних очей Коляди, яка щасливим поглядом проводжала політ свого Сина.</p>
	<p>Так від безмежного блакитного погляду коляди утворилося синє небо. А по ньому плив Божич-Молоде-Сонце, щедро розсипаючи теплі промені по Землі.</p>
	<p>І забуяли гаї і ліси під Сонцем. І ожила всяка пашниця, і налилося житнє колосся добірним зерном.</p>
	<p>А люди співали хвалу Сонцю.</p>
	<p>І подивувався сам Творець всього сущого — Род, споглядаючи блакитне небо над Землею. І сказав він: «Се є Новий Світ».</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Сергій Плачинда ☼ Словник давньоукраїнської міфології/">Плачинда С. П. Словник давньоукраїнської міфології</a>: — К.: Укр. письменник, 1993. — 63 с.</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
</footer>
<!--#include virtual="/-/inc/general__page_end.inc" -->
