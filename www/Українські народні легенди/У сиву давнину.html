<!--#include virtual="/-/inc/general__page_start.inc" -->
<title>У сиву давнину ☼ Українська легенда ☼ Народна творчість</title>
<meta name="Description" content="Українська народна легенда «У сиву давнину» ☼ Український фольклор, усна народна творчість України">
<link rel="canonical" href="https://proridne.org/Українські народні легенди/У сиву давнину.html">
<!--#include virtual="/-/inc/pageType__Українська легенда.inc" -->

<article class="articleMain">
	<h1 class="articleMain__header">У сиву давнину <br><span class="article__headerDescription">Українська легенда</span></h1>
	<p>У сиву давнину на Карпатах правив багатий король. Високо в горах стояли його скляні палати, кругом них простяглися високі скелі і дрімучі ліси, розкішні полонини.</p>
	<p>Король той був твердий і невблаганний, а в гніві нестримний. Була в нього дочка гарна, як зірниця, і славилася не лише красою, а й розумом, добротою своєю. До неї сватались королі різні і лицарі. Ходили, приносили їй дарунки, похвалялись перед нею своєю славою. А найбільше королевич-красень, пан широких степів, бажав одружитися з королівною. Злий король карпатський теж хотів того шлюбу, щоб поширити свої володіння.</p>
	<p>Не так думала прекрасна королівна. Вона кохала вівчаря. Той вівчар пас овець на полонинах біля палацу і грав на трембіті сумні пісні.</p>
	<p>Щовечора королівна потайки бігла до вівчаря і проводила з ним години кохання. А на світанку вівчар ніс королівну до палацу. Врешті вона призналася батькові, що любить вівчаря і ні за кого більше не піде заміж. Як почув це король — страшенно розгнівався.</p>
	<p>В злу годину він сказав, щоб їх палац навіки став горою. Тільки він це промовив, так і потемніли скляні палаци і перетворились на гору. Вона замурувала навіки і короля, й королівну, і всіх, хто там був.</p>
	<p>Хто тільки приблудиться до тієї гори, то почує стогін. А вівчар у відчаї ходить з трембітою по горах і шукає свою милу. І вдень, і вночі він грає свої тужні пісні. Хто раз почує ту гру, ніколи не забуде</p>
	<p>Один раз у сто років, коли цвіте папороть, все знов оживає, прокидаються скляні палати. Королівна, зачувши трембіту, простягає руки до вівчаря, а король знову спалахує гнівом, і від того гніву все знов кам’яніє на сто років.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Василь Товстий ☼ Легенди та міфи України/">Легенди та міфи України / уклад. В. П. Товстий.</a> — Харків: Промінь, 2005. — 64 с.: іл.</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
</footer>
<!--#include virtual="/-/inc/general__page_end.inc" -->
