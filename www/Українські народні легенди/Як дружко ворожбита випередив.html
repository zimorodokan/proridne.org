<!--#include virtual="/-/inc/general__page_start.inc" -->
<title>Як дружко ворожбита випередив ☼ Українська легенда ☼ Народна творчість</title>
<meta name="Description" content="Українська народна легенда «Як дружко ворожбита випередив» ☼ Український фольклор, усна народна творчість України">
<link rel="canonical" href="https://proridne.org/Українські народні легенди/Як дружко ворожбита випередив.html">
<!--#include virtual="/-/inc/pageType__Українська легенда.inc" -->

<article class="articleMain">
	<h1 class="articleMain__header">Як дружко ворожбита випередив <br><span class="article__headerDescription">Українська легенда</span></h1>
	<p>Давно це сталося. В одному із селищ, у якому жив ворожбит, якось зібрались гуляти весілля. Та до церкви треба було йти якраз повз ту хату, де жив ворожбит, бо іншої дороги не було. Селяни й стали казати дружку нареченого, що треба якось обійти цю хату.</p>
	<p>А дружко і відмовляє: «То пусте, мені весілля треба вести селом, а не городами. Треба, щоб усі бачили наречених!».</p>
	<p>Так ніби з гонору сказав. А не признався, що й він дещо знає. А люди стали бідкатися поміж собою: «Ой, щоб не наробив наш дружко лиха. Скільки весіль відбувалось, і всі, кому треба, ту хату минають і йдуть городами, і ніякого стида не мають. Пустить, клятий ворожбит, усіх вовками, то й буде по гонору».</p>
	<p>А треба сказати, що дружко був з іншого села. І там усі добре знали, що кращого знахаря в окрузі немає. Та в цьому селі він був невідомим, так собі — чоловік та й годі. Та, незважаючи на це, молодь підтримала дружка, не виказала свого страху і вирішили не обминати хати ворожбита.</p>
	<p>Ото вже як рушили, дружко й каже:</p>
	<p>— Попередьте мене, як будемо підходити до хати ворожбита.</p>
	<p>Люди й показали на кляте місце ще здалеку. Як тільки-но весілля дійшло туди, де дороги сходяться, і ще не всі люди встигли повернути на вулицю, на якій стояла хата, а ворожбит вже у вікно голову виставив. Тут усі й похолонули, а дружко як зиркнув на ворожбита, так у того роги й виросли.</p>
	<p>Занепокоївся ворожбит, хотів було витягнути голову з вікна, та де там. Роги великі та ще й закруглені. Молотить він рогами по вікну, ніяк голову назад у хату забрати не може. А люди мимо проходять дивом дивуються, хто б про таке і подумав.</p>
	<p>Так і простояв ворожбит, аж поки весілля назад не йшло. А дружко й каже:</p>
	<p>— Стоїш, бісова скипа? — А той мовчить, тільки головою мотає. — Знатимеш, як другого разу голову виставляти.</p>
	<p>Сказав і зробив так, що ті роги десь поділися. А якби дружко не випередив, то ворожбит міг би усіх вовками зробити.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Василь Товстий ☼ Легенди та міфи України/">Легенди та міфи України / уклад. В. П. Товстий.</a> — Харків: Промінь, 2005. — 64 с.: іл.</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
</footer>
<!--#include virtual="/-/inc/general__page_end.inc" -->
