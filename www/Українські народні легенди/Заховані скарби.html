<!--#include virtual="/-/inc/general__page_start.inc" -->
<title>Заховані скарби ☼ Українська легенда ☼ Народна творчість</title>
<meta name="Description" content="Українська народна легенда Поділля «Заховані скарби» ☼ Український фольклор, усна народна творчість України">
<link rel="canonical" href="https://proridne.org/Українські народні легенди/Заховані скарби.html">
<!--#include virtual="/-/inc/pageType__Українська легенда.inc" -->

<article class="articleMain">
	<h1 class="articleMain__header">Заховані скарби <br><span class="article__headerDescription">Легенда Поділля</span></h1>
	<p>В давні часи жили люди на Україні гарні та роботящі. На землі тяжко робили, в лісі звіра полювали, в річках рибу ловили. Жили добре, було в них і що поїсти, і що випити. Весело було, кругом ішли з піснею. І в полі співали, і на річці бувало рибалка пісню тихенько промугикає, і у лісі пісню хтось заведе. А вже по вечорах то весело на вулиці. І співають, і танцюють, хороводи водять, через вогнище скачуть. Гарно було на Україні.</p>
	<p>Та недовго те щастя тривало. Біда настала, чорна хмара насунула, земля попелом покрилася. Орда на наші землі прийшла. Села палили, чоловіків вбивали, дітей та жінок у рабство волокли. Грабували та спалювали все на своєму шляху. Забирали все те, що люди важкою працею заробили. Добра грабували, не злічити.</p>
	<p>І ось одного разу зайшли вони у дуже багате село, забрали все, що тільки було у людей, хати попалили, чоловіків порубали, жінок у полон взяли. Назбирали золота та срібла стільки, що возів не вистачало, та вони все хапали і хапали. Виїхали за село, а коні не йдуть, вози перегружені. От вирішили бусурмани трохи золота й срібла заховати. А саме біля села була велика козацька могила, вони й загребли там все те, що не могли коні дотягнути, та ще й полонених туди закопали з половину. Великий пагорб вийшов.</p>
	<p>І до цієї пори люди чують стогін закопаних рабів та бачать світло вночі на Івана Купала, яке особливо яскраво виблискує. Старі люди кажуть: «Золото промивається під час грози».</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>49. Заховані скарби. Записано в с. Петрик Літинського району від Коберник Галини Анатоліївни (1961) 2009 року.</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Поділля/">Фольклор Поділля</a></li>
	</ul>
</footer>
<!--#include virtual="/-/inc/general__page_end.inc" -->
