<!--#include virtual="/-/inc/general__page_start.inc" -->
<title>Про Кобринову Греблю ☼ Українська легенда ☼ Народна творчість</title>
<meta name="Description" content="Українська народна легенда Подніпров’я (Наддніпрянщини) «Про Кобринову Греблю» ☼ Український фольклор, усна народна творчість України">
<link rel="canonical" href="https://proridne.org/Українські народні легенди/Про Кобринову Греблю.html">
<!--#include virtual="/-/inc/pageType__Українська легенда.inc" -->

<article class="articleMain">
	<h1 class="articleMain__header">Про Кобринову Греблю <br><span class="article__headerDescription">Легенда Подніпров’я (Наддніпрянщини)</span></h1>
	<p>Колись дуже давно на околиці нашого села жила сім’я одного чоловіка. І мав він доньку-красуню по імені Ганна. Закохалися в неї три юнаки-богатирі. Та дівчина мала холодне серце, воно кохати не вміло. При найліпшій нагоді красуня старалась посміятися із закоханих парубків.</p>
	<p>Одного разу, якраз в день на свято Івана Купала, коли за народними повір’ями опівночі розцвітає папороть, Ганна загадала юнакам принести їй в дарунок цей цвіт. Той, хто принесе квітку першим, і буде її нареченим. І зробила вона це, насміхаючись з хлопців при всій сільській молоді, якраз в розпал святкування Купала, знаючи, що це дуже небезпечне завдання. Але серце дівчини було холодним до людських страждань, тож про те, що може статися з парубками, їй було байдуже.</p>
	<p>Довго шукали юнаки той чарівний цвіт в лісі. Із розповідей старожилів вони знали, що розквітає той цвіт один раз в рік — у чарівну купальську ніч, і зірвати його може тільки сміливець. Крім того, квіти ці оберігають дівчата-мавки. Дарують їх вони тому, хто назавжди залишиться з ними в піднебесному царстві. А ні, то перетворять його на скелю, дерево чи іншу неживу істоту. Та не злякались цього закохані юнаки.</p>
	<p>Опівночі ліс раптом освітило казкове сяйво. Це й було те чудо — розпустились квіти папороті.</p>
	<p>Ось одному з юнаків вдалося першому досягтися до квітки, за ним поспішили й два інші...</p>
	<p>Аж тут з’явилися красуні-мавки, й попросили хлопців залишитися з ними в лісі назавжди. Не погодилися хлопці і раптом всі троє вони перетворилися на могутні гіллясті дуби...</p>
	<p>А дівчина в цей час веселилась з молоддю біля купальського багаття, ніби нічого й не сталось. Дівчата й хлопці стали непокоїтись тим, де ж так довго їхні товариші, чи з ними бува чогось не трапилось.</p>
	<p>— Нічого з ними не трапиться, — зневажливо відповіла Ганна, — а якщо і трапиться, то, знать, так їм і треба, бо вони боягузи.</p>
	<p>І в цю ж мить дівчина перетворилася на змію-кобру. З тих пір між людьми ходила чутка, що біля невеличкої гребельки, що на річці Макшиболоті живе змія-кобра, і вилазить вона із свого лігва рівно опівночі. Отож, і греблю ту почали називати Кобриною, а пізніше — Кобриновою. Звідси і пішла назва нашого села — Кобринова Гребля.</p>
	<p>А біля урочища П’ятихатки і в наш час ростуть три старі крислаті дуби...</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>76. Про Кобринову Греблю. Записано в селі Кобринова Гребля Тальнівського району від Захаревич Марини Іларіонівни (1931) 2008 року.</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Наддніпрянщини/">Фольклор Подніпров’я (Наддніпрянщини)</a></li>
	</ul>
</footer>
<!--#include virtual="/-/inc/general__page_end.inc" -->
