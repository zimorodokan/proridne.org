<!--#include virtual="/-/inc/general__page_start.inc" -->
<title>Говерла і Попіваночка ☼ Українська легенда ☼ Народна творчість</title>
<meta name="Description" content="Українська народна легенда Гуцульщини «Говерла і Попіваночка» ☼ Український фольклор, усна народна творчість України">
<link rel="canonical" href="https://proridne.org/Українські народні легенди/Говерла і Попіваночка.html">
<!--#include virtual="/-/inc/pageType__Українська легенда.inc" -->

<article class="articleMain">
	<h1 class="articleMain__header">Говерла і Попіваночка <br><span class="article__headerDescription">Легенда Гуцульщини</span></h1>
	<p>Зайшла в гори молодиця аж із Східної України. А це дуже-дуже давно було, ще в горах церквів не було, а по кілька хат було в горах. І як хто помер, то перед хати його ховали. Та молодиця мала з собою дівчинку. А чоловік її помер на тяжку слабість. Прийшла жінка в Карпатські гори, сама собі зліпила під самими полонинами хатинку і вкрила її луб’ям. І дуже тяжко їм було, не було що їсти. А дівчинка сказала:</p>
	<p>— Мамо, ми так бідуємо, пустіть мене в найми служити. Я зароблю грошей.</p>
	<p>Не хотіла мати її нікуди пускати, але дівчина дуже наперлася. І пішла дівчина, і зайшла аж у самі Венґри&nbsp;<sup>*</sup>. Іде попри річку, дивиться, а там пан з панею скупалися та й вигріваються собі в піску. Каже дівчина:</p>
	<p>— Добрий день, пане ласкавий. Ви не знаєте, де би я могла наймитися? Я би наймилася.</p>
	<p>Пан каже:</p>
	<p>— Мені би знадобилося наймити тебе. Що ти вмієш робити? Вона нічого не знала робити, але сказала:</p>
	<p>— Пане ласкавий, що скажете, все буду робити. Пан каже до жінки:</p>
	<p>— Я беру цю дівчину, та буде їсти варити, та буде на тебе легше. Ти не будеш варити.</p>
	<p>Устали вони з панею, вбралися, взяли дівчину в фіякір і до палацу свого. Приїхали і завели дівчину в свій сад.</p>
	<p>— Дівчино, будеш полоти бур’яни. І їсти будеш варити. А вона каже:</p>
	<p>— Прошу пана, я зроду не варила їсти.</p>
	<p>— Нічого-нічого, моя жона тебе навчить, будеш варити. А тепер, дівчинко, хочу тебе запитати, відки ти родом і які в тебе родичі?</p>
	<p>А вона відповідає:</p>
	<p>— Я з-за Чорної гори, з царинки Зеленої.</p>
	<p>Пан навіть не чув про Чорну гору і про царинку Зелену. Навчилася дівчина їсти варити, все в грядках робити. Сподобалася вона панови й пані. Каже пан:</p>
	<p>— Дівчино, скільки ти можеш у мене служити? Рік, два? І договорилися, що дівчина буде в них два роки.</p>
	<p>А в того пана був син, вчився в університеті в великім місті. Дуже делікатний син був. Щосуботи він приїхав додому. Увійшов він, а мама каже:</p>
	<p>— Сідай, синку, їсти. Винаймили ми на два роки служницю, то буде легше на мене. Ану, дівчино, подай моєму синови сніданок.</p>
	<p>А панич глипнув на служницю, подивився на неї. І так вона йому припала до душі, що очей він не спускає з неї. І починає панич жартувати з нею.</p>
	<p>Повертається панич назад в університет. Але там він відбріхується, що слабий, і все їде додому, бо хоче служницю видіти. Все забігає в грядки, помагає їй, аби близько до неї тулився. Вона йому</p>
	<p>— Ідіть собі геть від мене, бо тато й мама будуть сваритися, а я не хочу цього.</p>
	<p>А він їй каже:</p>
	<p>— Я дуже кохаю тебе, ти будеш моєю жінкою.</p>
	<p>І він упав перед нею на коліна і заклявся перед Богом святим, що ніколи її не зрадить.</p>
	<p>Вона була дівчина файна над файними. І покохалася вона з паничем, і пройшов деякий час, і вона завагітніла від нього. А пані вздріла, що вона завагітніла, і сказала мужу:</p>
	<p>— От бачиш, що вийшло. Що, чоловіче, будемо робити з цею служницею?</p>
	<p>— Що скажеш — твоя воля, — сказав пан до пані.</p>
	<p>— Заплатити їй за цей рік і прогнати її геть, щоб її не було в нашім домі.</p>
	<p>А дівчина робила порядок в креденсі&nbsp;<sup>*</sup>, найшла паспорт панича і поклала собі в пазуху. Той паспорт вона дуже берегла і все носила з собою.</p>
	<p>Каже пані:</p>
	<p>— Будеш, дівчино, відходити від нас геть. Відки прийшла, туди й підеш.</p>
	<p>— Пані, люба, пані мила, та ви ж хвалили мене, казали, що файно у вас роблю. А тепер ви на мене зворогували? Пусто-дурно?</p>
	<p>Заплатили їй за той рік, що служила, і пішла дівчина плачучи. Рано пішла вона, а на полуднє син приїхає.</p>
	<p>— Мамо, що ви мені їду подаєте, а не наша служничка. Де вона є? Мати сказала синови, що служницю відрядили.</p>
	<p>— Чого ви її відрядили? Я її кохаю, то мені наймиліша дівчина в світі. Мамо, я йду за нею в світ. Буду її шукати, а як не найду, то страчуся. Ви мене більше ніколи не побачите.</p>
	<p>— Чи ти, синку, не вартуєш дівчини з панського роду, що таку бідну хочеш узяти? Нам устид і сором було б від панів.</p>
	<p>Старий каже пані:</p>
	<p>— Що ти, жінко, до такого доводиш? Най би був на цій служници женився.</p>
	<p>А син сів на коня і помчав. Питався людей по дорозі, чи не виділи таку дівчину. Одні казали, що виділи, другі, що не виділи. Блукав до самого вечора і не міг її найти. Прийшов додому і цілий час плакав. А рано встав, зібрав свої речі у валізку і пішов у світи. Нічим не тішився, лиш тільки хотів ту дівчину найти. Що мама, тато просили, аби нікуди не йшов, нічого не допомогло.</p>
	<p>— Ще раз подивіться на мене, бо більше мене ніколи-ніколи не побачите.</p>
	<p>Старий з старою повернулися від брами до хати і все сварилися:</p>
	<p>— Ти винна!</p>
	<p>— Ти винен!</p>
	<p>А дівчина прийшла до мами. Мама втішилася, бо рік не виділа дочки. Каже мама:</p>
	<p>— Ти служила рік, є гроші?</p>
	<p>— Мамо, мамо, гроші заслужила. Але неприємність мене спіткала.</p>
	<p>І почала вона оповідати мамі геть усе.</p>
	<p>—...Ми, мамо, мали бути з ним дуже щасливі, але його тато й мама розлучили нас.</p>
	<p>— Нічого, доню, ми прогодуємо дитину, нехай наша родинка множиться.</p>
	<p>— Мамо, я маю паспорт того леґіня. Тут і знімка його є. Мама подивилася.</p>
	<p>— Який файний панич. Чого так сталося? Фамілія його була Говерла.</p>
	<p>Народився в неї хлопець і ріс, як з води. І виріс до вісімнадцяти років. Каже він до мами й до баби:</p>
	<p>— Тяжко жити нам тут. Я йду на Подолля, наймуся в якогось пана, зароблю грошей і будемо жити по-людськи.</p>
	<p>Вони не пускали, але хлопець вперся й пішов. Питає в людей по дорозі:</p>
	<p>— Чи не наймився би я де?</p>
	<p>Нема нічого. Нарешті порадили його, щоби наймився до пана на фільварок. Зайшов він до одного дідича, став перед ґанком. Пан у ґанку читав книжку, а паня й собі щось там читала.</p>
	<p>— Пане вельможний, нема в вас роботи для мене? Каже пан:</p>
	<p>— У мене все зайняте, робітник на робітнику. Нема пляцу для тебе.</p>
	<p>Але подумав пан та й каже:</p>
	<p>— Свиням будеш варити їсти та й годувати їх. Бо відходить від мене свинар, а на його місце ти будеш.</p>
	<p>Хлопець пристав на то, аби лиш робота була та грошей заробив. Але каже паня панови:</p>
	<p>— В тебе нема совісти, чоловіче. Такий файний хлопець аби свині годував. Та він може бути в нас кучером, возити нас у гості до інших панів.</p>
	<p>Пан каже:</p>
	<p>— Ну, жоно, най буде по-твойому.</p>
	<p>Закликав пан хлопця з свинарника до ґанку та й питається:</p>
	<p>— А відки ти родом, леґіню?</p>
	<p>— Я з глибоких Карпатів.</p>
	<p>— А видів ти опришків?</p>
	<p>— Коли я мав дванадцять років, вони йшли попри нашу хату, а я дуже хотів, щоби взяли й мене в опришки. А вони мені казали:</p>
	<p>— «Підростеш, леґіню, а ми повернемо та й тебе возьмемо».</p>
	<p>— Ну то я тебе не буду звати інакше, лиш опришком. А парубок каже панови:</p>
	<p>— Звіть мене, як хочете, лиш би мені гроші були за мою службу.</p>
	<p>— Гай-гай, — каже пан, — не турбуйся.</p>
	<p>А коли мама вродила його, вписала йому фамілію Говерла.</p>
	<p>А паня в пана була така гарна, що в світі таку нелегко було найти. А дідич був до чого старий, та й дуже нефайний, веснянкуватий і трохи горбатий. Але його на молодій панєнці вженили його маєтки. А було це так. Мав пан у Львові друга, колєґу свого мав. Той також був дідич. Приїхав він до того львівського колєґи, а той питає:</p>
	<p>— Чого ти не женишся? Ти такий, — каже, — багатий.</p>
	<p>А він йму каже:</p>
	<p>— Я такий нефайний, веснянкуватий та ще й старий. Котра піде за мене?</p>
	<p>— Ти такий багатий. Чому би не пішла за тебе? Ми взяли покойовою доньку моєї жінки сестри. Файну молоду дівчину. Я можу так зробити, що вона за тебе піде.</p>
	<p>— Якби ти це зробив, дав би тобі багато золота й срібла.</p>
	<p>— Зроблю, — каже. Я скажу, щоби вона сюди принесла нам сніданок. Та й будеш її видіти.</p>
	<p>Вийшов пан дідич надвір та й кричить:</p>
	<p>— Попіваночко, де ти є?! Зайди-ко на кухню!</p>
	<p>— Іду, пане, вже.</p>
	<p>— Зготов їду і принеси на стіл, бо я маю гостя. Та й каже їй пан:</p>
	<p>— Попіваночко, аби ти сіла з нами їсти та й дивилася на того пана. Він дідич, іще багатший від мене.</p>
	<p>А вона каже:</p>
	<p>— А нащо мені на нього дивитися?</p>
	<p>— Ти, може, будеш його дружиною. Каже Попіваночка:</p>
	<p>— Та вже буду дивитися на нього.</p>
	<p>Вона рихтує обід, а пан прийшов до свого гостя та й каже:</p>
	<p>— Зараз прийде дівчина. Аби ти подивився на неї. Вона мала би тобі сподобатися.</p>
	<p>Принесла Попіваночка їду, поклала на стіл, глипнула на того пана і мало ту їду не випустила з рук. А гість з неї очі не спускає. І вона порсла&nbsp;<sup>*</sup> до свої роботи.</p>
	<p>Гість від’їхав. А пан закликав Попіваночку до себе і каже до неї:</p>
	<p>— Ну що, сподобався тобі леґінь?</p>
	<p>— Пане, та це старий дід, та ще й до того веснянкуватий та й горбатий! Що ви мені нагилюєте&nbsp;<sup>*</sup>?</p>
	<p>Пан каже:</p>
	<p>— Нічого, нічого, прийде час, та й ми якось цю справу уладнаємо.</p>
	<p>Дав пан молодій дівчині зажу́ту&nbsp;<sup>*</sup>. А панови ж золото обіцяно та й срібло. А взяв він собі ту дівчину за покойову з багатодітної сім’ї сестри свої жінки і файно їй платив. Його жінка була дівчині тітка. І гине пан золота, і пише листи до свого горбатого друга: «Гей, колєґо, вдалася тобі моя покойова Попіваночка?»</p>
	<p>А той йому відписує: «Брате милий, я не сплю дні і ночі і їсти не можу, лиш про ню думаю. Допоможи мені, брате милий, аби вона була моєю жінкою. То я тобі золота насиплю, що зачудуєшся».</p>
	<p>Пан львівський пише: «Приїхай до мене через тиждень». А Попіваночці клепче щогодини:</p>
	<p>— Вийди за нього, будеш дідичкою. А він помре, і ти вийдеш за другого. Ти молода.</p>
	<p>А вона каже:</p>
	<p>— Пане, видно, що така моя судьба. Нехай буде по-вашому, вийду за нього заміж.</p>
	<p>Пан моментально пише до того горбатого: «Я писав тобі через тиждень приїхати, а ти вже приїха́й. Лиш бери побільше золота. І до шлюбу ставай. Я вже уговорив її, вже все готове». Пан радий. Пішов до сейфу, повитрясав усе золото до каса́ти&nbsp;<sup>*</sup>, приїхав до Львова. І так радіє, ніби на світ народився.</p>
	<p>Увійшла до хати Попіваночка, невесела, але що мала робити? Зробили весілля, а з вінчанням сказала Попіваночка трошки зачекати.</p>
	<p>Але недовго радів рябий пан. Коли став у них наймитом Говерла і пан поставив його кучером та почав звати опришком, він возив їх обох, куди забажали. І Попіваночка очей не спускала з того наймита, полюбила його над усе. Одного разу зайшла вона до Говерли до кімнати та й зачала йому казати:</p>
	<p>— Слухай, леґіню...</p>
	<p>— Слухаю, пані вельможна, слухаю.</p>
	<p>— Я хочу, щоби я була твоєю жінкою.</p>
	<p>— Ви, пані Попіваночко, прийшли мене на сміх брати? Я бідний, не маю що навкруг пальця обкрутити. А тільки маму маю. Ви би, пані, виділи, де я жию та й у чім жию, та ви би сказали: «Не хочу там жити, аби й що там було».</p>
	<p>А вона йому каже:</p>
	<p>— Леґіню, буду жити з тобою під смерекою, лиш не з цим рябим корзаном.</p>
	<p>І Говерла вже трохи повірив її словам. Та й каже їй:</p>
	<p>— Але як це може статися? Як ви можете залишити цей палац і все, що тут є?</p>
	<p>А вона каже:</p>
	<p>— Є причина. Заслаб його колєґа у Львові. Я його посилаю до колєґи. Він буде хотіти, щоби й я їхала з ним. А я скажу: «Я слаба, їдь самий». Він буде казати, аби ти його віз, а ти скажеш, що тобі рука болить, що ти не годен. Най він тут найде собі другого.</p>
	<p>Приходить пан до покою.</p>
	<p>— Вставай, Попіваночко, будемо їхати до Львова. Мій колєґа заслаб.</p>
	<p>А вона йому каже:</p>
	<p>— Я слаба, я не годна їхати. Другим разом поїду.</p>
	<p>А пан написав картку на ліки і посилає служницю в аптеку.</p>
	<p>— Іди за ліками, бо заслабла пані. Я за ню очі даю. Принесли ліки, а Попіваночка тихо сміється з того. Пан пішов до економа та й каже йому:</p>
	<p>— Впрягай коні. Повезеш мене до Львова, бо мій кучер слабий, рука його болить.</p>
	<p>І поїхали вони. А Попіваночка встала з ліжка і прийшла до леґіня Говерли.</p>
	<p>— Будь готовий, на вечір тікаємо з цего двора геть. Я йду з тобою, Я беру золото й гроші, беру вбрання собі й тобі, беру харчі і тікаємо.</p>
	<p>А Говерла з радощів до стелини підскакує. Зрихтувала вона все в ру́пцаки&nbsp;<sup>*</sup>, дала йому, взяла собі. Файно його вбрала і рушили в дорогу. Та й ідуть село від села. Цілу ніч ішли, розвиднилося надворі, стала днина. Каже він їй:</p>
	<p>— Слухай, ми йдемо вбрані, як пани. Нас можуть обрабувати. Заберуть у нас і гроші, і золото — все заберуть. Я піду по хатах і попрошу в людей таке вбрання, яке вони вже не носять. І вберемося, як бідні люди.</p>
	<p>— О, — каже Попіваночка, — добрий ти розум маєш, Говерла. І дали їм ґазди старе дрантя, і вони передяглися. І йдуть далі, як прошені люди, і ніхто на них не звертає уваги. Поки йшли подо́лями&nbsp;<sup>*</sup>, ґазди їхали на поле по снопи, та й вони впрошувалися, та й підвозили їх ґазди. І вони платили. А ґазди від таких бідних і грошей не хотіли брати. А вона каже:</p>
	<p>— Я що маю, не жалую вам.</p>
	<p>— Як так, то я за ці гроші ще з двадцять кілометрів вас провезу.</p>
	<p>Та й вона платила, і ґазди підкидали їх.</p>
	<p>І так вони добилися аж до Карпат. Зайшли в глибину гір. Попіваночка каже:</p>
	<p>— Сідаймо, милий, най я налюбуюся квітами, пахощами гірськими. Я ще ніколи не дихала гірським повітрям. А найдужче я тобою радію.</p>
	<p>А він так радіє, так обіймає її й цілує. Нарешті встали. Вже підійшли близенько до його хатини. Вже видко хатину, а він ще нічого не признається. Та й каже він нарешті:</p>
	<p>— Станьмо. Видиш, у який я палац тебе веду? Ото мій палац. А вона йому каже:</p>
	<p>— Хоть би під землею ти мене вів, то ти мені милий і любий.</p>
	<p>Зайшли вони в ліщину, вже зовсім недалеко від тої хати нещасної. Каже Попіваночка до свого коханого:</p>
	<p>— Най я зберуся по-панськи, аби виділа мама, яку ти невістку привів.</p>
	<p>— А я, — каже, — не збираюся по-панськи, бо мама мене не пізнає. Він отворяє двері. А мама сиділа на ковбчику і латала якусь драночку. Каже він:</p>
	<p>— Добрий день, мамо! Мама відповіла:</p>
	<p>— Добрий день.</p>
	<p>І подивилася на нього, і як шила, так і впустила своє шиття. Не звірила, що таке сталося.</p>
	<p>— Мамо, я вам привів невістку, а собі жінку. А Попіваночка:</p>
	<p>— Мамо, що ви упустили своє шиття?</p>
	<p>Витягла Попіваночка їду й напої, кладе на нещасну гуцульську тесану лавку, таку, що якби потягнув по ній рукою, то засколобив би пальці.</p>
	<p>— Прошу, панєночко, скажіть, чого ви мені кажете «мамо»? Ви мені поясніть, бо я не розумію.</p>
	<p>А син каже:</p>
	<p>— Мамо, мамо, якби ви виділи, з яких покоїв прийшла моя Попіваночка та й захотіла зо мною жити в таких скрепїттях&nbsp;<sup>*</sup>! Може, ви чули про фільварки? Ця панєнка залишила стадо коров, табун коней, поля коло тисячі морґів, двір і пристала зо мною жити та й бути моєю жінкою.</p>
	<p>А Попіваночка каже:</p>
	<p>— Мамо, а де тут священик, аби ми скоро повінчалися?</p>
	<p>— Ой донечко моя дорога, може, аж у Коломиї є священик.</p>
	<p>Пішли вони пішки в Коломию, повінчалися і вернулися додому.</p>
	<p>І добре їм було, розвели вони велике господарство. Мама померла, лишилися вони двоє жити, Говерла з Попіваночкою. Пройшли роки, постарілися й вони. І Попіваночка постаріла, і Говерла постарів. Коли були молоді, Попіваночка дуже милувалася горами і просила чоловіка, щоби він її виводив на щонайвищі гори. А вже в старших літах сказала вона:</p>
	<p>— Говерло, піди зо мною на найвищу гору, бо вже Бог знає, чи зможу я туди колись вийти.</p>
	<p>Вийшли вони поволеньки на найвищу гору в Карпатах. Вийшли, посідали собі обоє. Нараз їй стало недобре, страшенно ослабла вона. А він коло неї, як коло писаного яйця, ходить. Але ні ліків нема, ні душки не видно, лиш вітри шумлять. А він думає: «Чого ми вирвалися з дому?»</p>
	<p>І вмерла Попіваночка. А він плаче, ридає. Що він має робити?! Біда крайня.</p>
	<p>Ідуть попід ту гору двадцять вісім опришків з Гуцульщини в Закарпаття. З бартками, з рушницями. Каже Іван Сандогорський, найстарший опришок:</p>
	<p>— Ану станьмо, браття милі, та послухаймо. На верху якась душа плаче та й ридає. Та тут ніхто не заходить, ніяка людська душа, хіба тільки ми заходимо. Ану, браття, йдім на той голос подивитися, хто там плаче та й ридає.</p>
	<p>Зійшли на вершину гори, а то чоловік плаче над мертвою жінкою, б’ється головою об землю.</p>
	<p>— Браття, порадьте мене, що я маю робити. Жінка мені померла. Мені не знести її надолину. Що робити?</p>
	<p>Кажуть опришки:</p>
	<p>— А ти відки, чоловіче, родом?</p>
	<p>— Я з Зеленої, — каже він.</p>
	<p>— А, знаємо. А що тебе занесло на таку височінь?</p>
	<p>— Я вам, хлопці, скажу. Моя жінка з далекого Поділля. Вона дуже мене просила: «Ходім намилуємося горами». Вона враз мене просила, і ми ходили, поки були годні. А й на старість вона захотіла вийти на найвищу гору. І вона небіжка мені отут померла.</p>
	<p>Каже Іван Сандогорський, найстарший опришок:</p>
	<p>— Так, чоловіче, ми би тобі допомогли, ми би знесли мертве тіло твої жінки в Зелений, але ми квапимося. Ми мусимо загостити на Закарпаття до одного пана і розрахуватися з ним. Він убив слугу, брата опришка нашого Петра Швалюка. Убив, щоб не заплатити йому. Ми дуже квапимося, бо той пан хоче в Чехію на курорт їхати. А ми хочемо його в пекло відослати.</p>
	<p>Але каже Іван Сандогорський:</p>
	<p>— Чоловіче, ми твою жінку тут поховаємо, на цій найвищій горі. Ану, хлопці, копайте яму. А ви робіть хрест.</p>
	<p>Поховали, поклали хрест. Тоді кажуть Говерлі:</p>
	<p>— Як твоя жінка називалася? А він каже:</p>
	<p>— Попіваночка.</p>
	<p>Тоді Іван Сандогорський наклав ватерку, заклав у ватерку жерло&nbsp;<sup>*</sup> і написав на хресті: «Тут спочиває Попіваночка. Вічна їй пам’ять». І сказав Іван Сандогорський, найстарший опришок:</p>
	<p>— Розмножаться в Карпатах люди, прийдуть сюди і прочитають, що тут спочиває Попіваночка.</p>
	<p>Розвиталися з чоловіком опришки і сказали:</p>
	<p>— Не плач, чоловіче. Вічного нема нічого на світі.</p>
	<p>— Якби ви знали, яка це в мене була добра жінка, щира та сумлінна, то й ви би плакали.</p>
	<p>І подалися опришки на Закарпаття, а Говерла до свої хатини. Пройшов час, люди зайшли аж на ту гору, дійшли до хреста.</p>
	<p>— Що це за хрест тут?</p>
	<p>Прочитали написане на хресті, і сказав один до другого:</p>
	<p>— Люди добрі, треба іменувати цю гору по цій людині, щоб люди знали. Нехай знають наші внуки і правнуки, як називається ця гора. Назвім цю гору «Попіваночка». І розкажім людям, що ми виділи на горі таку могилу.</p>
	<p>А потім стали казати на ту гору «Поп Іван». І так звуть її і тепер.</p>
	<p>А Говерла зійшов надолину. Та й самий-саміський сидить він і плаче. І подумав одного разу: «Піду я наберу на горах зілля і покладу на могилу своїй Попіваночці». Іде він горами, бердами&nbsp;<sup>*</sup>. І що мав він іти на гору Попіваночку, та пішов обічами та й вийшов не на Попіваночку, а на ще вищу гору. І там став і дивиться. І видко йому гору Попіваночку.</p>
	<p>Але він утрудився дуже. Зійти з тої гори та дертися на Попіваночку йому було дуже трудно. І сів він на тій горі і заснув, заснув навіки. Помер.</p>
	<p>А ті опришки, що йому дружину ховали, вбили на Закарпатті пана і тікали, бо пани зрадилися і зібрали поліцію з Мукачева і з Сигота. І попросили, щоб помогло їм венгерське військо. Хотіли вибити опришків на смерть. Опришки повтікали і вийшли на ту гору високу. І вже вони не боялися ні війська, ні поліції цісарської. Обдивилися вони гору, а там труп лежить. Каже Іван Сандогорський:</p>
	<p>— Що за бісова сила занесла сюди чоловіка? Та каже один опришок до другого:</p>
	<p>— Та поховаймо тіло. Викопаймо яму та поховаймо, най вороння не розносить.</p>
	<p>— Та ви, хлопці, не видите, що тут птахи не долітають? Але чоловіка поховати треба.</p>
	<p>Викопали яму.</p>
	<p>— Кладіть його в яму.</p>
	<p>І сказав Іван Сандогорський, найстарший опришок:</p>
	<p>— Почекайте, треба чоловіка обшукати, може, є які документи. Щоби знати, кого ховаємо.</p>
	<p>Обшукали і витягли з кишені паспорт, ще той, що мама його на Венґрах украла, як її виганяли з панського маєтку. А там пише: «Лазьо Говерла».</p>
	<p>— Так, хлопці, робимо хрест і зробимо на нім напис: «Тут спочиває Лазьо Говерла».</p>
	<p>І поставили хрест, і написали на нім: «Говерла». Той перший хрест давно погнив, а люди все ставлять на тій горі хрест і пишуть на нім: «Говерла».</p>
	<p>І тепер стоять дві гори: Поп-Іван і Говерла.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__footnotes">
			<p><sup>*</sup> Ве́нґри — Угорщина.</p>
			<p><sup>*</sup> Кре́денс — буфет для посуду.</p>
			<p><sup>*</sup> По́рсти — кинутися, швидко взятися до чогось.</p>
			<p><sup>*</sup> Нагилю́вати — нараджувати комусь щось непотрібне.</p>
			<p><sup>*</sup> Зажу́та — тяжке становище.</p>
			<p><sup>*</sup> Касата— скринька.</p>
			<p><sup>*</sup> Ру́пцак — наплічник.</p>
			<p><sup>*</sup> Подо́ля — долина.</p>
			<p><sup>*</sup> Скрепі́ття — нетрі.</p>
			<p><sup>*</sup> Жерло́ — тут: металевий загострений пруток, який розпікають й випалюють ним написи й зображення на деревині.</p>
			<p><sup>*</sup> Бе́рдо — тут: западина поміж гір, захаращена камінням і поваленими деревами.</p>
		</div>
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Село Соколівка, Косівського району, Івано-Франківської області 12 липня 2002 року Колобейчук Григорій Дмитрович (народж. 1930)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Гуцульщини/">Фольклор Гуцульщини</a></li>
	</ul>
</footer>
<!--#include virtual="/-/inc/general__page_end.inc" -->
