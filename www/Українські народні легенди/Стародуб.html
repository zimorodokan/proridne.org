<!--#include virtual="/-/inc/general__page_start.inc" -->
<title>Стародуб ☼ Українська легенда ☼ Народна творчість</title>
<meta name="Description" content="Українська народна легенда Чернігівщини «Стародуб» ☼ Український фольклор, усна народна творчість України">
<link rel="canonical" href="https://proridne.org/Українські народні легенди/Стародуб.html">
<!--#include virtual="/-/inc/pageType__Українська легенда.inc" -->

<article class="articleMain">
	<h1 class="articleMain__header">Стародуб <br><span class="article__headerDescription">Легенда Чернігівщини</span></h1>
	<p>Не знаю, діти, чи правду мені розповідали старі люди, як я була маленькою, але кажуть, що оте урочище, що називається Стародубом, дуже древнє. У нього незвичайна історія.</p>
	<p>Мені з дитинства запам’яталося, як казали, що там часто траплялися чудеса. То дівчина зникне, то парубок повернеться з нічного від Стародубу сивим, як старий дід, то коні стають полохливими, коли в нічному попасуться там...</p>
	<p>З тих далеких часів на Стародубі й не випасають худобу, а лиш заготовляють сіно, бо, кажуть, худоба від того сіна краще поправляється, корови молока більше дають.</p>
	<p>А причина, як розповідали мені в дитинстві, криється в тому, що колись, дуже-дуже давно, як іще, можливо, й нашого села на цьому місці не було, як наші предки вірили в язичеських богів, жителі околишніх поселень приносили тут жертви богам. Не нашому, православному, а тим, поганським. І жертви тут були безкровні: мед, молоко, сир, сметану, яблука, груші, вишні.</p>
	<p>Але якось дуже вже неврожайними видалися кілька років підряд. Люди побачили, що не перезимують. То й пішли до капища бога Рода, що стояло якраз на цьому місці, де тепер Стародуб-урочище, та й почали благати жреця, щоб підійшов до дерева (а, як я дізналася пізніше, дуб — дерево бога Рода) та й помолився за врожай на їхні ниви. Жрець сказав, що без жертви він не може йти молитися, бо Род суворий став. А як смачних жертв не приносять, то й недорід на землі пішов.</p>
	<p>Питають люди, що ж їм принести в жертву, коли нічого в погребнях і льохах не зосталося. А він відповідає, що потрібно принести людську жертву. Злякалися поселяни. Ніколи не чули вони, щоб Род людську жертву вимагав. А жрець і каже:</p>
	<p>— А тепер я з ним розмовляв, то він хоче людську жертву. Та ще й не одну!</p>
	<p>— А скількох же він хоче?</p>
	<p>— Двох!</p>
	<p>— Чому двох?</p>
	<p>— Бо розлютився на них Род, тому й хоче їх у жертву!</p>
	<p>— Кого ж саме?</p>
	<p>— Отих молодят, що прийдуть просити їх поєднати в шлюбному танкові!</p>
	<p>Змовкли всі, стали чекати. І тут бачать, ідуть двоє, про яких говорили, що вони, хоч і сироти, але дуже вже гарні обличчям, станом та душами. Усе селище бажало їм щастя. А тут...</p>
	<p>І тільки жрець знав причину, чому саме цієї жертви захотілося Родові. Кохав жрець юну діву, але не міг одружитися з нею, бо жерці не могли мати дружин. Тому й не захотів, щоб хтось мав щастя з нею.</p>
	<p>З вимоги жерця було принесено молодят у жертву, але врожай так і не вродив. Розсерджені поселяни вбили жреця-брехуна й спалили під тим дубом, де він приніс у жертву молодят.</p>
	<p>От і кажуть, що з тих далеких часів лягло прокляття на це місце, бо відбулася неправда, а люди не змогли відстояти правду.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>66. Стародуб. Записано в Киселівці Менського району від Самотяжко Надії Йосипівни (1920) 2008 року.</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Чернігівщини/">Фольклор Чернігівщини</a></li>
	</ul>
</footer>
<!--#include virtual="/-/inc/general__page_end.inc" -->
