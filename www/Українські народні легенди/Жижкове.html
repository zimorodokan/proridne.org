<!--#include virtual="/-/inc/general__page_start.inc" -->
<title>Жижкове ☼ Українська легенда ☼ Народна творчість</title>
<meta name="Description" content="Українська народна легенда Подніпров’я (Наддніпрянщини) «Жижкове» ☼ Український фольклор, усна народна творчість України">
<link rel="canonical" href="https://proridne.org/Українські народні легенди/Жижкове.html">
<!--#include virtual="/-/inc/pageType__Українська легенда.inc" -->

<article class="articleMain">
	<h1 class="articleMain__header">Жижкове <br><span class="article__headerDescription">Легенда Подніпров’я (Наддніпрянщини)</span></h1>
	<p>Це було за панів польських. Гоноровитий пан Жижков мав гарний маєток та розкішні землі довкола.</p>
	<p>Запала в око старому панові наймичка Вербенка. Хотів він її в покої свої завести, та оминала панський двір Вербенка, бо кохала щиро Василя. Підглядів якось Жижков, що дівчина трави збирає. І захотів силою захопити Вербенку. Почав, скрадаючись, підбиратись до дівчини. Тільки Вербенка нахилиться, щоб зірвати потрібну квітку, а трава їй шепоче:</p>
	<p>— Тікай, Вербенко! Жижков тебе силою забрати хоче.</p>
	<p>Огледілась Вербена довкруги і нічого не помітила. «Дай, — думає, — підійду за ось той кущ верболозу, та роздивлюся навкруг». Підійшла до верболозу. А він вітами її огортає і шепче:</p>
	<p>— Тікай, Вербенко, ворог твій уже близько!</p>
	<p>І знову нічого не помітила дівчина: все довкруг було тихим та спокійним. «То вчулось мені, — подумала Вербенка, — ось сяду та відпочину трішки». Тільки сіла, аж тут перепілочка де не взялась:</p>
	<p>— Під-падьом, під-падьом! Тікай, Вербенко, не спочивай, бо пан уже близько біля тебе.</p>
	<p>Дівчина лиш підвелась, а пан уже хапає її за руку. Скрикнула вона і, як птиця полетіла вперед. Біжить, біжить, оглянеться, ось-ось Жижков дожене.</p>
	<p>Потекли сльози з чудових блакитних очей Вербени. І стали ті сльози маленькою річечкою. Перетнула шлях панові річечка. Свиснув — з’явивсь кінь, як чорт. Вискочив на нього пан і перескочили вони річечку. Знову ось-ось наздожене чарівну Вербенку. Тріпоче серденько від ляку. Кинула вона з голови зелену стрічку. Стала стрічка змією. А де проповзла ця змія — розлилось болото. Пан, рятуючись, встиг вхопитись за розмаяні дівочі коси. І заблагала Вербена до трави:</p>
	<p>— Сховай мене в своєму різнотрав’ї.</p>
	<p>І стала Вербена навіки травою. Там, де впали її коси розстелились розкішні густі покоси. А там, де розсипалось намисто, червоніють соковиті солодкі ягоди суниць. І до цього часу на Жижковому полі кожної весни буяють розкосі зелені трави і пахучі квіти. А річечка, яку назвали Вербівкою, несе свої чисті, як Вербенчині сльози, води до Дніпра.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>87. Жижкове. Записано в селі Вікнине Катеринопільського району від Лавренюк Олімпіади Антонівни (1908) 2001 року.</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Наддніпрянщини/">Фольклор Подніпров’я (Наддніпрянщини)</a></li>
	</ul>
</footer>
<!--#include virtual="/-/inc/general__page_end.inc" -->
