<!--#include virtual="/-/inc/general__page_start.inc" -->
<title>Малярівка ☼ Українська легенда ☼ Народна творчість</title>
<meta name="Description" content="Українська народна легенда Подніпров’я (Наддніпрянщини) «Малярівка» ☼ Український фольклор, усна народна творчість України">
<link rel="canonical" href="https://proridne.org/Українські народні легенди/Малярівка.html">
<!--#include virtual="/-/inc/pageType__Українська легенда.inc" -->

<article class="articleMain">
	<h1 class="articleMain__header">Малярівка <br><span class="article__headerDescription">Легенда Подніпров’я (Наддніпрянщини)</span></h1>
	<p>У мальовничому селі Кочержинці жив колись давніми часами один чоловік. Він був маляром. А проживав над невеличким ставком. Через той ставочок простягався мальовничий місток. Маляр той був заможний, розмальовував сільські церкви в окрузі.</p>
	<p>Та була в нього дуже гарна дочка. Два парубки кохалися в ній, ходили за нею, давали їй дарунки й посилали сватів. Але чи злий дух закляв їй серце, чи злі очі замовили, не могла кохати жодного, і не могла оборонитись перед обома. Батько говорив щодня, що треба вийти заміж, але вона не хотіла. Бо в хаті тяжке життя молодиці. А якщо Бог дасть дітей, нема часу й голови прикласти. Ще коли душа пристане до душі, а люди покохаються, можуть знести тяжке життя. Але дівчина не кохала жодного з них.</p>
	<p>Отже віддалювала їх різними способами. То як скінчить вишивати, то як виткає пояс. Аж нарешті перебрала всі вимівки, а батько все нагадував доньці про заміжжя. Треба було рішатись на щось.</p>
	<p>От бідна дівчина взялась на такий спосіб. Коли йшли з празника через місток, сказала до них напівжартом, напівправду:</p>
	<p>— Котрий з вас перепливе став, за того вийду заміж.</p>
	<p>Думала, що, може, вони покинуть її, коли так скаже. Але вони пішли до церкви, взяли благословенство від попа, поцілували хрест і Євангелію, а потім пішли на берег ставу. Перехрестившись, почали перепливати став і обидва потопились. Коли дівчина побачила це, їй стало жаль парубків.</p>
	<p>— Дві душі загубила, нехай і я загину! — сказала і також стрибнула в ставок.</p>
	<p>Батько довго сумував за донькою. Щодня стояв над ставом; втратив розум і вмер. З того часу це місце і називається Малярівкою.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>68. Малярівка. Записано в Кочержинцях Уманського району від Єльченко Ксені Тимофіївни (1913) 2008 року.</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Наддніпрянщини/">Фольклор Подніпров’я (Наддніпрянщини)</a></li>
	</ul>
</footer>
<!--#include virtual="/-/inc/general__page_end.inc" -->
