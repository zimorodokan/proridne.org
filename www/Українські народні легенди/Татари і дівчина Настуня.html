<!--#include virtual="/-/inc/general__page_start.inc" -->
<title>Татари і дівчина Настуня ☼ Українська легенда ☼ Народна творчість</title>
<meta name="Description" content="Українська народна легенда Гуцульщини «Татари і дівчина Настуня» ☼ Український фольклор, усна народна творчість України">
<link rel="canonical" href="https://proridne.org/Українські народні легенди/Татари і дівчина Настуня.html">
<!--#include virtual="/-/inc/pageType__Українська легенда.inc" -->

<article class="articleMain">
	<h1 class="articleMain__header">Татари і дівчина Настуня <br><span class="article__headerDescription">Легенда Гуцульщини</span></h1>
	<p>Поверх чотириста років тому, коли татари нападали на Україну, та примчали вони на конях аж у Слобідку. А на горбочку була хатина і там жила одна дівка. Це було на Великдень, люди зібралися в церкві святити паску. Церква була коло лісу. Тої дівчини тато й мама пішли святити паску, а вона залишилася дома кутати худібку. Вийшла надвір, подивилася на долину, а там юрба татарів іде кіньми нападати на Слобідку. Дівчина відразу вирішила побігти до церкви і сказати людям, щоб тікали. Прибігла і зачала кричати:</p>
	<p>— Тікайте, люди, куди видите, бо татари йдуть!</p>
	<p>Люди повтікали в ліс і священик утік. А дівчина побігла собі додому. Татари підбігли під церкву, подивилися — нема ні душки. І завернулися. І пішли долиною, але вже не тою дорогою, а іншою, попід саму хату тої дівчини. Дівчина вздріла, що вони йдуть долиною, перехрестилася та й собі в хату забігла. Але один татарин уздрів, що димок куриться з комина, та йде до її хати. Подумав, що хтось у хаті є. Присилив коня до яблінки перед хати і з своєю зброєю зайшов до хати. І зачав дівку звертати на землю, хотів її зґвалтувати.</p>
	<p>Дівчина вздріла великий страх, зачала пищати, кричати. Та штрикла до печі, схопила горщок окропу і бух татаринови просто в очі. Татарин упав на землю, імився за очі і теж так пищав, як дівчина пищала. А дівчина штрикла в хороми, вхопила сокиру і його убила. А тоді з страху вибігла надвір, відв’язала татарського коня, сіла на нього і тікати в гори. А люди питаються її по дорозі:</p>
	<p>— Гов, дівко, що сталося, що ти на татарськім кони їдеш?</p>
	<p>— Я скутала!&nbsp;<sup>*</sup> Я скутала! — відповідає вона та й летить на кони далі.</p>
	<p>Минула вона Тюдів, минула Рожен, і там спинили її люди.</p>
	<p>Коли розвідка доказала, що татари пішли на Буковину і далі на Молдавію, люди вернулися, і піп посвятив паску. Повернулися тато й мама тої дівчини із церкви додому, подивилися, а в хаті лежить татарин убитий та й вода розлита. А дівчини в хаті нема. Вони вийшли надвір та й голосять, що нема дівчини. Та й приповідають:</p>
	<p>— Йой, де наша Настуня?! Забрали татари! Що ми будем робити? У нас лиш одна дівчинка була.</p>
	<p>І тут підійшли люди, що виділи, як вона їхала татарським конем у гори та казала: «Скутала» та «скутала». І люди вже знали, що то вона татарина вбила.</p>
	<p>У Ріжні дівчині сказали:</p>
	<p>— Татари пішли на Молдавію. Можеш собі певно йти додому.</p>
	<p>І дівчина вернулася. І від того часу люди перестали називати свій просілок Слобідкою, а назвали його «Кути». Бо вона татарина «скутала». І по сьогоднішній день то село зветься Кути,</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__footnotes">
			<p><sup>*</sup> Ску́тати — знищити, вбити ворога.</p>
		</div>
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Село Соколівка, Косівського району, Івано-Франківської області 12 липня 2002 року Колобейчук Григорій Дмитрович (народж. 1930)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Гуцульщини/">Фольклор Гуцульщини</a></li>
	</ul>
</footer>
<!--#include virtual="/-/inc/general__page_end.inc" -->
