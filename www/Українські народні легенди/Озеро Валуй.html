<!--#include virtual="/-/inc/general__page_start.inc" -->
<title>Озеро Валуй ☼ Українська легенда ☼ Народна творчість</title>
<meta name="Description" content="Українська народна легенда Чернігівщини «Озеро Валуй» ☼ Український фольклор, усна народна творчість України">
<link rel="canonical" href="https://proridne.org/Українські народні легенди/Озеро Валуй.html">
<!--#include virtual="/-/inc/pageType__Українська легенда.inc" -->

<article class="articleMain">
	<h1 class="articleMain__header">Озеро Валуй <br><span class="article__headerDescription">Легенда Чернігівщини</span></h1>
	<p>Україна... Співуча і прекрасна, рідна і найдорожча, вільна моя Батьківщина! Де ж ще можна знайти кращу за тебе? Твої барвисті луки, голубоокі річки, бездонне небо, безкраї степи і широкі лани золотої пшениці. Усе це найрідніше кожному українцю.</p>
	<p>Скільки існує на твоїх просторах цікавих, загадкових куточків, які є гордістю нашого народу. Про одне з чудес місцевої природи я хотіла б розповісти.</p>
	<p>Народилася я в мальовничому, козацькому селі Конятин Сосницького району. Тут, серед сільської чарівної природи, пробігає дзвінкоголосе дитинство, сповнене пізнанням твоїх багатств. Я дуже цікавилася всім, що пов’язане з природою рідного краю, його історією. Я люблю свою малу батьківщину, бо вона є частинкою України.</p>
	<p>Мила серцю Батьківщина — незалежна Україна.</p>
	<p>Найрідніша сторона, де живе моя рідня,</p>
	<p>Де течуть блакитні річки і цвітуть каштанів свічки.</p>
	<p>Тут дитинство пролітає, двері в світ пізнання розкриває.</p>
	<p>Моє село неповторне в усі пори року. Байдуже, чи то холодна люта зима, чи тепле літечко. Прекрасне село взимку... Поглянеш у вікно: село закутане в білу, пухнасту хустку, від двору до двору біжать стежечки-доріжечки, а на гілках примерзлої калини цілий день чути гамір птахів. А навесні, коли разом із птахами пробуджується весна-красна, пригріває весняне сонечко, приходить зелено-голубий травень, коли повітря наповнюється приємним ароматом квіток черемхи, все навкруги оживає. А влітку село потопає в зелені кленів, лип, земля вдягає різнобарвне плаття з квітів. Це справжній райський куточок.</p>
	<p>Село Конятин розташоване на правому березі красуні Десни за 25 км від райцентру Сосниця і за 1,5 км від автодороги Чернігів-Короп.</p>
	<p>Багаті околиці нашого села на різноманітні, унікальні пам’ятки природи. Скільки озерець губиться серед різнотрав’я навколишніх луків. Луг квітує яскраво, неповторно. Жовтоокі ромашки кивають голівками від легкого подиху вітерця. А повітря, нагріте на сонці, здається, колишеться.Так гарно, так радісно навкруги .</p>
	<p>Багатий і таємничий мій край. Скільки загадок ховається в кожному милому серцю куточку села, в кожній заглибині річки. Неможливо розказати, не те що описати, як я люблю свій край, його зелені безкраї гаї і блакитні водойми, дзвінкоголосий спів пташок і першу вісницю ранку — зорю, привітних людей і неосяжний горизонт. Та найбільше мене захоплюють загадки матінки — природи . Однією з них є озеро Валуй . Безліч переказів і легенд розповідають про походження назви цього озера. Та мені найбільше подобається та, що розповідав мені дідусь Сашко.</p>
	<p>Давно те діялось, коли ще і Московщина, і Польща гнобили Україну, примушували людей коритися жахливій кріпацькій долі. Не так тоді жилося українцям, не ті лунали пісні. Та сподівалися люди, що прийде той час, коли заживуть вони краще, вільніше.</p>
	<p>Жив у той час у селі поважний чоловік Петро Запорожець. Родом походив із славного козацтва, був шанованим чоловіком. Поважали його односельці, за порадою до нього йшли, бо цінували його думку. Жив він з дружиною Катериною . Що за жінка то була! Гарна, привітна, добра. Було як зустріне перехожого на вулиці, поклониться низенько до землі, та про здоров’ячко розпитає. Жили вони з Петром в злагоді і любові. Послав їм Бог донечку Настусю, та таку красуню, що неможливо ні розказати, ні описати . Росла Настуня струнка мов берізка, гарна, як сонечко, блакитноока, весела, добра, привітна, до пісень здібна. Завжди привітною усмішкою сяяло її личко. Росла вона в достатку.</p>
	<p>Ось уже й свати внадилися за рушниками. Яких тільки не було: і дяки, і пани, і козаки, і прості парубки. Та батько відмовляв:</p>
	<p>— Ще мала. Нехай ще рік-два погуляє. Буде що потім згадати.</p>
	<p>Прийшло красне літечко. Зазеленіла природа і люди, неначе, пооживали. Прийдуть ввечері з роботи натомлені, зберуться гурточком і давай співати. А поміж ними і Настя співає. Співає Настя, а всі слухають. Навіть соловейки перестають співати, зачаровані її голосом.</p>
	<p>Настало свято Івана Купала. Збираються парубки і дівчата до річки та й Настю з собою кличуть. Відпросилася вона в матері та й побігла до гурту. Посідали всі кругом багаття та й давай співати. А Настя сидить і поглядає на всіх, багато кого не знає. Але бачить, сидить навпроти неї парубок та такий гарний. Зашарілася дівчина й опустила очі до землі, так і просиділа, поки дівчата співали.</p>
	<p>Вийшов ясний місяць, вже й північ настала, посідали дівчата біля річки і почали плести вінки. Що ж то за славні українські були вінки! Заплітали в них дівчата ромашки, мак, калину, пшеничні колоски, ще й рожеві стрічки для краси й сплетений вінок прикріплювали маленькі воскові свічечки, до пари, які потім запалювали спускаючи на воду. Повставали дівчата і почали пускати вінки за водою приказуючи:</p>
	<p>Пливи, пливи за річкою,</p>
	<p>Мій віночок за свічкою.</p>
	<p>Пливи, пливи до милого,</p>
	<p>До мого чорнобривого!</p>
	<p>І попливли вінки за водою, як вогненні сонця, що спустилися з неба. А хлопці, часу не гаючи, за вінками у воду мерщій. Чекає Настя, кому її вінок дістанеться. Бо був тоді такий звичай: котрої дівчини вінок хлопець зловить, з тою і повинен стрибати через багаття. Бачить Настя, стоїть той хлопець, якого вона раніше примітила, і держить її вінок.</p>
	<p>Навеселившись почали всі розходитись. Бачить Настя, що парубок за нею йде, так серце і тьохнуло. Зупинив він Настю та й питає:</p>
	<p>— Хто ж ти така, дівчино? Як тебе звати?</p>
	<p>Глянула Настя в карі очі:</p>
	<p>— Настя я.</p>
	<p>— А я Остап.</p>
	<p>Так розговорившись, незчулися вони, як зоря ранкова зажевріла. Час вже й додому вертатись. Призупинив Остап Настю:</p>
	<p>— Настенько, серденько! Приходь сюди завтра ввечері.</p>
	<p>І пішов. Прийшла Настя додому й не знає, чи казати батькам про Остапа, чи дозволять вони їй бачитися з милим? Та й вирішила нічого не казати. А кожного вечора ходила до озерця, щоб зустрітись з Остапом. Та одного разу батько поїхав в сусіднє село на ярмарок, тож Настя і вирішила розпитати у матері про Остапа.</p>
	<p>— Так, доню, знаю я його, — відповіла на те Катря, — хороший то парубок, хоч і кріпак. Раніше вони з батьком жили в іншому селі, а потім пани переїхали і їх з собою забрали. І батька його знаю, Микиту Валуя. Веселий чоловік, жартувати любить.</p>
	<p>Розповіла тоді Настя матері, що кохає вона Остапа, а мати тільки відповіла:</p>
	<p>— Як знаєш, доню, так і роби.</p>
	<p>Померла Катерина. Залишились Настя з батьком самі, сумуючи. Та й запитав Петро одного вечора:</p>
	<p>— А що, дочко, чи є в тебе хто на приміті? Бо вже час про це подумати. Я вже старий. Хочеться мені ще й онуків діждатись.</p>
	<p>Сидить Настя та й не знає,як сказати про Остапа. Та все ж наважилась:</p>
	<p>— Так, тату, є. Його звуть Остапом…</p>
	<p>— Остапом? Стривай! Це не син Микити Валуя? Не кріпак? — запитав батько.</p>
	<p>— Він — промовила Настя, а сама мало не плаче.</p>
	<p>Подумав Петро та й каже:</p>
	<p>— Доню! Щиро я тебе люблю, свою кровиночку. Та не заведено козакам з кріпаками знатися. Не буде він моїм зятем, поки буде кріпаком. Ні, не буде. Не стане моя дочка кріпачкою.</p>
	<p>Та й вийшов з хати. Заридала гірко дівчина, затужила:</p>
	<p>— Що ж за лиха годинонька трапилась? Навіщо я покохала? Що ж тепер робити?</p>
	<p>Та ще дужче плаче. Так всю ніч і проплакала. Наступного дня, дочекавшись вечора, побігла швиденько до Остапа, не давши й слова йому сказати, затужила:</p>
	<p>— Лиха годинонька звела нас разом! Не хоче батько, щоб я з тобою зналася. Каже, що у козаків такий закон.</p>
	<p>Вислухав її Остап та й каже:</p>
	<p>— Мій також переїздить і забирає мене з собою. То ж якщо ти мені вірна, будеш чекати. Та знай, я не знаю коли повернуся. Може, пройде рік-два, та я не забуду тебе.</p>
	<p>— Ой, мій голубе! Не забуду і я тебе. Чекатиму тебе хоч цілу вічність.</p>
	<p>Пройшов один невеселий рік, за ним другий. Бачить Петро, що донька сумує, та й вирішив, що вже час сватів приймати. Як не хотіла Настя ні за кого, та батько примусив. Посватав її Яків Коваль. Багатий чоловік і вродою перший на селі.</p>
	<p>Так минуло багато років, мали вони вже діточок. Вже Настя стала забувати Остапа, тільки часом, бувало, згадає, поплаче і забуде. Забулося її перше кохання, немов вітром вивітрило, забулися і прощальні слова Остапа. А Остап жив собі у пана і все плекав надію на повернення і на волю, бо вже останній рік минав його кріпацтва. Не забував він Настусю. Та чи пам’ятає вона?</p>
	<p>Нарешті повертається Остап в рідне село. Жде і не може діждатись, коли побачить свою Настусю. Зайшов він до Запорожця та давай розпитувати про Настю. Розповів все йому Петро. Так от як вона його чекала. А він подумав: «Ой, лихо, лихо не ходиш ти тихо. А ходиш з бідою — сестрою молодою». Що ще залишалося робити Остапу? Вийшов, а Настя до батька йде. Як побачила Остапа, зблідла і стоїть, як укопана. А Остап до неї:</p>
	<p>— Здорова Насте! Бачу ти забула мої слова. Що ж, живи щасливо, а я піду. Захочеш побачити — шукай на нашому улюбленому місці.</p>
	<p>І пішов...</p>
	<p>Спливло вже чимало часу. Згадала Настя останні слова Остапа та й вирішила сходити до озерця (то було їх улюблене місце). Бачить, що тут нічого не змінилося, тільки недалеко від озерця хижка стоїть, а біля неї кудлатий пес сидить. Підійшла Настя до хижки та тільки хотіла в двері постукати, як пес їй до ніг кинувся, не пускає. Відчинились двері і вийшов чоловік:</p>
	<p>— Стій, Рябко, не займай!</p>
	<p>Упізнала Настя в чоловікові Остапа. Який же він став: зблід, змарнів, худий як тростина. Вгадав і він Настю:</p>
	<p>— Навіщо прийшла сюди? Це моє єдине у світі озерце, моє багатство.</p>
	<p>Нічого не відповіла Настя, пішла. Більше вони не зустрічались.</p>
	<p>Люди розповідають, що коли помер Остап, заповів він, щоб поховали його біля озерця. Виконали люди його заповіт, так і зробили. А ще, розповідають, що хтось уночі обсадив могилу квітами, доглядає, щоб завжди квіти у кухлику стояли.</p>
	<p>З того часу, хто проходив біля того озерця, запитував:</p>
	<p>— А чия це власність? Чиє це озеро?</p>
	<p>— Це, — відповідали на те люди, — Валуєве озеро.</p>
	<p>Зупиниться перехожий, погляне на озерце, могилу та й скаже:</p>
	<p>— Славний був, напевно, чоловік, бо люди про нього пам’ятають.</p>
	<p>З тих пір і залишилась назва озера — Валуєве.</p>
	<p>Пройшло чимало часу, змінилось все: від билинки до пилинки, а легенда про Валуй-озеро живе в віках і в серцях. Зараз озеро Валуй — це природна улоговина, заповнена водою. На берегах поросли верболози і гнуть до землі свої віти. Привітні вербиченьки, ніби запрошують:</p>
	<p>— Підійди до озерця, заглянь у синю глибочінь водного дзеркала.</p>
	<p>Влітку на берегах озера буяє різнобарв’я: біло-золоті ромашки, блакитноокі дзвіночки та духмяна конюшина. А які трави, коли подме вітерець, то ніби зелена хвиля накочується на перехожого. Так і хоче прикрити своїм покривалом і припрошує зупинитись біля озера відпочити, забути про всі проблеми та помилуватись цією неземною красою.</p>
	<p>Озеро Валуй — це місце для відпочинку, риболовлі. Скільки водиться там різноманітної риби, і щука і окунь, і лин і карась. Дуже часто рано-вранці можна побачити на берегах озера рибалок з вудками. Коли на водному дзеркалі озера розквітають білі лілії і жовті кувшинки, від нього не можна відірвати очей.</p>
	<p>Але останні роки озеро все більше і більше заростає різними водними рослинами: осокою, рогозою, різаком. Покривається водне дзеркало і все менше видно його голубу синь.</p>
	<p>Озеро Валуй знаходиться на території Спеціалізованого мисливського підприємства «Бересна», яке було створене у 2004 році з метою охорони навколишнього середовища: луків, лісів і водойм.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>49. Озеро Валуй. Записано в Конятині Сосницького району від Чуся Олександра Васильовича 2008 року.</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Чернігівщини/">Фольклор Чернігівщини</a></li>
	</ul>
</footer>
<!--#include virtual="/-/inc/general__page_end.inc" -->
