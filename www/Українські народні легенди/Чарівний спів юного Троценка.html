<!--#include virtual="/-/inc/general__page_start.inc" -->
<title>Чарівний спів юного Троценка ☼ Українська легенда ☼ Народна творчість</title>
<meta name="Description" content="Українська народна легенда Чернігівщини «Чарівний спів юного Троценка» ☼ Український фольклор, усна народна творчість України">
<link rel="canonical" href="https://proridne.org/Українські народні легенди/Чарівний спів юного Троценка.html">
<!--#include virtual="/-/inc/pageType__Українська легенда.inc" -->

<article class="articleMain">
	<h1 class="articleMain__header">Чарівний спів юного Троценка <br><span class="article__headerDescription">Легенда Чернігівщини</span></h1>
	<p>На берегах маленької річечки Утка розкинулось старовинне хліборобське село з милою і ніжною назвою Охіньки (або Охоньки). Існує воно тут уже дуже давно, може, ще з праслов’янських часів. Пройшлася тут колись ординська дика сила і знищила, спопелила все навкруги, біленькі хати, зелені садочки, золотоколосі ниви. Не пожаліли і людей. Після цього кривавого розбою довго, аж до кінця тривожного XVII віку, існували Охіньки лише «пустим селищем».</p>
	<p>Заселяти пустиню взялися в 1688 році Троцини. Цьому передувала досить цікава легенда. У переволочнянського козака Василя було два сини Трохим і Степан. Обидва вони вірою і правдою служили у війську і нічим не відрізнялися від інших козаків, ні багатством, ні славою. Та ось у пана Трохима, а по простому Троця, синок Антось народився. Та з таким ангельським голосом, що люди тільки дивувалися і зачаровано слухали спів юного Троценка, слава про якого далеко полинула по всій славній Гетьманщині. Про нього дізналися навіть царські особи. Згодом його вже слухали в Москві, при дворі царівни Софії Олексіївни.</p>
	<p>Так Антон «виспівав» своєму старому батькові уряд срібнянського сотника і право заселити пусте селище Охіньківське. Вдатливий сотник швиденько, поки не передумали, заселив Охіньки, та ще встиг півтора року побути полковим суддею в Прилуках в 1707-1708 роках.</p>
	<p>Після поразки гетьмана Мазепи Троця, як і багатьох інших, потягли на розправу до столиці, лишень запідозрюючи його в участі в «зменє». Старий страшенно розхвилювався, загорював і в дорозі, не доїхавши до Москви, помер. Придворний півчий Антон, по «благородному» Троцина, повернувся до рідного порога і заступив батька на сотницькому уряді в Срібному, де й прослужив не багато, не мало — 30 років.</p>
	<p>Антон жив у Срібному, мав там двір і «...огороди покуплениє і сади і луки...також бровар і воскобойню». Син Антона Микола, який отримав у тридцятирічному віці з рук батька сотницький уряд в Срібному, оселився вже в Охіньках. Сотникував він більше 15 літ і «прославився» серед земляків своєю жорстокістю і свавіллям. Маєток в Охіньках перейшов у спадок до сина Миколи Антоновича — Якима, корнета Ямбурзького карабінерного полку, а вже потім до онуків Петра і Ялисея. Лишився він за Троцинами й подалі.</p>
	<p>Наш місцевий краєзнавець В. Масенко згадує в своїй книзі «Прилуччина» у</p>
	<p>1888 році: «...по красі місцевості звертають на себе увагу село Охіньки з красивим будинком поміщика Троцини».</p>
	<p>Ще й досі не вдалося віднайти місце усієї садиби. Місцеві люди кажуть, що десь вона була в старому саду над Уткою, там колись для своїх потреб селяни виготовляли цеглу.</p>
	<p>Сучасні «оповителі» так постаралися, що в селі не залишилося жодної пам’ятки минулого.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>70. Чарівний спів юного Троценка. Записано в Охіньках від Голови П. Г. та Конаха Д. І. 2008 року.</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Чернігівщини/">Фольклор Чернігівщини</a></li>
	</ul>
</footer>
<!--#include virtual="/-/inc/general__page_end.inc" -->
