<!--#include virtual="/-/inc/general__page_start.inc" -->
<title>Про вишивки ☼ Українська легенда ☼ Народна творчість</title>
<meta name="Description" content="Українська народна легенда Полтавщини «Про вишивки» ☼ Український фольклор, усна народна творчість України">
<link rel="canonical" href="https://proridne.org/Українські народні легенди/Про вишивки.html">
<!--#include virtual="/-/inc/pageType__Українська легенда.inc" -->

<article class="articleMain">
	<h1 class="articleMain__header">Про вишивки <br><span class="article__headerDescription">Легенда Полтавщини</span></h1>
	<p>У нашому селі побутують легенди про один із видів ремесел — вишивання, бо ним захоплюється багато людей. Це ремесло таке давнє, як і самі легенди. А у вишивках, як і в легендах, історія мого села, мудрість та вміння поколінь, духовне багатство, краса і велич. Вишивані сорочки, за словами односельчанки Наливайко Марфи Пилипівни (вона була забрана в Німеччину у 1942 р.), оберігали в далекій Німеччині дівчат від хвороб та всякого лиха. По-особливому сприймаються легенди про вишивки.</p>
	<p>Про чудодійну силу вишивки говориться в такій легенді.</p>
	<p>Був час, коли в селі почав люд вмирати. Від якої хвороби, того ніхто не знав. Ото іде людина і враз впаде, почорніє. Почали втікати люди із сіл і поселятись на горі (що у нас називають Новоселівка). Та слідом за ними гналася і хвороба. Не жаліла ні молодих, ні старих.</p>
	<p>А жила в селі бідна вдова Христя. Забрала пошесть чоловіка і п’ятьох дітей в неї. Тільки найменша залишилась. Але й тієї не вберегла, почала також сохнути. І тоді донечка просить матір:</p>
	<p>— Врятуй мене, мамуню, я не хочу вмирати! Врятуй!</p>
	<p>Одного разу прийшла до хати бабуся старенька. Вона її не знала, й не чула, коли та підійшла.</p>
	<p>— Слава Богові! — привіталась. — Що помирає остання? А могла б і жити.</p>
	<p>Аж кинулась Христя.</p>
	<p>— Як? Бабусю рідненька, як Бога благаю: спаси, порятуй хоч найменшеньку!</p>
	<p>Взяла, певно, старенька до серця те горе і мовила:</p>
	<p>— Повідаю тобі тайну тої страшної хвороби. Але присягни, що не обмовишся. Дитям присягай!</p>
	<p>— Присягаю донечкою!</p>
	<p>— Знай, що послав чорну смерть Господь Бог. Грішників багато зросло. Сказав Бог умертвити всіх, на кому нема хреста. Ти тяжко перенесла смерть родини, то дам тобі раду. Вишивай на рукаві, на пазусі і всюди хрести. Та лиш чорні або червоні, щоб здалеку чорти виділи.</p>
	<p>Мати так і зробила. А донечка здоровішала щодень і просила маму:</p>
	<p>— А виший ще терен... Калину... Барвінок...</p>
	<p>А серце Христі стискалось від болю, що людські діти мруть. Не витримала: від хати і до хати бігала і кричала:</p>
	<p>— Шийте, шийте хрести... Вишивайте, будете жити. Рятуйтеся:</p>
	<p>Але люди не вірили Христі. Тоді вона взяла на руки дитину і забила в дзвін на сполох. За хвилю всі збіглися.</p>
	<p>— Не вірите! Дітей мені ваших шкода!</p>
	<p>І зірвала з дитини сорочку. Та на очах зчорніла і вмерла.</p>
	<p>— Вишивайте сорочки дітям і собі!</p>
	<p>Та й впала мертвою коло донечки. З того часу відійшла хвороба з села. Люди стали ходити у вишиванках. Матері навчають вишивати дочок, а дочки — своїх дочок.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>75. Про вишивки. Записано у с. Великі Будища Гадяцького району від Величко Уляни Мусіївни (1928) 2009 року.</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Полтавщини/">Фольклор Полтавщини</a></li>
	</ul>
</footer>
<!--#include virtual="/-/inc/general__page_end.inc" -->
