<!--#include virtual="/-/inc/general__page_start.inc" -->
<title>Свекруха й невістка ☼ Українська легенда ☼ Народна творчість</title>
<meta name="Description" content="Українська народна легенда «Свекруха й невістка» ☼ Український фольклор, усна народна творчість України">
<link rel="canonical" href="https://proridne.org/Українські народні легенди/Свекруха й невістка.html">
<!--#include virtual="/-/inc/pageType__Українська легенда.inc" -->

<article class="articleMain">
	<h1 class="articleMain__header">Свекруха й невістка <br><span class="article__headerDescription">Українська легенда</span></h1>
	<p>Оженила мати сина. Не до любові невістку взяла. Сина послала у Крим по сіль, а молоду невістку в поле льон брати. Не встигла молода за поріг, а свекруха їй услід:</p>
	<p>— Стань у полі билиною!</p>
	<p>А син, як приїхав, побачив билину та й каже матері:</p>
	<p>— Мамо, де я не бував, а такого не бачив!</p>
	<p>— Це якого? — питається мати.</p>
	<p>— Та на нашому полі, на нашій ниві, стоїть билина тонка, висока ще й похила. Од вітру хитається, од сонця викрашається!</p>
	<p>А мати і каже:</p>
	<p>— Вигостри, синку, сокирку і піди зрубай ту билинку.</p>
	<p>Син вигострив сокиру і пішов... Перший раз вдарив сокирою, другий раз — загула билина. Третій раз вдарив — заговорила:</p>
	<p>— Не рубай мене, бо я твоя мила.</p>
	<p>Узяв він милу за білу руку і привів додому. Мати до сина з вишнівкою, а до молодої невістки — з отрутою. А ті милуються, один у одного з чарочок п’ють. Ото і отруїлися.</p>
	<p>Мати сина поховала під церквою, а молоду невістку — під дзвіницею. На синові посадила червону калину, а на невістці — зелений явір. Явір хитається, до калини прихиляється, а мати ходить та за дітьми побивається:</p>
	<p>— Якби я таке знала, то їх не розлучала. Хай би я парочку діточок мала!</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Василь Товстий ☼ Легенди та міфи України/">Легенди та міфи України / уклад. В. П. Товстий.</a> — Харків: Промінь, 2005. — 64 с.: іл.</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
</footer>
<!--#include virtual="/-/inc/general__page_end.inc" -->
