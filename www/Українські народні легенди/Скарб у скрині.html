<!--#include virtual="/-/inc/general__page_start.inc" -->
<title>Скарб у скрині ☼ Українська легенда ☼ Народна творчість</title>
<meta name="Description" content="Українська народна легенда «Скарб у скрині» ☼ Український фольклор, усна народна творчість України">
<link rel="canonical" href="https://proridne.org/Українські народні легенди/Скарб у скрині.html">
<!--#include virtual="/-/inc/pageType__Українська легенда.inc" -->

<article class="articleMain">
	<h1 class="articleMain__header">Скарб у скрині <br><span class="article__headerDescription">Українська легенда</span></h1>
	<p>Були собі убогий чоловік та жінка, і мали вони двоє діток: синка і маленьку дочку Палазю. Пішов якось чоловік на заробітки, а жінку з дітьми дома залишив. І до того вони дожились, що вже і їсти нічого. Спекла жінка з останнього борошна два коржі — ото і все.</p>
	<p>От сидять вони раз ввечері, а щось як загуде, як зашумить повз хату, а тому хлопчикові і випало на думку вийти подивитися. Вийшов, дивиться — стоїть скриня, повна грошей, і свічечка горить. Набрав хлопчик грошей в запіл, вніс у хату, а потім удруге пішов.</p>
	<p>— Що ти там робиш?</p>
	<p>— Та там, мамо, надворі скриня з грошима, так я оце набрав та ще піду.</p>
	<p>Вийшла вона з хати, і як побачила ту скриню, зраділа та тільки нахилилась брати гроші, а скриня її захопила та так крізь землю і загула.</p>
	<p>Сидить в хаті і плаче той хлопчик — матері нема, а чим буде Палазю годувати, коли закінчаться коржі.</p>
	<p>От прокинулась Палазя:</p>
	<p>— Чого ти, братику, плачеш?</p>
	<p>— Та матері нема дома.</p>
	<p>— А дай мені їсти!</p>
	<p>Одломив хлопчик шматок коржа, дав їй. Сидить, знов плаче; аж іде в хату якийсь дід.</p>
	<p>— Дай мені, — каже, — хлопчику, хліба!</p>
	<p>— Чого ж я вам дам? У мене тільки і є, що корж, а матір зникла, і де шукати її не знаю.</p>
	<p>— Дай, — каже, — хліба, я тобі матір знайду.</p>
	<p>Віддав хлопець останній шматок коржа. А ввечері — як загуде, як зашумить щось, він вийшов з хати, аж стоїть скриня, а біля скрині — мати.</p>
	<p>— Ідіть, мамо, в хату.</p>
	<p>Вона пішла в хату, а він давай ті гроші носити, аж поки всі переносив.</p>
	<p>— Я, — каже, — мамо, оту свічечку внесу. — Вніс і свічечку. — І оту скриню занесу.</p>
	<p>— Та не треба, синку!</p>
	<p>— Ну, так я, мамо, в стару гроші поскладаю, а в нову — сорочки.</p>
	<p>Переклав усе та й живуть собі. Так гроші, окрім хлопчика, ніхто не міг взяти, навіть матір. Бо то було його щастя.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Василь Товстий ☼ Легенди та міфи України/">Легенди та міфи України / уклад. В. П. Товстий.</a> — Харків: Промінь, 2005. — 64 с.: іл.</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
</footer>
<!--#include virtual="/-/inc/general__page_end.inc" -->
