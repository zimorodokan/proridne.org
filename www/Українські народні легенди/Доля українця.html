<!--#include virtual="/-/inc/general__page_start.inc" -->
<title>Доля українця ☼ Українська легенда ☼ Народна творчість</title>
<meta name="Description" content="Українська народна легенда Поділля «Доля українця» ☼ Український фольклор, усна народна творчість України">
<link rel="canonical" href="https://proridne.org/Українські народні легенди/Доля українця.html">
<!--#include virtual="/-/inc/pageType__Українська легенда.inc" -->

<article class="articleMain">
	<h1 class="articleMain__header">Доля українця <br><span class="article__headerDescription">Легенда Поділля</span></h1>
	<p>Між Кам’янцем та Студеницею пролягав чумацький шлях. Над ним виростало у селі двоє сиротят Іванко та Марійка. Коли зросли — повінчалися, первістка діждалися, а щоб купити шматок землі та збудувати хатину, пішов Іван із чумаками по сіль до Криму. Як прощалися, журавлі над ними пролетіли, кинули печальне «кру-кру», а Марійка мовила:</p>
	<p>— Де б не був, а як почуєш журавлів знай, що чекаю тебе.</p>
	<p>До Криму добре чумаки дісталися, солі накупили, вже поверталися, та тільки з Дикого поля налетіли татари, багатьох побили, а частину забрали в полон, до галер прикували. Не знати, скільки років отак веслували. Потрапила якось їх галера в страшний шторм. Над невільниками закурликали журавлі. І де не взялася сила в Івана: крикнув товаришам боротися з бурею, рятувати галеру. Старалися з усіх сил. Проскочили негоду, то посудину на острівну мілину викинуло.</p>
	<p>— Розкуй, турчине, руки нам, витягнемо галеру на воду! — звернувся Іван до господаря.</p>
	<p>А коли зрушили її, то крикнув:</p>
	<p>— Брати, биймо турка! Не будемо більш рабами!</p>
	<p>Вільними стали, але до берега не всі добралися. Тільки й тут неволя: потрапили в руки татарам. Їхній ватаг наказав галерникам очі випекти. Посеред степу сліпих покинули на поталу диким звірам. Один Іван живим лишився. Вже вмирав від голоду та ран, та почув «кру-кру». Де й сили взялися. А тут чумаки йдуть, підібрали його.</p>
	<p>Так з ними і добився до косогору, на якому біля кринички виростав із Марійкою. Пізнав голос та смак джерельця рідного, дарма що сліпим був. Напився та й заснув у траві. А прокинувся від голосу. Ніби свого, тільки молодого зовсім.</p>
	<p>— Бувай здорова, любко моя! — казав той голос. — Піду з чумаками до Криму, зароблю грошей та куплю землиці, хатину збудуємо. А, може, батька де знайду, то вернемося обоє. Жаль матір, що не дочекалася.</p>
	<p>Іван тут закричав, простягнувши руки до того голосу:</p>
	<p>— Сину мій єдиний! Не йди в далекій край, бо він чужий, не кидай рідну землю, бо вона найрідніша!</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>12. Доля українця. Записано в с. Стадниця Вінницького району від Сис Тамари 2009 року.</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Поділля/">Фольклор Поділля</a></li>
	</ul>
</footer>
<!--#include virtual="/-/inc/general__page_end.inc" -->
