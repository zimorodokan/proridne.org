<!--#include virtual="/-/inc/general__page_start.inc" -->
<title>Про село Чорна ☼ Українська легенда ☼ Народна творчість</title>
<meta name="Description" content="Українська народна легенда Поділля «Про село Чорна» ☼ Український фольклор, усна народна творчість України">
<link rel="canonical" href="https://proridne.org/Українські народні легенди/Про село Чорна.html">
<!--#include virtual="/-/inc/pageType__Українська легенда.inc" -->

<article class="articleMain">
	<h1 class="articleMain__header">Про село Чорна <br><span class="article__headerDescription">Легенда Поділля</span></h1>
	<p>Ліси... Здавалось, ні кінця, ні краю на всі чотири сторони. І маленьке село з кількох десятків хижок-мазанок критих очеретом, наче принишкло на галявині, притулилось до стіни лісу — велетенських стовбурів сосон, шукаючи захисту.</p>
	<p>Біля кожної з хижок — клапоть землі, відвойованої у кущів і диких трав, огороди . За городами — вузенька річечка, обрамлена верболозами, очеретами. За річкою топке болото, рівна його площина тягнеться на кілька миль. Далі, за болотом знову ліс, ліс...</p>
	<p>Населення сільця було втікачі з розорених, спалених татаро-монголами сіл та міст, з країв, що десь за цими пралісами. Нікому не вдалося врятуватись всією родиною. До галявини прибились поодинокі, хто не потонув у болоті, кого не розтерзали дикі звірі в лісі, хто врятувався від ран та голоду.</p>
	<p>Побудували хижки, наче б ненадовго, чи плекали надію додому вернутися, що татари доберуться і сюди. А родини створювались, народжували дітей, хоронили померлих — відвели місце під кладовище на найвищому горбку галявини. Пізніше тут побудують церкву. Незабаром по тому почнуть будувати дерев’яні хати, розробляти нові ділянки під землеробство.</p>
	<p>Життя йшло. Розросталось село. Ростило красунь і красенів, гарними були діти села. На волі-просторі зростали, серед пахучих квітів, повітря, настояного на хвої, чорняві, кароокі, як їх батьки. І раптом з’явилась на галявині білява синьоока людина. Всі жителі села менше здивувались її появі, а більше зовнішності.</p>
	<p>Це був юнак. Панич-мисливець, литовець зі своєю свитою. Заблукали, натрапили на селище.</p>
	<p>Від малого до старого висипали люди на сільський майдан, щоб подивитись на білявого юнака. А він серед сільських чорнявок помітив її — красуню Чорнаву. Вона була висока і струнка, коса нижче пояса. Зустрілись карі очі в погляді, та так вже й не могли розлучитись.</p>
	<p>Залишив Ромуальд на батьківщині і замки свої, і наречену-білявку, поселився в селищі. Побудував палац, одружився з Чорнавою. Розумний юнак сподобався селянам, корились вони його мудрим порадам.</p>
	<p>І коли запропонував назвати село іменем його дружини — Чорнавою, погодились з радістю.</p>
	<p>Але пройшли роки, століття. Слово Чорнава переносили і загубився склад «ва». До нас дійшла назва Чорна.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>65. Про село Чорна. Записано в селі Чорна Старокостянтинівського району від Гаврилюк Раїси Костянтинівни (1941) Румак Тетяною Петрівною 2008 року.</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Поділля/">Фольклор Поділля</a></li>
	</ul>
</footer>
<!--#include virtual="/-/inc/general__page_end.inc" -->
