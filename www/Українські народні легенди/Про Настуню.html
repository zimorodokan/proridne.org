<!--#include virtual="/-/inc/general__page_start.inc" -->
<title>Про Настуню ☼ Українська легенда ☼ Народна творчість</title>
<meta name="Description" content="Українська народна легенда Поділля «Про Настуню» ☼ Український фольклор, усна народна творчість України">
<link rel="canonical" href="https://proridne.org/Українські народні легенди/Про Настуню.html">
<!--#include virtual="/-/inc/pageType__Українська легенда.inc" -->

<article class="articleMain">
	<h1 class="articleMain__header">Про Настуню <br><span class="article__headerDescription">Легенда Поділля</span></h1>
	<p>Колись давно в одному подільському селі жила бідна жінка Горпина Ковальчук. Чоловік її пішов з козаками на татар та й поклав голову за волю народу. Залишилася у Горпини на руках маленька дочка Настуся.</p>
	<p>Всю свою материнську любов віддала жінка дочці. І на вісімнадцяту весну розквітла Настуся, як ружа красна. Задивлялись на неї парубки.</p>
	<p>Стояла якось Настуня на подвір’ї, а селом тоді на її лиху годину проїжджав фаетоном підстаркуватий шляхтич. Побачив старий розпусник Настуню і вигукнув:</p>
	<p>— Будеш моєю, бо я так хочу!</p>
	<p>Дівчина йому відмовила. Він наказав, щоб дівчину схопили гайдуки. Ті кинулись на неї, та не встигли схопити її за руки білі, як від сусідньої хати налетів на них вихором парубок.</p>
	<p>То був Гриць, який вже давно кохав Настуню, а дівоче серце теж таємно линуло до юнака. Розкидав Гриць гайдуків, взяв Настуню за руку і повів до хати. Тоді шляхтич вихопив з-за пояса пістоля і вистрілив парубкові в спину. Куля влучила Грицеві в ліве плече і пробила гаряче серце. І впав козак просто на битій дорозі, востаннє глянувши на свою кохану.</p>
	<p>Очухалися гайдуки, схопили дівчину, скрутили їй руки, зв’язали ноги, кинули поперек коня і помчали геть із села.</p>
	<p>Плакала, побивалася нещасна Настуня, її сльози рясно кропили битий шлях. І там, де вони падали, просто на битому шляху розросталася дрібнолиста трава, вистилаючи шлях рясним зеленим килимом.</p>
	<p>Тим часом до вбитого парубка підійшов добрий чоловік, нарвав тієї трави, що з дівочих сліз виросла, приклав до смертельної рани, і ожив юнак. Схопився на ноги, побачив, що на шляху розрослася невідома трава і зеленою смужкою біжить ген-ген до блакитного обрію. А добрий чоловік сказав йому, що ця трава, це трава із сліз Настуні і по цих слідах її можна знайти.</p>
	<p>Парубок кинувся до двору, вивів коня і помчав по зеленому сліду наздоганяти своє кохання. Наздогнав козак панську кавалькаду біля Чорного лісу. Порубав гайдуків і погнав їх, що було сили. Розв’язав Настуню, посадив на коня і помчали вони в ті краї, де ніхто не міг їх знайти.</p>
	<p>Кресав кінь копитами землю, розсипав навколо насіння цілющої трави, засіяв цією травою цілий світ.</p>
	<p>З тих пір розрослася вона по всьому білому світу. І назвали люди ту траву споришем, бо вміє вона бути в спорі з негодою, вітром, сонцем і завжди вперто виборює своє право на життя при стежках і шляхах битих. Ота боротьба, яку все життя веде спориш і дала йому ті цілющі життєдайні соки, за які його мають поважати люди, виліковуючи ним свої недуги.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>53. Про Настуню. Записано в селі Криворудка від Гаврилюк Я. А. (1926) 2008 року.</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Поділля/">Фольклор Поділля</a></li>
	</ul>
</footer>
<!--#include virtual="/-/inc/general__page_end.inc" -->
