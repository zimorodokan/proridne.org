<!--#include virtual="/-/inc/general__page_start.inc" -->
<title>Рось ☼ Українська легенда ☼ Народна творчість</title>
<meta name="Description" content="Українська народна легенда Подніпров’я (Наддніпрянщини) «Рось» ☼ Український фольклор, усна народна творчість України">
<link rel="canonical" href="https://proridne.org/Українські народні легенди/Рось.html">
<!--#include virtual="/-/inc/pageType__Українська легенда.inc" -->

<article class="articleMain">
	<h1 class="articleMain__header">Рось <br><span class="article__headerDescription">Легенда Подніпров’я (Наддніпрянщини)</span></h1>
	<p>Поволі котить свої кришталеві хвилі блакитна Рось, б’є ними у високі гранітні береги, бавиться золотим сонячним променем. Далеко розійшлася слава про Рось, знають про неї і наші друзі і наші недруги. Недарма назвали цю річку Россю, бо викохала, випоїла вона своєю водою славних і хоробрих русичів.</p>
	<p>Не було колись на Росі гранітних берегів, не лежали на її заплавах брили сірого каменю, не вкривали дно її гранітні валуни. Не було, та стало.</p>
	<p>Покликав колись грізний султан кримського хана і так наказав йому:</p>
	<p>— Іди на Україну та приведи невільників, мені потрібні веслярі на галери. А нема міцніших галерників, як козаки...</p>
	<p>Пішли татари за невільниками і полягли в степу під гострими козачими шаблями. Присилає султан свого візира до хана:</p>
	<p>— Де невільники?</p>
	<p>— Нема невільників... — похнюпив голову хан.</p>
	<p>— Чому ти не виконав наказу нашого повелителя, чи тобі нехіть голову на плечах носити?</p>
	<p>— Порубали козаки моїх воїнів, я ледве сам живий зостався...</p>
	<p>Довго лютився султан і звелів збирати військо, він сам поведе його на Україну і підкорить її від краю до краю. Перед походом зібрав своїх мудреців і наказав:</p>
	<p>— Навчіть мене, як Русь завоювати!</p>
	<p>Похитала скрушно головами мудреці:</p>
	<p>— Страшна Русь для чужинців. Краще не вирушати на її простори, бо не можна скорити тієї землі!</p>
	<p>— Я володар світу, — закричав султан, — мені скоряються могутні держави, а я боятися якоїсь Русі? Я питаю вас, в чому сила того краю? Я мушу знати! Чуєте?</p>
	<p>Вклонився низько мудрець з довгою білою бородою:</p>
	<p>— О найясніший володарю, син сонця, брат місяця, повелитель зірок! О мудрий і всемогутній, я відкрию тобі таємницю: ти завоюєш Русь, як перейдеш річку Рось. Тільки ніхто не знає, як перейти її...</p>
	<p>Зареготав презирливо султан, сказав гордовито:</p>
	<p>— Орел не питає, яка лисиця, а тільки питає, де вона. Невже ти думаєш, що я злякаюсь якоїсь річечки? Невже вона така бурхлива, як Чорне море, чи, може, широка, як Дунай? Але ж хіба ви знаєте, що мої яничари все подолали — переведу я їх і через ту страшну тобі Рось!</p>
	<p>Схилився мудрець, прошамкотів покірно:</p>
	<p>— Твоя доля і твоє бажання — закон! А Рось — річка могутня, вона мати русичів, і козаки сили набираються, п’ючи з її цілющого лона.</p>
	<p>Повів султан військо на Україну, і все питає у мудреців:</p>
	<p>— Де ж та Рось? Чи скоро ми скупаємо в ній своїх коней?</p>
	<p>Нарешті дійшли чужинці до Росі. Почали переправлятись через річку. Гуркочуть вози, запряжені кіньми та волами, в’їжджають прямо в воду, не шукаючи переправи. Поспішають нападники, бо рознеслась чутка, ніби там, за Россю, живуть красуні, рівних яким у цілому світі немає.</p>
	<p>Поспішали чужинці, кожен хотів захопити собі найкращу здобич.</p>
	<p>За яничарами в’їхав у Рось і султан на баскому коні, зупинився посеред річки, звів руки до неба і сказав:</p>
	<p>— Слава Аллаху, слава його хоробрим воїнам! Ми перейшли Рось! Здолали її бистрину! Нині ця річка наша! Мудреці запевняли, ніби вона поїть козаків цілющою водою і тому вони такі дужі, сміливі, ніхто їх не може здолати! Тепер ця річка поїтиме нас і ми будемо єдині володарі Русі.</p>
	<p>Заклекотіла Русь у відповідь на султанові слова, заходили по ній високі хвилі, сховалося сонце за темну хмару. Вдарили високі хвилі в турецькі вози, затопили верхівців, збили з ніг піших яничарів. І на кого впала хоч крапля води, всі ті чужинці падали на землю сірими валунами. Закляк посеред річки султан на своєму коні, скам’яніла його гостра шабля.</p>
	<p>Зупинилось вороже військо. Очима, сповненими жаху, дивились турки на збурену Рось. А річка розливалась, затоплювала луги, заливали ворогів. Вкрилися береги камінням, купами лежало воно на луках та заплавах, і закричали ті, що вціліли, вороги, кинулись тікати далі від Росі, шукали собі рятунку в дикому степу.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>47. Рось. Записано в Стеблеві Корсунь-Шевченківського району від Хавруся Сергія Миколайовича 2008 року.</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Наддніпрянщини/">Фольклор Подніпров’я (Наддніпрянщини)</a></li>
	</ul>
</footer>
<!--#include virtual="/-/inc/general__page_end.inc" -->
