<!--#include virtual="/-/inc/general__page_start.inc" -->
<title>Панський сад ☼ Українська легенда ☼ Народна творчість</title>
<meta name="Description" content="Українська народна легенда Полтавщини «Панський сад» ☼ Український фольклор, усна народна творчість України">
<link rel="canonical" href="https://proridne.org/Українські народні легенди/Панський сад.html">
<!--#include virtual="/-/inc/pageType__Українська легенда.inc" -->

<article class="articleMain">
	<h1 class="articleMain__header">Панський сад <br><span class="article__headerDescription">Легенда Полтавщини</span></h1>
	<p>Недалеко від нашого села Бурти колись знаходився сад. І говорили, що той сад добре плодоносив. Але його знищила війна. Недавно, коли я проходив повз ту місцевість, мене зацікавило: хто той сад колись садив. Наступного дня я пішов до бабусі і запитав, хто посадив його? А вона відповіла, що це не простий сад, і що з ним пов’язана одна легенда, яку вона мені і повідала.</p>
	<p>Колись дуже давно, ще коли було кріпацтво, один пан (а в нього було дуже багато слуг) забрав усіх своїх підданих і пішов далі від селян. А сталося це через те, що вони почали бунтувати. Селяни хотіли, щоб він дав їм більше землі, адже у пана її було багато, щоб не забирав людей собі у кріпаки. Спочатку пан зміг придушити бунт, але далі він не міг цього робити. І справа вже доходила до визволення кріпаків. І він це розумів.</p>
	<p>Тому він пішов у найвіддаленішу точку своїх земель і там почав жити. Він облаштувався, сказав слугам, щоб ті посадили город і великий сад. Вони так і зробили. Але все росло дуже погано. На їжу зернових культур ще вистачало. І от через років двадцять, як завжди, прогулюючись по саду, пан зустрів двох невідомих чоловіків малого зросту. Вони були вдягнені у все зелене. Пан почав тікати, але вони йому сказали, щоб той не тікав, бо вони нічого поганого йому не зроблять.</p>
	<p>— Швидше за все боятися тут треба тільки тебе. Ми — брати-захисники лісів і степів, ми володіємо ними. Я захисник лісів, не давав твоїм деревам рости, тому що ти дуже зла людина. А я, захисник степів, не давав твоїм зернам гарно плодоносити, тому що ти дуже жадібна людина.</p>
	<p>Вони сказали, що якщо пан зміниться, стане доброю людиною, то його ліси і степи будуть плодоносити краще за всі інші.</p>
	<p>Потроху пан почав змінюватися, ставав добрішим, так само його землі та дерева почали добре плодоносити та квітувати. І через п’ять років пан взагалі відпустив всіх своїх слуг. Так і утворилося моє село. Ось таку легенду переказала мені бабуся. З неї я дізнався дві речі: звідки заявився той сад і як утворилося моє село.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>5. Панський сад. Записано в селі Бурти Кременчуцького району від Богари Галини Олексіївни (1937) 2008 року.</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Полтавщини/">Фольклор Полтавщини</a></li>
	</ul>
</footer>
<!--#include virtual="/-/inc/general__page_end.inc" -->
