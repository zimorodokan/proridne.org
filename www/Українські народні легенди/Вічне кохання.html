<!--#include virtual="/-/inc/general__page_start.inc" -->
<title>Вічне кохання ☼ Українська легенда ☼ Народна творчість</title>
<meta name="Description" content="Українська народна легенда «Вічне кохання» ☼ Український фольклор, усна народна творчість України">
<link rel="canonical" href="https://proridne.org/Українські народні легенди/Вічне кохання.html">
<!--#include virtual="/-/inc/pageType__Українська легенда.inc" -->

<article class="articleMain">
	<h1 class="articleMain__header">Вічне кохання <br><span class="article__headerDescription">Українська легенда</span></h1>
	<p>В одному з гірських селищ жив собі парубок Прут. За що його так прозвали, вже ніхто не пам’ятав. Може, що мав високий гнучкий стан, чи за те, що дуже спритний був до роботи.</p>
	<p>Якось забарився Прут, працюючи в горах, і вирішив не повертатися додому, а заночувати в лісі. Стара смерека гостинно простелила ковдру із зеленого моху і вкрила його своїм пахучим убранням.</p>
	<p>Втомлений хлопець швидко заснув. І якийсь дивний сон йому привидівся. Ніби біля нього сидить дівчина. Вона вся в зеленому, очі в неї зелені і довга, додолу, коса. Вона лагідно й сумно дивиться на Прута, тихенько гладить його волосся. Щось стиха наспівує. Прут ніяк не може надивитися на лісову красуню. Та коли простягнув руку, щоб доторкнутися до неі, дівчина щезла.</p>
	<p>Прокинувся Прут. Тихо-тихо. Тільки зірки виблискують у далекому небі. Аж дивиться — висить щось на смерековій гілці й світиться дивним і таким теплим зеленим вогнем. Підійшов, взяв у руки. А воно й далі світиться. Так тихо й лагідно.</p>
	<p>Між тим щезли зірки і зажеврілося небо на сході. У променях вранішнього сонця заблищала роса. Десь здалеку долетів перший, ще несміливий спів пташиний.</p>
	<p>А трохи згодом уже весь ліс ожив. Величезне сонце підіймалося з-за гір. Здавалося, що не воно підіймається, а сині гори, вклоняючись, дають йому шлях.</p>
	<p>Задивившись на всю ту красу, Прут забув про свою дивовижну знахідку. А коли глянув, то побачив: на руці лежала звичайна зелена стрічка. Вона вже не світилася: мабуть, згасла з першими променями сонця. Заховав ту стрічку Прут, а сам вирішив будь-що відшукати красуню-дівчину.</p>
	<p>Наступного вечора Прут знову не пішов додому. Сховавшись за велику смереку, він чекав на лісову красуню.</p>
	<p>Розтанули гори в нічній темряві, повисипали зірки на небі... Раптово, наче з-під землі, з’явилася дівчина. Вона тихесенько йшла до старої смереки. Дівчина присіла на пошерхле коріння, що повпивалося в землю, і заспівала.</p>
	<p>Спочатку тиха, а потім все гучніша пісня полетіла до гір. Далека луна підспівувала дівчині. Захоплена піснею, вона незчулася, як збоку підкрався Прут. Міцно схопив її і пригорнув до себе. Довга зелена коса змією обвила їх. Прут задивився в ясні очі, і йому здалося, ніби вся краса і велич Карпатських гір злилися в них — глибоких і чарівних.</p>
	<p>Дівчина все ще перелякано тремтіла в його руках.</p>
	<p>— Хто ти?</p>
	<p>Ніби неживі, до цього часу злякані вуста ледь-ледь розквітли у посмішці, але мовчали.</p>
	<p>— Хто ти? — знову запитав Прут.</p>
	<p>Вона трохи схилила голову набік, посміхнулася:</p>
	<p>— Говерла.</p>
	<p>«Говерла, Говерла...» -— шепотів вітер.</p>
	<p>«Говерла, Говерла...» — полетіло ген-ген у далину і затихло.</p>
	<p>З того часу майже не приходив Прут додому. Цілими ночами разом з Говерлою блукав по горах. Кохання, велике й щире, переповнювало їх серця. Неосяжне, те синє небо над горами, воно кликало з собою.</p>
	<p>Але потроху перша радість кохання стала затуманюватись. У Прута в долині жила старенька матір. А Говерла не могла піти до людей без дозволу батька — гірського царя.</p>
	<p>Гірський цар, почувши про любов Говерли до Прута, розгнівався і прокляв свою доньку. Затремтіли гори, загуркотіло, обсипаючись, каміння, застогнали проліски, на шаленім вітру затріпотіли. Пішов гомін, страшний гомін по горах: «Прокляв, прокля-ав!..»</p>
	<p>Прибігла Говерла до старої смереки, притулилася до неї й залилася слізьми.</p>
	<p>— Смереко-матінко, нема мені долі: занапастив її батько. Не пустять мене гори з прокляттям до людей. А без Прута я загину. Навчи, люба, що робити?</p>
	<p>Обняла смерека зеленим гіллям дівчину й щось зашепотіла.</p>
	<p>— Добре, — мовила Говерла. — Прощавай смереко, прощавайте, гори, прощавай, мій голубе, Пруте. Як не належатиму тобі, то й не буде мені життя тут, — і ступила на край прірви.</p>
	<p>Ніби земля розверзлася — так загуло навкруги. Страшенна злива попригинала дерева. Вітер, мов скажений, виламував усе на своєму шляху. Він з розгону бився об гору, виривав дерева, гнав по землі насіння і летів до сусідньої гори, одним подихом зрушуючи в долину величезні кам’яні брили.</p>
	<p>Блискавка на мить освітлювала спотворювані гори. Поламані дерева, що стогнуть під сильними поривами вітру, скидалися на страхіття. Вони простягували до вітру свої повикручувані коряві лапи, благали: «Перестань, пер-рр-е-ста-ань!..»</p>
	<p>Аж на ранок вщухла буря. Величне сонце піднялося оглянути Карпати — і здивувалося. На місці старої долини виросла гора. Вона сягала аж до хмар і вітала сонце білою вершиною. А на долині стояли люди, дивуючись новій красуні-горі.</p>
	<p>Тільки в Прута щось тривожно на серці. Побіг він на гору.</p>
	<p>— Говерло, Говерло, де ти?</p>
	<p>— Це я — гора... і біла ромашка, всміхаючись, пускає кришталеву сльозинку-росинку. Так, так, це я, Пруте.</p>
	<p>Не повернувся Прут до людей. Тільки згодом побігла межи гір гомінка річка. Вона прокладала собі шлях в ущелинах, спадала із стрімких скель і бігла далі, чиста, як сльоза. Бігла швидко, ніби боячись, що не встигне розповісти щось тим величним вічнозеленим горам.</p>
	<p>І прозвали люди ту річку Прутом, а височезну гору, біля ніг якої в’ється Прут, Говерлою.</p>
	<p>...Задивилася Говерла в ясні чисті води Прута, а він гомонить до неї, мов розказує про своє вічне кохання.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Василь Товстий ☼ Легенди та міфи України/">Легенди та міфи України / уклад. В. П. Товстий.</a> — Харків: Промінь, 2005. — 64 с.: іл.</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
</footer>
<!--#include virtual="/-/inc/general__page_end.inc" -->
