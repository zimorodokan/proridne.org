<!--#include virtual="/-/inc/general__page_start.inc" -->
<title>Іван та Мар’я ☼ Українська легенда ☼ Народна творчість</title>
<meta name="Description" content="Українська народна легенда Подніпров’я (Наддніпрянщини) «Іван та Мар’я» ☼ Український фольклор, усна народна творчість України">
<link rel="canonical" href="https://proridne.org/Українські народні легенди/Іван та Мар’я.html">
<!--#include virtual="/-/inc/pageType__Українська легенда.inc" -->

<article class="articleMain">
	<h1 class="articleMain__header">Іван та Мар’я <br><span class="article__headerDescription">Легенда Подніпров’я (Наддніпрянщини)</span></h1>
	<p>Недобра була година для України, орди ханські спалювали села, міста, топтали ниви із хлібами. Людей губили, рубали, молодих дівчат і хлопців заарканювали. Палала земля на Волині, на Вкраїні.</p>
	<p>У тій порі у місті Богуслав жив міщанин, мав гарну господу, двоє діток, хлопчика й дівчинку. Злі татари зарубали мужа і жінку, дівчинку полонили, а хлопчик утік. Сиротою залишився Івась. Ні тата, ні неньки, ні хати, ні постелі. Тож забрали Івася запорізькі козаки на Січ і виховали його на славу і козацьку одвагу.</p>
	<p>Був Івась козак проворний, ростом статний, на все бойкий і придатний. Ходив у походи з козаками воювати з бусурманами, мстив їм за батька, неньку, за сестрицину недолю. Під час походів брат брав багато різної здобичі: золото, срібло, жупани, сап’яни.</p>
	<p>Раз поїхав Івась на ярмарок у місто Бендери там татарин продавав дівку. Дівчина була такою гарною, що зачарувала хлопця і він за великі гроші викуплює її з неволі і привозить чорноброву українку до себе додому.</p>
	<p>Переступивши поріг нового господаря, дівчина стала гірко плакати. Козак же її став утішати:</p>
	<p>— Твоя доля не безщасна. Я тебе взяв не на поругу, візьму тебе за дружину. Коли я на тебе дивлюся, отця й неньку згадую.</p>
	<p>У неділю повінчались. Розпитувати став Івась дружину з якого вона роду. І вона йому розповіла:</p>
	<p>— З Богуслава, батько Іван, отця-неньку вбили, мене полонили, а малий брат заховався та не знаю, де дівся.</p>
	<p>Івась це як почув, став свою долю проклинати, бо упізнав у дружині свою старшу сестру. І сказав брат:</p>
	<p>— Чи вже світу кінець є, що сестрицю брат бере. Ходім, сестро, горою, розвіємось травою. Ходімо степами, розвіємось цвітами. Ти станеш жовтий цвіт, а я синій. Тільки вкупі б нам жити, щоб в однім зіллі були два цвіти.</p>
	<p>Пішли вони горою і розвіялись травою, пішли степами і розвіялись цвітами.</p>
	<p>Як у церкві звінчались, так укупі й зостались.</p>
	<p>Отже люди кажуть, що це травиця, що з братиком сестриця. І росте у нас по всій Україні чарівна, ніжна квітка «Іван та Мар’я» і квітує синьо-жовтим цвітом.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>2. Іван та Мар’я. Записано у Верхнячці Христинівського району від Мартовицької Ганни Пилипівни (1924) 2008 року.</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Наддніпрянщини/">Фольклор Подніпров’я (Наддніпрянщини)</a></li>
	</ul>
</footer>
<!--#include virtual="/-/inc/general__page_end.inc" -->
