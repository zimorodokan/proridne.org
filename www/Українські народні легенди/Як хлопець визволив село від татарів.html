<!--#include virtual="/-/inc/general__page_start.inc" -->
<title>Як хлопець визволив село від татарів ☼ Українська легенда ☼ Народна творчість</title>
<meta name="Description" content="Українська народна легенда Покуття «Як хлопець визволив село від татарів» ☼ Український фольклор, усна народна творчість України">
<link rel="canonical" href="https://proridne.org/Українські народні легенди/Як хлопець визволив село від татарів.html">
<!--#include virtual="/-/inc/pageType__Українська легенда.inc" -->

<article class="articleMain">
	<h1 class="articleMain__header">Як хлопець визволив село від татарів <br><span class="article__headerDescription">Легенда Покуття</span></h1>
	<p>Колись татари приходили в село і брали молодих людей. Що робити? Люди кладуть на кожній вулиці вориння, аби їх не пускати в село. І вартівників кладуть, щоб давали знати, як татари над’їдуть.</p>
	<p>Над’їхали татари на конях, силяють коні до того вориння, забігають у село. Зайшли вони до одної хати. Хлопець з тої хати утік, а дівчину татари забрали. Хлопець добігає до тих коней, сідає на татарського коня і їде до козаків. А в козацькім війську були його браття. Їде він тим конем, і треба переїздити велику воду. Проплив він конем до півводи, обзирається, а татари за ним женуть. На однім кони їх два. Та не дігнали вони його, бо він був на середині води, а ті лиш заїздили в воду. Приїхав він до козаків і сказав тому, що був на посту:</p>
	<p>— Будіть козаків, бо татари прийшли. А той сказав:</p>
	<p>— Не треба всіх будити, ми тут є на варті.</p>
	<p>А ті два татари приїхали, їх вартові взяли в полон. А один з тих татарів був татарського короля син. При його кони була вся зброя. Хлопець бере татарського коня, а брат, що в козаках, каже йому:</p>
	<p>— Куди ти хоч’ їхати? А він каже:</p>
	<p>— В Татарщину за сестрою.</p>
	<p>І поїхав він. Що їхав, їхав, здибає його чоловік. Та й питає:</p>
	<p>— Куди ти їдеш?</p>
	<p>— У Татарщину, — він чоловікови відповідає.</p>
	<p>А той чоловік такий сильний, його з коня стяг і забрав від него коня. І сам поїхав у Татарщину, бо він за жінкою шукав.</p>
	<p>А цей хлопець зачав іти в Татарщину пішки. І злапали його татари. Що з ним робити? Каже татарин:</p>
	<p>— Дати його коні пасти.</p>
	<p>Пас він коні, що пас, злапав собі коня, сідає на него і їде далі в Татарщину. Злапали його знов.</p>
	<p>— Куди ти, хлопче, їхав? А він каже:</p>
	<p>— Я їду шукати сестри.</p>
	<p>— Якщо ти скажеш, де нашого найстаршого син...</p>
	<p>— Я не знаю, але це знає моя сестра. Вони сказали:</p>
	<p>— Зараз твоя сестра буде тут.</p>
	<p>— Я хочу поїхати проти сестри.</p>
	<p>Бере він коня сестрі й собі. І ще їдуть з ним татари, не лиш він. Приїхав він там, де сестра була. Вийшла вона, сіла на коня, що брат привів їй, і їдуть обоє до того найстаршого. Каже він до дівчини:</p>
	<p>— Маєш казати йому, що його син в козаків у полоні, і ти знаєш де.</p>
	<p>Приїхала вона до того старшого і сказала:</p>
	<p>— Ваш син у козаків у полоні. І ще один з ним.</p>
	<p>Той найстарший хоче свого сина викупити, дівчина дає записку до свого брата, до козаків, і каже їй той найстарший:</p>
	<p>— Якщо їх мож буде відти викупити, ви будете мати в нас файне життя.</p>
	<p>А вони сказали:</p>
	<p>— Ми би хотіли таки бути дома.</p>
	<p>З тою запискою два татари поїхали до козаків, викупили їх ті два татари і вони приїхали в Татарщину. Уже син того найстаршого дома. Тоді він каже братови й сестрі:</p>
	<p>— Що ви хочете від нас за це?</p>
	<p>— Ми то хочемо, аби пішли додому і аби ніхто на нас не нападав. Дали тому хлопцеви такі штири афіші, на штири частини села.</p>
	<p>Приїхали вони в своє село, почепили ті афіші на штирьох краях села. Наколи над’їздили татари і вздріли ті афіші, то зразу поверталися. Не нападали. Так той хлопець визволив усе село.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Топорівці, Городенківського району, Івано-Франківської області 23 листопада 1987 року від І.В. Новосильського (1911)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Покуття/">Фольклор Покуття</a></li>
	</ul>
</footer>
<!--#include virtual="/-/inc/general__page_end.inc" -->
