<!--#include virtual="/-/inc/general__page_start.inc" -->
<title>Козацька криничка ☼ Українська легенда ☼ Народна творчість</title>
<meta name="Description" content="Українська народна легенда Поділля, Подніпров’я (Наддніпрянщини) «Козацька криничка» ☼ Український фольклор, усна народна творчість України">
<link rel="canonical" href="https://proridne.org/Українські народні легенди/Козацька криничка.html">
<!--#include virtual="/-/inc/pageType__Українська легенда.inc" -->

<article class="articleMain">
	<h1 class="articleMain__header">Козацька криничка <br><span class="article__headerDescription">Легенда Поділля</span></h1>
	<p>Давно це було. Їхав козак з далекого походу до рідної домівки. Зупинився біля джерела на долині. Напоїв коня, сам напився та ліг трішки відпочити. Пригрівало яскраве літнє сонце. Далеко у блакиті виспівували жайворонки. Вітерець грався з молодим колоссям жита. Все манило спокоєм і теплом. Козак, стомившись, заснув. Але недовго йому спалось. Крізь сон він почув іржання коней та чужу мову. Зрозумів, що не братчики-козаченьки їдуть, а татари нишпорять, вишукуючи собі здобич.</p>
	<p>Скочив козак на коня і поскакав у поле від села. Вороги кинулися за втікачем. Іржали коні, гуділа земля від кінських копит. Здається, чорна хмара заступила сонце. Коли татарська погоня розтягнулася на полі у високому житі, кмітливий та хоробрий козак, витягнувши шаблю, стрімко повернув свого коня назустріч ворогові. Смертельний страх побачив він в очах першого переслідувача. Блиснула на сонці козацька шабелька — не стало одного ворога, ще змах шаблі — полетіла ще одна ворожа голова. Злякалися татари, повернули навтіки. Та не зупинив свого коня козак. Наздоганяючи, порубав воріженьків по-одному.</p>
	<p>Пройшло не одне століття, а у нашому селі з покоління в покоління передають легенду про відважного козака, який спас людей від татарського набігу. В пам’ять про сміливця джерело стали називати козацьким. Згодом викопали там криничку, посадили вербу. Так і стоїть на краю села козацька криничка, дарує прохожому цілющу джерельну воду.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>14. Козацька криничка. Записала в Оленівці Вінницького району Гаврилюк Оксана від жителів села 2009 року.</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>


<article class="articleMain">
	<h1 class="articleMain__header">Козацька криничка <br><span class="article__headerDescription">Легенда Подніпров’я (Наддніпрянщини)</span></h1>
	<p>Село Летичівка, що на Черкащині, розкинулось в долинах та на пагорбах. Воно прекрасне в різні пори року. Весною та влітку потопає в зелені, восени пишається своїм золотаво-багряним вбранням, взимку ж нагадує палац снігових скульптур. На самому високому місці, що в центрі села, стоїть Покровська церква, збудована на початку XVIII століття. З трьох сторін село омивається ставами, а з півночі воно обрамлене густим зеленим лісом. Ліс багато чого пам’ятає, багато чого знає.</p>
	<p>Сивою давниною покрилися ті давні часи, коли чорною хмарою сунули на нашу землю ненависні чужинці. Проти чорної сили піднялося старе й мале. У козаків було одне бажання, якомога швидше вигнати непрошених зайд.</p>
	<p>Чимало по світу ходить легенд про відважність, мужність і рішучість козаків. Одна з них і родилась в цьому лісі.</p>
	<p>Зав’язався нерівний бій. Бусурманів було втричі більше, ніж козаків. Палала земля, загорівся густий ліс, струмками текла кров, почорніло небо. Повернувся завданням козак Марко і побачив порубані тіла своїх побратимів. Сів на зрубане шаблею дерево і гірко заплакав.</p>
	<p>— Чим зарадити? Нічим...</p>
	<p>Взявся козак Марко копати могилу для своїх загиблих бойові друзів. Скільки копав, не пам’ятав. Але, викопавши глибше на метр, побачив воду. Вода ключем забила з-під землі. Набрав Марко води в долоні і покропив побратимів. І сталося диво! Рани у загиблих почали заживлятися, а очі відкриватися. Вода виявилась не простою, а живильною!</p>
	<p>Всі козаки встали, напилися цілющої водички. Вода додала їм сили. Почистили козаки криничку, обклали дубовими цямринами і кинулися доганяти ворогів.</p>
	<p>Пройшло багато років. Козацька криниця частує і досі всіх охочих своєю життєдайною водою. Хто нап’ється, тому сили додається.</p>
	<p>Минулого літа була засуха. Думали, що загине урожай. Даремно все поглядали на небо. Хмаринки жодної. Отець Дмитрій з прихожанами прийшли в ліс до Козацької кринички. Молилися, просили в Бога дощу. Посвятили криничку і без того святу. Два дні після цього походу ішов дощ. Все зазеленіло, ожило.</p>
	<p>Згодом до Козацької кринички прийшли учні середніх класів Летичівської школи. Відбулася посвята в козачата. Адже козацькому роду — нема переводу.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>26. Козацька криничка. Записано в Летичівці Монастирищенського району від Васецької Валентини Петрівни (1947) 2008 року.</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Поділля/">Фольклор Поділля</a></li>
		<li><a href="/Фольклор Наддніпрянщини/">Фольклор Подніпров’я (Наддніпрянщини)</a></li>
	</ul>
</footer>
<!--#include virtual="/-/inc/general__page_end.inc" -->
