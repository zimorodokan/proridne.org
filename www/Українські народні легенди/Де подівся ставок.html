<!--#include virtual="/-/inc/general__page_start.inc" -->
<title>Де подівся ставок ☼ Українська легенда ☼ Народна творчість</title>
<meta name="Description" content="Українська народна легенда Подніпров’я (Наддніпрянщини) «Де подівся ставок» ☼ Український фольклор, усна народна творчість України">
<link rel="canonical" href="https://proridne.org/Українські народні легенди/Де подівся ставок.html">
<!--#include virtual="/-/inc/pageType__Українська легенда.inc" -->

<article class="articleMain">
	<h1 class="articleMain__header">Де подівся ставок <br><span class="article__headerDescription">Легенда Подніпров’я (Наддніпрянщини)</span></h1>
	<p>Давним-давно в Павлівці був великий ставок. Влітку там було людно. Дитячий сміх лунав сонячними днями, а вранці і ввечері засиджувались біля нього рибалки. В ставку водилися карасі, окуні, коропи.</p>
	<p>Під старим явором било чисте джерельце і наповнювало ставок свіжою водою. А біля джерельця жила маленька русалочка. Вдень вона спала глибоко на дні, а вночі розважала парубків та дівчат чарівними піснями та грайливим сміхом. По обидва береги ставка жили дві господині: тітка Хівря та тітка Мотря. У Хіврі були білі гуси, а в Мотрі — сірі. Вони плавали і купалися в ставку, поєднувались в один великий табун. Бувало й таке, що сірі гуси пливли до Хівриного берега, а білі — до Мотиного. Тоді господині вибігали до берега, сварилися і жбурляли камінням на гусей. Спокою більше не було: вода в ставку каламутилась, гуси галакали, риба металась. Русалочка теж втратила спокій. Вона більше не могла спати вдень, а вночі лише гірко плакала і тужила.</p>
	<p>Одного разу Хівря з Мотрею злісно полаялися. Каміння літало над гусьми і падало у воду. Гострий камінь перебив хвіст русалочки. Гірко заридала вона і опустилася на дно джерельця. Джерельце замулилось, вода в ставку почала спадати. Загинула русалка, а за нею і ставок. Зараз на місці ставка росте пишна лугова трава та цвітуть квіти.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>110. Де подівся ставок? Записано в Павлівці Жашківського району від Ринденко Тетяни Михайлівни (1939) 2008 року.</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Наддніпрянщини/">Фольклор Подніпров’я (Наддніпрянщини)</a></li>
	</ul>
</footer>
<!--#include virtual="/-/inc/general__page_end.inc" -->
