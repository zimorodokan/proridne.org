<!--#include virtual="/-/inc/general__page_start.inc" -->
<title>Про Федіївку ☼ Українська легенда ☼ Народна творчість</title>
<meta name="Description" content="Українська народна легенда Полтавщини «Про Федіївку» ☼ Український фольклор, усна народна творчість України">
<link rel="canonical" href="https://proridne.org/Українські народні легенди/Про Федіївку.html">
<!--#include virtual="/-/inc/pageType__Українська легенда.inc" -->

<article class="articleMain">
	<h1 class="articleMain__header">Про Федіївку <br><span class="article__headerDescription">Легенда Полтавщини</span></h1>
	<p>Було це дуже давно, часу вже й не пригадати. Ідучи якось на полювання, в наш край забрів пан із Решетилівки. Пройшовши кілометрів з десяток, він вийшов на пагорб і перед ним відкрився по один бік широкий степ, по другий —луг, безліч озерець та, ніби перлина текла річка. Місце було багате на хутрового звіра, рибу, птицю. В лісах росло багато кущів калини та смородини.</p>
	<p>Не одному перехожому западала в душу ця по-справжньому райська місцевість. Колись в цій долині, повідують старі люди, було велике озеро, яке з часом висихало і нині залишилася тільки річка, назва якої — Говтва Вільхова, бо протікає серед густого вільхового лісу.</p>
	<p>Так от полювання доводилось вести тоді, коли вже добре замерзала річка і можна було вільно переміщуватись через усю місцевість в пошуках звіра.</p>
	<p>Молодому поміщику треба було хутко дістатися другого берега річки, бо саме туди вели сліди лисиці, які та лишила в пошуках поживи.</p>
	<p>Ковзаючи по льоду, притрушеному снігом, його нога раптом пірнула по коліно і опинилась у крижаній воді. Чобіт швидко сповз з ноги і річка захопила його вже своєю течією. Довелось виборсуватись. Чобіт несло. Та ось він чомусь закрутився на місті. О, чудо! Бідоласі-мисливцю пощастило. Він жваво хапонув чобіт, а разом з ним і здобич. В чоботі тріпотіла величезна рибина. Це була щука. «А де щука, там, мабуть, і карасі», — промайнуло в думці.</p>
	<p>Промоклий та все ж задоволений повернувся поміщик із полювання. Та й чудова місцевість приглянулась йому. І по весні, коли стало тепло, взявши своє добро, він знову прибув туди. Та і не сам, а з дружиною. Збудував на березі річки дім. А згодом у них з’явилась сім’я — десятеро синів. Успадкували вони прізвище свого батька — Федій.</p>
	<p>Сини повиростали . Разом з батьком ходили на полювання, обробляли землю, займались ремеслом. По черзі, за звичаєм, одружувалися. Так і пішов рід Федіян, а село називали Федіївкою.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>64. Про Федіївку. Записано в Федіївці Решетилівського району від Климко Марії Панасівни (1963) Витівською Валентиною Іванівною 2008 року.</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Полтавщини/">Фольклор Полтавщини</a></li>
	</ul>
</footer>
<!--#include virtual="/-/inc/general__page_end.inc" -->
