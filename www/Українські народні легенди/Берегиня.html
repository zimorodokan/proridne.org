<!--#include virtual="/-/inc/general__page_start.inc" -->
<title>Берегиня ☼ Українська легенда ☼ Народна творчість</title>
<meta name="Description" content="Українська народна легенда Поділля «Берегиня» ☼ Український фольклор, усна народна творчість України">
<link rel="canonical" href="https://proridne.org/Українські народні легенди/Берегиня.html">
<!--#include virtual="/-/inc/pageType__Українська легенда.inc" -->

<article class="articleMain">
	<h1 class="articleMain__header">Берегиня <br><span class="article__headerDescription">Легенда Поділля</span></h1>
	<p>У нас в селі часто згадують про дівчину, яка могла лікувати рани і всякі хвороби, а як заговорить, то немов Бог тобі в серце вступає. А допомагала вона тим, хто мав щире серце й чисту душу. Всі гадали, звідки у неї цей дар. Люди розказують таке.</p>
	<p>То була колись одна жінка. І мала вона три доньки. Багато доводилось працювати тій жінці, щоби й одягти, і взути, і прогодувати своїх доньок.</p>
	<p>А дівчата гарними зростали. І повиростали, та такі гарні, що й не скажіть. Одна красива, друга вродлива, а третя, як зоря. Повиходили всі вони заміж, роз’їхалися по різних селах, й зосталася мати сама-самісінька.</p>
	<p>Минув рік, а за ним і другий, і третій. І от сталося так, що мати захворіла. Покликала вона голубку та й просить:</p>
	<p>— Голубко, поклич-но до мене доньок моїх!</p>
	<p>Голубка полетіла виконувати прохання. Прилетіла вона до старшої доньки, постукала в шибку.</p>
	<p>— Ой, — сказала старша, вислухавши голубку. — Я б одразу до мами побігла, так треба ж тази чистити.</p>
	<p>— Ах, так, — розгнівалась голубка, — ну, так і сиди з ним довіку!</p>
	<p>Тільки-но вона так сказала, як тії тази дзень та й приросли один до одного з усіх боків старшої доньки. Стала вона кам’яним стовпом.</p>
	<p>А голубка полетіла тим часом до середульшої. Так і так, каже, занедужала твоя мати.</p>
	<p>— Ой, побігла б я оце до мами, та ось полотно тчу, а незабаром ярмарок, треба поспіти.</p>
	<p>І справді, вона якраз за верстатом сиділа.</p>
	<p>— Ах, так, — розсердилася голубка, — ну, тоді все своє життя тільки й роби, що тчи.</p>
	<p>Тільки-но так сказала, як середульша тут же павуком стала.</p>
	<p>А голубка тим часом до найменшої. Постукала їй у шибку, а та саме хліб учиняла. Як почула вона, що мама занедужала, як була, так і побігла. Руки в тісті, а вона на те й не зважає, до матері поспішає.</p>
	<p>— Добра в тебе душа, — мовила голубка. — Так хай же й люди завше по-доброму до тебе будуть. Живи, зіронько, щасливою, і нехай люди од тебе щасливими стають! І люди тебе любитимуть і все добре, що зробиш, повік-віку не забудуть.</p>
	<p>Так воно і сталося. Називали дівчину люди Берегинею.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>39. Берегиня. Записано в Антонівці Ярмолинецького району від Римар Тетяни 2008 року.</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Поділля/">Фольклор Поділля</a></li>
	</ul>
</footer>
<!--#include virtual="/-/inc/general__page_end.inc" -->
