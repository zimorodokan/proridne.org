<!--#include virtual="/-/inc/general__page_start.inc" -->
<title>Козацька правда ☼ Українська легенда ☼ Народна творчість</title>
<meta name="Description" content="Українська народна легенда Подніпров’я (Наддніпрянщини) «Козацька правда» ☼ Український фольклор, усна народна творчість України">
<link rel="canonical" href="https://proridne.org/Українські народні легенди/Козацька правда.html">
<!--#include virtual="/-/inc/pageType__Українська легенда.inc" -->

<article class="articleMain">
	<h1 class="articleMain__header">Козацька правда <br><span class="article__headerDescription">Легенда Подніпров’я (Наддніпрянщини)</span></h1>
	<p>Не за горами високими, не за морями глибокими, а в старій одній країні жили в селі два брати. Орали вони поле, землю сльозами поливали, горби собі наживали. Хлібець і худобу в них пани забрали, а заплатили за те кулаками в спину.</p>
	<p>Жили брати і не рік і не два, а невідомо скільки. Навколо й інші селяни так само жили. Селище звалося Олександрівкою. Вздовж селища протікала річка Солона. Мабуть, назвали так, бо солоно та гірко жилося.</p>
	<p>Набридло братам працювати на чужих людей. Вирішили вони помандрувати до Києва правди-матінки пошукати. Пішли, щоб не лише собі розраду дати, а й усім односельчанам.</p>
	<p>Ідуть вони місяць, ідуть два. Бачать, стоїть велике село. Посередині стара цегляна церква. Підійшли ближче, вийшов старенький піп та й питає:</p>
	<p>— Хто такі, звідки будете?</p>
	<p>— Із степу.</p>
	<p>А за попом виходе ще безліч попів. Всі вони повні, розкішні, обличчя у них задоволені. Ряси на попах шовкові, на грудях у кожного золотий хрест. Мужики познімали шапки, вклонилися в пояс.</p>
	<p>Довго піп говорив з мужиками, а решта попів хитали головами, згоджуючись з ним, І хрестили мужиків.</p>
	<p>— Слухайте, раби божії! Вся правда не на землі, а на небі. Ті, що на землі плачуть, на небі — возрадуються. Людині треба помірно нести свій хрест. Любіть ворогів своїх. Благословляйте тих, хто ображає вас. Коли хто ударить тебе в одну щоку, підстав йому і другу, а тому, хто хоче взяти у тебе свитину, віддай йому і сорочку свою.</p>
	<p>Слухали-слухали мужики та так теє слово до душі припало, що не пішли вони далі правди шукати, а повернулися у рідне село і розповіли усім, як вони правду шукали. Один розповідає, а десять слухають, десять розповідають, а сто слухають. І пішла тая правда по всій степовій Україні. Став народ до церкви ходити.</p>
	<p>Рідна сторона, село Олександрівка, річка Солона стали такі рідні, що рідніших немає.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>55. Козацька правда. Записала Мала Валентина від Муригіної Тетяни Микитівни (1932) в м. Орджонікідзе Дніпропетровської області 2009 року.</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Наддніпрянщини/">Фольклор Подніпров’я (Наддніпрянщини)</a></li>
	</ul>
</footer>
<!--#include virtual="/-/inc/general__page_end.inc" -->
