<!--#include virtual="/-/inc/general__page_start.inc" -->
<title>Про польовий мак ☼ Українська легенда ☼ Народна творчість</title>
<meta name="Description" content="Українська народна легенда Подніпров’я (Наддніпрянщини) «Про польовий мак» ☼ Український фольклор, усна народна творчість України">
<link rel="canonical" href="https://proridne.org/Українські народні легенди/Про польовий мак.html">
<!--#include virtual="/-/inc/pageType__Українська легенда.inc" -->

<article class="articleMain">
	<h1 class="articleMain__header">Про польовий мак <br><span class="article__headerDescription">Легенда Подніпров’я (Наддніпрянщини)</span></h1>
	<p>Мабуть, ніде немає стільки дикого природного маку, як по наших полях, а особливо пагорбах. Мак — красива й загадкова квітка.</p>
	<p>Розказують старі люди, що колись жив на світі дуже красивий, але надто гордий парубок. Звали його Мак. Був високий, ставний, мав чорні кучері, а в очах застиг якийсь холод. Любив хлопець шовкові червоні сорочки і шаровари. А що був гордий, то не міг ні в кого закохатись, бо вважав, що ніхто з дівчат не перевершував його красою. Із різних країв приїжджали до нього панночки, дивились на красеня, закохувались, страждали. Котрась і втопилась, інша причинувата стала, багато хто з дівчат через парубка в монастир пішов. Нічиї сльози, страждання його не проймали.</p>
	<p>Одного дня лежав Мак у травах на пагорбі. Але тут вийшла з лісу лісова русалка. Коси в неї довгі, чорні з зеленим полиском. І одежа вся зелена незвичайна. Тільки глянув на неї хлопець і вмить закохався. А лісова чаклунка підійшла до річки, скинула своє зелене плаття і стала купатися-бавитися у воді. Зачудований Мак не міг на неї надивитись. А русалка, накупавшись, вийшла з води, одягла своє плаття і пішла до лісу, навіть не глянувши на красивого хлопця. Скільки не ходив Мак понад річкою, біля лісу, в лісі, ніде не міг зустріти ту, що була красивіша за нього. Так русалка і не появилася більше у цих місцях. Сказано: лісове, з людьми знатися не хоче.</p>
	<p>Від туги і любові хлопець так і помер. А в тих місцях, де він любив відпочивати серед квітів і трав, після його смерті з’явилися червоні, як жар, квітки. Вони росли купками, а що такі червоні, так то від жару серця, яке не змогло нікому в житті віддати своє тепло і ніжність. У нас ці квітки чомусь рідко хто рве у букет, правда, дівчата у вінки вплітають. А в природі вони око радують. Буває, їх так багато в якомусь місці, мовби там хтось червоний здоровенний килим кинув.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>12. Про польовий мак. Записала Стадніченко Ніна від Мельничук Уляни Терентіївни (1922) в с. Преображенське Межівського району 2009 року.</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Наддніпрянщини/">Фольклор Подніпров’я (Наддніпрянщини)</a></li>
	</ul>
</footer>
<!--#include virtual="/-/inc/general__page_end.inc" -->
