<!--#include virtual="/-/inc/general__page_start.inc" -->
<title>Помста лелек ☼ Українська легенда ☼ Народна творчість</title>
<meta name="Description" content="Українська народна легенда Подніпров’я (Наддніпрянщини) «Помста лелек» ☼ Український фольклор, усна народна творчість України">
<link rel="canonical" href="https://proridne.org/Українські народні легенди/Помста лелек.html">
<!--#include virtual="/-/inc/pageType__Українська легенда.inc" -->

<article class="articleMain">
	<h1 class="articleMain__header">Помста лелек <br><span class="article__headerDescription">Легенда Подніпров’я (Наддніпрянщини)</span></h1>
	<p>З давніх-давен приваблює всіх дорослих, а особливо малих жителів села Новотроїцького зелений острів посеред солоного озера, яке люди прозвали Солоним лиманом. На острові багато дерев та кущів, а ще більше — очеретів. Озеро зовсім неглибоке — вода ледве сягає до коліна, а тому кожен бажаючий може дійти до острова через озеро. Проте місцеві жителі не квапляться туди потрапити, бо пам’ятають про долю дівчинки Галинки, яка назавжди зникла із села. А було це так.</p>
	<p>На острові з давніх-давен в очереті гніздились лелеки. Теплої пори року все чути було їх то радісне, то журливе курликання. Вони танцювали свої шлюбні танці, а потім сідали на гнізда і висиджували потомство.</p>
	<p>Жила тоді в селі непосидюча дівчинка Галинка, а з нею товаришував хлопчик Петрик. Завжди і повсюди були вони разом. Ось одного разу вирішили діти піти на острів і подивитись, що там роблять лелеки. Це було дуже цікаво, бо мати Петрика завжди наголошувала йому, що на острів ходити не можна, щоб не завдати шкоди птахам.</p>
	<p>Діти швидко перейшли через озеро і опинилися в пташиному царстві. Частина лелек співала свої веселі пісні, ніби намагаючись розвеселити інших птахів — тих, що, завмерши, сиділи у гніздах. І так закортіло Галинці зазирнути під ту птаху, що в гнізді. Дівчинка зігнала палицею стривожену пташину і побачила в гнізді яйця.</p>
	<p>Лелеки підняли ґвалт, почали бити крилами і тривожно курликати. Дівчинку це розлютило, і вона спересердя зігнала й інших птахів з їхніх гнізд і палицею побила пташині яйця. Петрик стояв збентежений, а Галинка із задоволенням промовила:</p>
	<p>— Ось так їм, щоб не кричали на мене.</p>
	<p>Діти пішли в село, а лелеки сумно поопускали голівки до землі і вже не співали веселих пісень. Вони стояли похмурі, навіть від їжі відмовлялися. А були й такі, що померли від великого горя.</p>
	<p>Довго Петрик сумнівався, чи правильно вони вчинили з птахами, і зрештою вирішив усе розповісти матері, адже вона застерігала не ходити на острів. Маму розповідь Петрика засмутила. Вона сказала синові, що лелеки обов’язково покарають їх за такий ганебний вчинок, з часом на острові з’являться лелеки з коронами на голові і помстяться тим, хто їх скривдив.</p>
	<p>— Нехай собі побалакає твоя мама! — зухвало кинула Галинка, коли Петрик їй розповів про мамине попередження.</p>
	<p>А навесні, коли знову прилетіли лелеки, Галинка потягла Петрика з собою на острів. Вона з дому взяла велику палицю, щоб одразу ж накинутись на птахів. І ні на які вмовляння хлопчика не звертала уваги.</p>
	<p>І тут діти побачили велике гніздо з яйцями, а біля нього стояло двоє птахів. На голівках у них були корони жовтого кольору.</p>
	<p>— Подивись, Галинко, таки ж правду мама говорила !</p>
	<p>— Та, пусте, Петрику, — промовила Галинка і замахнулась на гніздо.</p>
	<p>І тут скоїлося страшне. Петрик побачив перед собою не свою десятирічну подругу, а стареньку-стареньку бабусю з перекошеним зморщеним обличчям і кістлявими руками. Хлопчик хотів щось сказати, та від страху чимдуж дременув додому.</p>
	<p>Галинка нічого не зрозуміла і нахилилася знову до гнізда, аж раптом побачили свої страшні руки, потім глянула у воду і вздріла старече обличчя.</p>
	<p>Додому Галинка більше ніколи не повернулась, і де вона поділась — ніхто не знає.</p>
	<p>Петрик про цю пригоду всім розповів. З тих пір не хочуть жителі села ходити на острів, аби не зустріти там покарану дівчинку-бабусю. А лелеки перестали гніздитись на острові.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>8. Помста лелек. Записала Полив’яна Світлана від Карпенко Наталії Ларіонівни (1926) у с. Новотроїцьке 2009 року.</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Наддніпрянщини/">Фольклор Подніпров’я (Наддніпрянщини)</a></li>
	</ul>
</footer>
<!--#include virtual="/-/inc/general__page_end.inc" -->
