<!--#include virtual="/-/inc/general__page_start.inc" -->
<title>Пам’ятна зустріч ☼ Українська легенда ☼ Народна творчість</title>
<meta name="Description" content="Українська народна легенда Подніпров’я (Наддніпрянщини) «Пам’ятна зустріч» ☼ Український фольклор, усна народна творчість України">
<link rel="canonical" href="https://proridne.org/Українські народні легенди/Пам’ятна зустріч.html">
<!--#include virtual="/-/inc/pageType__Українська легенда.inc" -->

<article class="articleMain">
	<h1 class="articleMain__header">Пам’ятна зустріч <br><span class="article__headerDescription">Легенда Подніпров’я (Наддніпрянщини)</span></h1>
	<p>Колись давно наша Михайлівка називалася Пруси. У часи, які тепер стали історією, народжувалися легенди казки й перекази. От одна з них.</p>
	<p>Йшов одного дня через Пруси чоловік. Звичайний собі, схожий трохи на чумака, але без волів, на мандрівника, але без торбини. Білий полотняний костюм на ньому, солом’яний бриль від сонця — от і всі його речі. Босими ногами твердо ступав він по дорозі і з цікавістю розглядався навколо.</p>
	<p>В цей час Іван Острик, дід років під сто, сидів на призьбі під хатою і ремонтував діжу. Йому було нудно, ще й дуга не згиналась, а постійно втікала з рук, немов жива. Тож, щоб відволіктися, Іван, побачивши незнайому людину, спитав:</p>
	<p>— Чого шукаєш, чоловіче?</p>
	<p>Чоловік, знявши бриля, відповів:</p>
	<p>— Мої вітання вам! Якщо ваша ласка, скажіть мені, а де тут дорога до Мотрониного монастиря?</p>
	<p>Дідові Іванові сподобався чоловік і він лагідно мовив:</p>
	<p>— Ти собі, синку, цією дорогою йди, прямо до Шпилів вийдеш. Це ми так ставок звемо, бо навколо нього піски стінами стоять і небо підпирають, немов шпилі гір. Це рай для ластівок! Вони щороку там гніздяться, наробили нірок, ніби решето, а не піщані гори... Вода там чиста, прохолодна, затінок поблизу. Там дорога до монастиря.</p>
	<p>Не скоро незнайомець пішов. Розговорилися з дідом про життя, про новини, аж поки баба Мотря з хати не вийшла й не гримнула на діда, мовляв, що ти до людини причепився, своїми теревенями її спиняєш, краще б сам діло робив, а то діжу за цілий день не полагодив.</p>
	<p>Дід не дуже хотів закінчувати розмову. Дуже йому незнайомець сподобався. Речі розумні говорив і, головне, правильні, коли треба, то замовкне й послухає. Давно Іванові такий співрозмовник не траплявся, бо йому вже набридло з Мотрею про сусідку Устину говорити. А тут і про те, й про се, а разом про усе. Але, видно, що й чоловік в дорозі притомився, тож Іван попрощався і хотів був уже йти до хати, та нагадав, що не знає, як-то звуть перехожого.</p>
	<p>— Гей, чоловіче добрий! Як тебе згадувати?</p>
	<p>Перехожий оглянувся, і дід хоч і старий був, але добре роздивився очі, лагідні, тільки доброту вони випромінювали, видно, душа в нього щира.</p>
	<p>— Тарас... Шевченко...</p>
	<p>Подорожній, знявши бриля, вклонився дідові, й повільно пішов у бік Шпилів. Дід, де стояв, там і сів. Він, звичайний селянин, звичайний смертний, говорив щойно із Кобзарем! Іван Острик згадав, як приходив до них в село кобзар і як заграв тужливої пісні, то всі жінки плакали, а кобзар той казав, що слова пісні не його, а поета Тараса Шевченка і що він справжній талант. Іванові здавалось, що він спить. Ні, він не спить, а повторює завчену від чумаків поему «Причинна». І досі йому не віриться, що з її автором кілька хвилин тому говорив.</p>
	<p>А Тарас Шевченко, відпочивши біля ставка на Шпилях у затінку старої верби, пішов далі своєю дорогою. Йому сподобалась розмова з Іваном Остриком, сподобались Пруси, і забажав він залишити тут про себе згадку. «Що б його зробити, щоб люди мене пам’ятали довго? — думав Тарас. — А чи не вирити мені тут криничку, щоб кожен спраглий води міг напитися, чи, може, дуба посадити, щоб можна було кожному у його затінку перепочити?»</p>
	<p>І вирив криничку, обгородив пруттям, а недалечко біля неї посадив дубка.</p>
	<p>І нині дзюркоче чиста Тарасова криничка в урочищі Писарське. Вода в ній будь-якої днини чиста-чистісінька і смачна, холодна ще й цілюща. Люблять бувати тут селяни, у вихідні приходять родинами і згадують добрим словом Великого Кобзаря.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>7. Пам’ятна зустріч. Записано в Михайлівці Чорнобаївського району від Солод Одарки Григорівни (1908) 2008 року.</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Наддніпрянщини/">Фольклор Подніпров’я (Наддніпрянщини)</a></li>
	</ul>
</footer>
<!--#include virtual="/-/inc/general__page_end.inc" -->
