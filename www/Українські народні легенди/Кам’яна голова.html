<!--#include virtual="/-/inc/general__page_start.inc" -->
<title>Кам’яна голова ☼ Українська легенда ☼ Народна творчість</title>
<meta name="Description" content="Українська народна легенда «Кам’яна голова» ☼ Український фольклор, усна народна творчість України">
<link rel="canonical" href="https://proridne.org/Українські народні легенди/Кам’яна голова.html">
<!--#include virtual="/-/inc/pageType__Українська легенда.inc" -->

<article class="articleMain">
	<h1 class="articleMain__header">Кам’яна голова <br><span class="article__headerDescription">Українська легенда</span></h1>
	<p>Колись у давнину, можливо, триста, а може, чотириста років тому на нашу землю напали чужинці. Їх голови були заховані в мосяж, а груди й руки оковані залізом.</p>
	<p>Списи і стріли, стикаючись з панциром супостата, падали додолу, не ранивши тіла. Чорна навала несла в села ридання і стогін, дими пожеж закривали сонце, а гірські потоки ставали червоними від крові.</p>
	<p>Напасників у кожній оселі зустрічали косами й топірцями, кожний волів ліпше померзти, ніж віддати свою матір, братів і сестер на наругу, ніж плестись на прив’язі за чужим возом у неволю.</p>
	<p>Лише один Архип, хоча й був найсильнішим парубком у селі, не захотів померти героєм, захищаючи оселю і матір. Зачувши стукіт копит, він кинув топірець і мерщій побіг до гір. І ні плач, ні смертельний стогін за спиною, ні спалахи пожеж не зупинили Архипа. Він навіть не відчув сорому, коли з-за скелі побачив, як рідна ненька падала, скошена стрілою; як палала стріха, під якою зростав</p>
	<p>Безмежний страх гнав його через урвища й потоки, через ведмежі лігвища і тисові чагарі геть від побоїща. Він біт день, біг ніч, не чуючи землі під ногами, аж поки сили не вичерпались. А потім впав ниць на землю...</p>
	<p>Довго лежав без тями. Аж, нарешті, почув голос:</p>
	<p>— Гей, легіню! Хто ти і куди йдеш? Може, допомоги потребуєш? — голосу вторила гірська луна. То питала стара, посріблена сивиною ялина. Архип став розповідати про навалу орд, про спалене село і про вмираючу матір. Ялина вислухала, похитала кроною і задумалась.</p>
	<p>Нарешті, запитала:</p>
	<p>— Скажи, горе-легіню, яке у твоєї матері обличчя було, коли ти її покидав?</p>
	<p>Той мовчав. Бо не бачив, вирушаючи у дорогу, рятуючи себе.</p>
	<p>— Мовчиш? Тоді, може, ти пам’ятаєш, який колір очей у твоєї матері?</p>
	<p>Втікач не відповідав. Він ніколи не заглядав пильно в очі неньці, ніколи не допомагав їй у важкій праці.</p>
	<p>— Твоє серце порожнє. Ти не любив свого краю, своєї оселі. Ти не шанував навіть неньки. Ти віддав її на поталу ворогам, рятуючись у горах. Кому потрібний зрадник батьківського дому?! Для чого носитимуть тебе гори, що дали життя тисячам героїв, котрі вмерли в нерівному бою? Я заклинаю тебе! Розступіться, скелі, і поглиньте того, що не мав Вітчизни. Хай лише кам’яна голова стирчить край плаю, нагадуючи іншим про того, котрий не знав материнських очей.</p>
	<p>З гуркотом розступилися скелі, і полум’я вдарило в небо...</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Василь Товстий ☼ Легенди та міфи України/">Легенди та міфи України / уклад. В. П. Товстий.</a> — Харків: Промінь, 2005. — 64 с.: іл.</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
</footer>
<!--#include virtual="/-/inc/general__page_end.inc" -->
