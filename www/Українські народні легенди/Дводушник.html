<!--#include virtual="/-/inc/general__page_start.inc" -->
<title>Дводушник ☼ Українська легенда ☼ Народна творчість</title>
<meta name="Description" content="Українська народна легенда «Дводушник» ☼ Український фольклор, усна народна творчість України">
<link rel="canonical" href="https://proridne.org/Українські народні легенди/Дводушник.html">
<!--#include virtual="/-/inc/pageType__Українська легенда.inc" -->

<article class="articleMain">
	<h1 class="articleMain__header">Дводушник <br><span class="article__headerDescription">Українська легенда</span></h1>
	<p>Колись жив на світі чоловік з двома серцями. Й одного літнього дня він з дружиною складав сіно. Жінка на копиці притоптує, а він подає вилами сіно. Копицю вже кінчали, то він каже до жінки:</p>
	<p>— Ти почекай на копиці, а я піду водиці поп’ю.</p>
	<p>Пішов чоловік, а з чагарнику вибігає вовк і прямує до копиці. Жінка щосили почала кликати чоловіка:</p>
	<p>— Михайле, швидше йди сюди, бо до мене біжить вовк.</p>
	<p>А тим часом вовк прийшов до копиці й почав видиратися до жінки, досягає її зубами, а вона звідти його вилами по голові.</p>
	<p>— Гей, чоловіче, де ти подівся? Не дай мене звірові з’їсти... — гукає на весь голос. — Гей, люди, рятуйте мене...</p>
	<p>Люди, як почули крик жінки, збіглись, а вовк втік у кущі. Незабаром і її чоловік повернувся.</p>
	<p>— Де ти був, чоловіче? — сердито кричала вона. — Вовк мене мало не з’їв, тільки, на моє щастя, сусіди збіглися.</p>
	<p>— Дай мені спокій... Голова у мене щось дуже розболілася, — відповів їй чоловік.</p>
	<p>Він закінчив копицю і сів відпочивати. Жінка придивилася на його обличчя й злякалась.</p>
	<p>— А чому твоє лице все в синяках?</p>
	<p>— Не знаю.</p>
	<p>Вона глянула на чоловіка й помітила, що в нього між зубами щось червоніє.</p>
	<p>— Ану, відкрий рота, — попросила його жінка.</p>
	<p>Він відкрив рота, а жінка витягує з-між зубів червоні нитки й притулює до своєї спідниці, яку вовк зубами порвав.</p>
	<p>— А нитки звідки в тебе між зубами з’явились?</p>
	<p>— Знаєш що, жінко, скажу тобі одну таємницю, — каже він. — У мене синяки від твоїх вил, а нитки між зубами з твоєї спідниці.</p>
	<p>Вона злякалася і спитала:</p>
	<p>— Як це могло статится?</p>
	<p>— Іноді на мене таке находить, що стаю вовком, бо маю два серця.</p>
	<p>— Я б хотіла бачити, як ти перекинешся а чоловіка на вовка.</p>
	<p>— Покажу, але ти не смієш кричати на мене, бо тоді залишуся ним аж на три місяці.</p>
	<p>— Не буду, не буду, — запевняла жінка.</p>
	<p>Перед дружиною чоловік перекинувся на вовка, а вона зі страху заверещала:</p>
	<p>Гей, вовк, бийте вовка!</p>
	<p>І жінка якось втекла від нього, а вовк пішов у ліси. Ходить він один день і тиждень, і місяць, два, три. Та якось загнав він собі у лапу сучок і ніяк не міг витягнути. Тоді приходить він уночі до кошари, пробудив чабана і перед ним тримає свою лапу з сучком. Чабан прокинувся і злякався, побачивши перед собою звіра, але мовчить — один на одного дивляться.</p>
	<p>Дивується чабан, чого вовк свою лапу тримає перед його очима. Та й запримітив, що у лапі застряг сучок. Чабан витягнув сучок, з тим і розійшлися</p>
	<p>Зимою, коли в чабана обмаль було чого їсти, приходить до нього чоловік з мішком за плечима і каже:</p>
	<p>— На тобі, чабане, мішок з борошном.</p>
	<p>— А за що мені? — здивувався чабан.</p>
	<p>—Ти мені зробив добро, коли я був у біді, а тепер я тобі допоможу. Ти бери і не питай, за що...</p>
	<p>— Я не пам’ятаю такого, — мовив чабан. — На віщо брати те, чого не заробив?</p>
	<p>— А ти забува, як ти витяг мені з лапи сучок, коли я був вовком?</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Василь Товстий ☼ Легенди та міфи України/">Легенди та міфи України / уклад. В. П. Товстий.</a> — Харків: Промінь, 2005. — 64 с.: іл.</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
</footer>
<!--#include virtual="/-/inc/general__page_end.inc" -->
