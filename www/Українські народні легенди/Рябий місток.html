<!--#include virtual="/-/inc/general__page_start.inc" -->
<title>Рябий місток ☼ Українська легенда ☼ Народна творчість</title>
<meta name="Description" content="Українська народна легенда Поділля «Рябий місток» ☼ Український фольклор, усна народна творчість України">
<link rel="canonical" href="https://proridne.org/Українські народні легенди/Рябий місток.html">
<!--#include virtual="/-/inc/pageType__Українська легенда.inc" -->

<article class="articleMain">
	<h1 class="articleMain__header">Рябий місток <br><span class="article__headerDescription">Легенда Поділля</span></h1>
	<p>Рябий місток, так називають місце в чудовому мальовничому закутку Антонівського лісу. Легенда розповідає, що в давнину на цьому місці протікала гарна повноводна річка, обидва береги якої були покриті соковитою травою і буйним цвітінням квітів від ранньої весни аж до пізньої осені, та густими гаями, що слались ген-ген до обрію.</p>
	<p>Через річку було прокладено «місток кохання». Так називали його тому, що всі закохані призначали там побачення. На місточку щовечора було гамірно і весело. Влітку кожного вечора співи солов’їв перекрикувались із співами молоді, а взимку — весела ковзанка із жартами і сміхом.</p>
	<p>Серед дівчат була вродлива Настуся; весела пересмішниця, горда та недоступна. Вона дуже чванилася своє вродою, але серце її було холодне. Нікого вона не кохала, а лише насміхалася.</p>
	<p>Щиро і палко кохав її Пилип, найкращий парубок села. Але горда красуня лише насміхалася з нього. Юнак добивався прихильності дівчини, обіцяв виконати всі її бажання. Холодно блиснула вона своїми гарними очима, відповіла:</p>
	<p>— Лише тоді вийду за тебе, коли камінь попливе за водою.</p>
	<p>Час йшов, минула зима, знову прийшла чарівна весна. Але ще важче ставало на серці у юнака, не знав бідолаха що діяти. Вже і перестав звертати увагу на красуню.</p>
	<p>Одного разу, коли молодь знову зібралася на гульбище на широкому лузі біля містка, Пилип сів на камені, що біля річки, і задивився на вечірню воду. У воді відбивалися місяць і зорі, і раптом він побачив обличчя красуні, що змінювалось і ставало схожим на змію з висолопленим язиком. Переляканий юнак відчув, що і камінь під ним заворушився і став повільно відпливати від берега.</p>
	<p>— Ні! Ні! Відьма! — кричав переляканий юнак.</p>
	<p>Молодь припинила свої ігри і вражено дивилася, як Пилип намагався руками роздерти змію, що обвивала його все дужче і дужче. Хлопці кинулися на допомогу юнакові, збивали гадюку, вона сичала, звивалася, але під ударами ослабла і впала на місток. Важко стогнучи, вона поповзла до лісу, залишаючи за собою смуги чорної крові. Дощатий місток став рябий, а змія заховалася в кущах ожини.</p>
	<p>З того часу зникла з села красуня Настуся. Молодь перестала збиратися на ігри до містка. Його назвали «рябим» містком. Річка замулилась, місток зогнив. Та рано навесні в сушняку, що прогрівається на сонці, є багато вужів. І лише пізньої осені ходять антонівці туди збирати ягоди та гриби, тоді вже все гаддя залягає спати на зиму.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>60. Рябий місток. Записано в селі Антоніни Красилівського району від Рибарук Анастасії Захарівни (1924) 20 вересня 1995 року.</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Поділля/">Фольклор Поділля</a></li>
	</ul>
</footer>
<!--#include virtual="/-/inc/general__page_end.inc" -->
