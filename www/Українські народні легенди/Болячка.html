<!--#include virtual="/-/inc/general__page_start.inc" -->
<title>Болячка ☼ Українська легенда ☼ Народна творчість</title>
<meta name="Description" content="Українська народна легенда «Болячка» ☼ Український фольклор, усна народна творчість України">
<link rel="canonical" href="https://proridne.org/Українські народні легенди/Болячка.html">
<!--#include virtual="/-/inc/pageType__Українська легенда.inc" -->

<article class="articleMain">
	<h1 class="articleMain__header">Болячка <br><span class="article__headerDescription">Українська легенда</span></h1>
	<p>У давні часи траплялося багато всяких чудес. Опришки ходили, дивні хвороби з’являлися й інше таке.</p>
	<p>Так-то сталося, не за нашої пам’яті, що в нашому краю завелася дуже страшна хвороба. Люди вмирали, як мухи восени. Не знали, куди звернутися, що робити, чого чекати.</p>
	<p>Хтось порадив, що треба лишити село й тікати в ліс. Люди зібрались і пішли у хащі лісу. Поробили курені і стали жити там. І справді перестали хворіти та вмирати.</p>
	<p>Між цими поселенцями був один господар, якого звали Юра. Він вже тиждень жив у хащах, як у Бога за пазухою. Але минув тиждень, хліб закінчився і треба було йти в село, щоб напекти хліба.</p>
	<p>Був весняний день. Юра зайшов у село. Всюди тихо, жодної живої душі нема, тільки пси залишилися в селі. Юра прийшов до своєї хати й почав місити тісто на хліб. Як вже всадив хліб до печі, почув у дворі велике гавкання. Вибіг Юра, а там сільські пси оточили великого ловчого пса й тут його зараз роздеруть.</p>
	<p>Шкода стало Юрові пса. Взяв кілок у руки, розігнав сільських псів і захистив ловчого пса.</p>
	<p>— Ходи сюди, небоже, — сказав йому, — я тебе нагодую, забинтую рани, що тобі зробили твої приятелі.</p>
	<p>Завів його до хати, налив молока, замастив рани й позабинтовував. Пес вихлебтав молоко, ліг біля печі й став чекати, коли упорається із своїми справами господар.</p>
	<p>Юра, напікши хліба, зібрався йти до лісу. А пес до нього й каже людською мовою:</p>
	<p>— А куди ти зібрався?</p>
	<p>— Та йду до родини в ліс, — сказав страшенно переляканий Юра.</p>
	<p>— Нікуди не йди! Знай, що ту болячку я ширив між людьми. Але за те, що ти мене так пожалував, нагодував і позабинтовував рани, тепер лишу цей край, Можете спокійно вертатись у ваші хати, нікому нічого не станеться!</p>
	<p>І великий пес зник. Чоловік стояв, тримаючи хліб, ні живий, ні мертвий. Коли отямився — пса ніде не було. Юра поклав хліб, а сам побіг у хащі. Розповів людям, що сталося, і повернулись вони до села й почали вести своє мирне життя.</p>
	<p>А болячка перестала ходити.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Василь Товстий ☼ Легенди та міфи України/">Легенди та міфи України / уклад. В. П. Товстий.</a> — Харків: Промінь, 2005. — 64 с.: іл.</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
</footer>
<!--#include virtual="/-/inc/general__page_end.inc" -->
