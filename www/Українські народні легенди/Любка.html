<!--#include virtual="/-/inc/general__page_start.inc" -->
<title>Любка ☼ Українська легенда ☼ Народна творчість</title>
<meta name="Description" content="Українська народна легенда Полтавщини «Любка» ☼ Український фольклор, усна народна творчість України">
<link rel="canonical" href="https://proridne.org/Українські народні легенди/Любка.html">
<!--#include virtual="/-/inc/pageType__Українська легенда.inc" -->

<article class="articleMain">
	<h1 class="articleMain__header">Любка <br><span class="article__headerDescription">Легенда Полтавщини</span></h1>
	<p>Було це давно. Ще за козацьких часів. Жив на південній околиці Котельви заможний козак Ковтун. Немало років провів він у військових походах, звідти привозив додому різне багатство. Привіз він собі жінку з далекого краю. Тільки не поталанило йому в сімейному житті. Молодою померла дружина, залишивши маленьку дочку Любу.</p>
	<p>Виросла Люба дуже вродливою дівчиною. Багато парубків задивлялися на неї, та покохала Василя, батькового наймита. Стрункий і високий, з чубом, мов воронове крило, та веселими карими очима. М’язи його рук були наче налиті залізом. А Люба, випещена батьком, який не чаяв душі в єдиній доньці, русява, з великими синіми очима, була ніжна, мов тоненькі віти берізки.</p>
	<p>Хоч рідко зустрічались закохані, але все сильніше й сильніше розгоралась їхня любов і самі вони розквітали від кохання. Старий Ковтун хотів мати для дочки достойного жениха, та й не помітив, якого гарного хлопця покохала Люба.</p>
	<p>Посунули в хату женихи. Одні за дівчину життя не пошкодували б, інших багатство принаджувало. Змарніла Люба, не в силах стало опиратися батьковій волі. А Василь працював як віл, щоб заробити бодай на гарне вбрання. Тільки з того нічого не виходило.</p>
	<p>Вишила Любка крадькома милому сорочку, і в тій сорочці пішов Василь до Ковтуна на поклон. Упала на коліна рядом з Василем і Люба перед грізним своїм батьком. А старий Ковтун і справді мав крутий норов, гаряча кров кипіла в його жилах, жалості не знало серце.</p>
	<p>Природа наче створила їх одного для одного, невгасима любов світилася в очах. Підняти б тут старому козаку молодих з долівки, пригорнути б їх до батьківських грудей...</p>
	<p>Та де там. Скипів Ковтун, затупотів ногами, розірвав на собі ніжно-білу сорочку. Нічого не бачив він перед собою: ні дітей, ні їхнього кохання. Лиш бачив наймита-голодранця, що посягнув на його багатство, на красуню-дочку.</p>
	<p>— Геть з очей моїх, з землі моєї, з села, з світу геть! — репетував він.</p>
	<p>Перелякані вибігли з хати молодята.</p>
	<p>— Що ж тепер буде? Добра нам уже не чекати.</p>
	<p>— Тікаймо, Любо! Все одно не життя нам в розлуці. Втечемо — будемо разом навіки.</p>
	<p>Недовго думали вони. За кілька хвилин баский кінь уже летів полтавським шляхом, несучи втікачів. Але ж як не таїлися вони, вибираючись з села на шлях, побачила їх якась продажна душа і донесла панові. Зовсім збожеволів Ковтун. Підняв усіх своїх прислужників і кинувся навздогін. Перший раз тікали Василь з Любою, та не перший раз ловив людей козак Ковтун. Всього кілька верст пробіг кінь з втікачами і став, оточений з усіх сторін, на березі озера Моргуна.</p>
	<p>Ось і батько прилетів на змиленому коні. Білий від гніву, розхристаний і страшний.</p>
	<p>— Чого дивитесь, — заволав він на слуг, — хапайте його, бийте нагаями до смерті!</p>
	<p>Стягли Василя з коня і засвистіли нагаї. Швидко почервоніла від крові вишивана сорочка. Кинулась Люба до милого та й упала на землю, відштовхнута безжалісними руками. В нестямі звелась вона на ноги, підняла руки до неба і свист нагаїв перекрило її розпачливе:</p>
	<p>— Будьте ви прокляті, вбивці, і ти, батьку, разом з ними!</p>
	<p>Білою чайкою метнулась Люба берегом озера, і там, де під крутим обривом, холодним, темним блиском чорніла безодня, промайнула вона і зникла... Тільки круги побігли по воді.</p>
	<p>Застиг нагай у батькових руках, перехопило його подих, тяжко побіг він до озера, хапаючи повітря розкритим ротом. Дехто почав пірнати у воду. Метушня і шум не допомагали справі. Любу ніде не знаходили. Кинутий усіма, Василь через силу підвівся з землі, витер відірваним рукавом обличчя і теж пішов до води. Нестямно боліло тіло, та раптом він зрозумів, що трапилось.</p>
	<p>Невимовна туга стисла його серце, і цей біль був сильніший, ніж біль кривавих ран.</p>
	<p>— Я знайду її! — гукнув Василь і за мить зник під водою.</p>
	<p>— Озолочу, озолочу! — кричав услід Ковтун, благально простягаючи руки.</p>
	<p>Двічі виринав Василь і, хапнувши повітря, знову провалювався під воду. За третім разом поруч з його головою з’явилась з води русява Любчина голівка. Ось Василь ніби виростав із води. Смикнулись панські посіпаки на допомогу, та він притис її до грудей і так повів очима, що порачкували непрохані помічники.</p>
	<p>Ще крок і Люба виринула вся, як казкова царівна на руках свого богатиря. Тільки очі царівни були закриті, побіліли щоки і по довгій косі стікали холодні джерельні струмочки. Обережно опустив Василь на траву дорогоцінну ношу, рвонув комір сорочки, припав вухом до дівочих грудей — завмер, та було все тихо — ні хрипу, ні шуму. Із стогоном повалився біля дочки батько, цілував, пригортав до себе, благав, погрожував і бився в пропасниці.</p>
	<p>Нічого не допомогло, даремно гукав її Василь, бив по щоках, цілував міцно стулені вуста. Не здригнулись вії, не озвалась. Схопився він на ноги, рвучко підняв Любу на руки, вирвавши з батькових обіймів, і тихо попростував до озера. Ніхто не став йому на дорозі. Зупинився біля кручі, обернувся, обвів поглядом берег, верби, степ із смугою лісу. Поволі підняв Любину голівку і промовив:</p>
	<p>— Подивись в останній раз на цей проклятий світ, більше ми його ніколи не побачимо!</p>
	<p>Сонце закрилось величезною хмарою, не в силах дивитися на землю. Воно не бачило, як здригнулась вода, хлюпнулась, і наче закрилися двері. А коли воно визирнуло, все було вже скінчено.</p>
	<p>З острахом пірнали прислужники за тілами, та так і не знайшли. З тих пір наче помішався Ковтун, все пропадав біля озера. Невдовзі побудував дві хатинки — в одній жив сам, а на другу шукав охочого. Та не хотіли селитися там люди, не бажали мати сусідом старого Ковтуна. Так і жив він один, як вовк у степу. Тільки-но сходило сонце, поспішав до озера і все щось видивлявся у воді.</p>
	<p>Так і знайшли його люди холодного, осіннього ранку. Лежав головою до води, тримаючись за серце. Багато років пустували Ковтунові хати, хіба що наймити ночувати там влітку. А хуторець цей стали називати Любкою.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>9. Любка. Записано в с. Котельва Котелевського району від Костюка Василя Кириловича (1943) 2009 року.</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Полтавщини/">Фольклор Полтавщини</a></li>
	</ul>
</footer>
<!--#include virtual="/-/inc/general__page_end.inc" -->
