<!--#include virtual="/-/inc/general__page_start.inc" -->
<title>Пан Сава ☼ Українська легенда ☼ Народна творчість</title>
<meta name="Description" content="Українська народна легенда Подніпров’я (Наддніпрянщини) «Пан Сава» ☼ Український фольклор, усна народна творчість України">
<link rel="canonical" href="https://proridne.org/Українські народні легенди/Пан Сава.html">
<!--#include virtual="/-/inc/pageType__Українська легенда.inc" -->

<article class="articleMain">
	<h1 class="articleMain__header">Пан Сава <br><span class="article__headerDescription">Легенда Подніпров’я (Наддніпрянщини)</span></h1>
	<p>У XVII ст. значну частину України захопила Польща. Найміцнішим і неприступним південним форпостом поляків була фортеця Кодак, збудована за проектом французького архітектора Боплана. 3 іншого боку була Запорозька Січ, яка захищала Україну від нападав татар і турків. Поміж цими двома форпостами, на нейтральній смузі, опинилася нинішня. Синельниківщина. Поселень ще тут було негусто, але пани та козаки, бувало, спілкувалися між собою, а іноді і ріднилися.</p>
	<p>Жив на території нинішньої Михайлівки багатий пан Сава. Частенько в нього гостювали польські шляхтичі, офіцери. Він щедро частував їх слив’янкою, вишнівкою, медовухою, а на закуску домашня челядь смажила поросят чи гуску, карасів у сметані або печеричок. Молоді пани, що приїжджали сюди, все частіше поглядали на красунь-дочок та обережно розпитували про їхній посаг. Савелій теж пильно придивлявся до кожного з них і позаочі цікавився їхніми статками.</p>
	<p>Поступово пан Сава, маючи надійну підтримку шляхти, ставав впевненішим, багатів і розраховував вигідно одружити доньок. Та не так сталося, як гадалося.</p>
	<p>Одного разу до хутора наблизились незнайомі вершники і зупинилися біля воріт Савиної садиби. По-молодецьки зіскочили з коней, постукали в дубові масивні ворота.</p>
	<p>Двірський Омелько з дозволу відчинив і впустив козацьких ватагів до покоїв. Коли ж дізнався, що вони приїхали свататися до його дочок-красунь, то страшенно розізлився, репетував і обурювався. Зрештою натикав козакам дуль під самий ніс і сказав:</p>
	<p>— Є в мене три собаки, вони незабаром мають привести щенят, так суто я вам їх віддам у жінки, так і знайте!</p>
	<p>І звелів вигнати козаків геть із двору і натравити собаками. Так двірські лакеї й виконали ретельно. Та розумів пан Сава, що ображені й принижені козаки цього йому не простять, а відомстять за свою ганьбу. Тому й заводив у своєму маєтку відьму. Щоранку заходить до її коморки й каже:</p>
	<p>— Ану, стара відьмо, води в кушин налий, три рази плюнь і розмішай, подивись, чи не йдуть козаки.</p>
	<p>Стара відьма води в кушин наллє, три рази плюне туди, розмішає, підожде, молитву прочитає й каже:</p>
	<p>— Та ні, пане Саво, не йдуть козаки, вони ще за комишами та тернами.</p>
	<p>Аж ось якось уночі роздався стук і грюк у двері й вікна. Схопився пан Сава та за рушницю. Аж гульк, а козаки вже в хаті. Вихопив пан Сава шаблю та до відьми:</p>
	<p>— Що ж ти, стара відьмо, колдувала, колдувала, що отаке діло прозівала!</p>
	<p>— Та я ж невинна, паночку, та вони мене обдурили. Вони, кляті душі, у чоботи землі понасипали, комишами і тернами поприкривались і на своїй землі.</p>
	<p>Панові нікуди даватись, падає він козакам у ноги і примовляє:</p>
	<p>— Та ви ж мої дорогенькі, та будьте ж мені рідненькі, простіть мене, нерозумного.</p>
	<p>— Та ні, пане Саво, — відказують козаки, — не з того ж ти почав, не туди пішов. Бути тобі зараз без голови, а дочок твоїх погвалтуємо і по світу пустимо.</p>
	<p>І запалала садиба пана Сави та на всю Україну димом пішла.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>56. Пан Сава. Записала Людмила Дем’яненко від Володимира Петровича Коваленка (1934) в с. Славгород Синельниківського району 2009 року.</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Наддніпрянщини/">Фольклор Подніпров’я (Наддніпрянщини)</a></li>
	</ul>
</footer>
<!--#include virtual="/-/inc/general__page_end.inc" -->
