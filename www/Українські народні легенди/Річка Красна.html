<!--#include virtual="/-/inc/general__page_start.inc" -->
<title>Річка Красна ☼ Українська легенда ☼ Народна творчість</title>
<meta name="Description" content="Українська народна легенда Полтавщини «Річка Красна» ☼ Український фольклор, усна народна творчість України">
<link rel="canonical" href="https://proridne.org/Українські народні легенди/Річка Красна.html">
<!--#include virtual="/-/inc/pageType__Українська легенда.inc" -->

<article class="articleMain">
	<h1 class="articleMain__header">Річка Красна <br><span class="article__headerDescription">Легенда Полтавщини</span></h1>
	<p>Є на Полтавщині красиве і мальовниче село Шкурпели. Лежить воно у вибалку, по якому то тут, то там розкидані білесенькі хатинки. А найбільшою окрасою цього давнього і маленького нині села є невеличка річечка. Колись несла свої древні води вона аж у Грунь. Тече собі, виблискуючи між оксамитовими берегами, така якась вся умиротворена, тиха, спокійна, лагідна. Влітку тепла й голосиста, восени сумна, заколисана холодними туманами, одинока. Лиш старі верби плачуть тоді в її холодну воду та чекають зимового забуття. А взимку вона спить...Спить і чекає весни. Тоді лиш вона згадає свою молодість, свою забуту славу: розхвилюється, розвередується, вийде зі своїх берегів і починає забавлятися, схопить легенький місточок чи кладочку, поламає, потрощить та й кине на берег, мовляв, не забувайте про мене.</p>
	<p>Колись давно-давно ця річечка називалась Красною, бо вона й справді була, тоді справжньою красунею: повновода, широка, з чистою прозорою водою, а глибока яка. Найперші сміливці не могли дістатися її дна, а широка вона була така, що лише на човні можна було перебратися на інший берег. Але, як і кожна красуня, була вона примхлива та норовиста. Було розіллється так, що затопить всі луки; і сердяться на неї люди, бо ніде ж і сіна вкосити, а інколи й благенькі хатини підмиє.</p>
	<p>Отак і жили люди в постійній суперечці з річкою: то сердились на неї, то вибачали їй оті витівки. Одного разу проходив тим селом якийсь мандрівний філософ. Може, й Григорій Сковорода мандрував тоді курними шляхами полтавськими, ніхто достеменно цього вже не знає, бо давно те було. Поскаржились йому люди на свою красуню. Він і порадив селянам знайти підземні джерела й забити їх овечою вовною. Відтоді, як переказують старі люди, річка засумувала, затихла й почала міліти.</p>
	<p>Колись проживав в тому селі козак Іван Шкурпела, дотепний, веселий, сміливий та такий мисливець вправний, що й рівних йому і в навколишніх селах не було. Якось зібрався він на світанку до річки, щоб вполювати качок. Довго чекав тих клятих качок, незчувся як і заснув. А прокинувся — побачив неподалік дівчину вроди небаченої, нелюдської. Волосся дивного зеленкуватого кольору, огортаючи тонкий стан красуні, спадало аж до п’ят, а очі були зелені — зелені (таких потім ніколи не бачив той козак) і сповнені такого жалю та смутку. Дівчина плакала, обіймаючи тоненьку вербу, і сльози її теж були дивними. Цілими ручаями вони стікали по обличчю, по тій вербі і текли в річку. Не міг поворухнутись козак, ніби сила десь його поділась, не міг відірвати очей від того дива... Вже й сам не пам’ятає, як добіг додому. А вранці в одному кінці села говорили:</p>
	<p>— А чи чули ви, що Іван Шкурпела зустрів мавку на нашій Красній?</p>
	<p>А в іншому чулося:</p>
	<p>— Іван Шкурпела бачив відьму.</p>
	<p>Лиш старенька бабуся Домаха з сумом хитала головою:</p>
	<p>— Повернулась душа річки нашої, оплакує свою славу і вроду давнішню, горює, сердешна.</p>
	<p>Відтоді, говорять, і мстить річка-красуня своїм землякам. Зникає село, як зникла Красна. Роз’їжджаються добрі, славні люди з берегів річки тієї по всьому світу, шукаючи свою долю. А які ж щирі, роботящі, красиві, талановиті люди виростали на її берегах. Ще й досі стоїть похилена хатина, де зростав письменник Іван Гребенюк. Це він увіковічив у своїх творах і ту незбагненну красуню Красну, і славних земляків своїх.</p>
	<p>З кожним роком міліє річка. Лиш назви Човнова, Човно-Федорівка ще нагадують про її минулу велич і славу.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>19. Річка Красна. Записано в Шкурпуліївці Решетилівського району від Шкурпели Якова Марковича (1930) 2008 року.</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Полтавщини/">Фольклор Полтавщини</a></li>
	</ul>
</footer>
<!--#include virtual="/-/inc/general__page_end.inc" -->
