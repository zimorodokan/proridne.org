<!--#include virtual="/-/inc/general__page_start.inc" -->
<title>Журавлине озеро ☼ Українська легенда ☼ Народна творчість</title>
<meta name="Description" content="Українська народна легенда Полтавщини «Журавлине озеро» ☼ Український фольклор, усна народна творчість України">
<link rel="canonical" href="https://proridne.org/Українські народні легенди/Журавлине озеро.html">
<!--#include virtual="/-/inc/pageType__Українська легенда.inc" -->

<article class="articleMain">
	<h1 class="articleMain__header">Журавлине озеро <br><span class="article__headerDescription">Легенда Полтавщини</span></h1>
	<p>Жила в мальовничому місці, недалеко від озера, що розкинуло свої плеса на окраїні соснового бору, бідна вдова. І була в неї донька Олеся. Бідна була дівчина, та надзвичайно гарна і працьовита. А що вже душею щедра, то й не сказати. Гарно співала, і пісні її лунали по всій окрузі.</p>
	<p>Одного разу проїздив мимо того озера молодий парубок, гарно вбраний, на вороному коні, а з-під шапки чуб кучерявий вибився. Побачив він дівчину, що саме гусей пасла, і припала йому до душі її врода. Олеся відповіла взаємністю, і спалахнуло між молодими людьми щире кохання. Та юнак був з багатої сім’ї, і батько не погоджувався на одруження свого старшого сина з біднячкою. Послав він своїх молодших синів, щоб вони добряче налякали дівчину і змусили її забути про коханого.</p>
	<p>Підловили нелюди Олесю, затягли в озеро і почали «розмову». Та так захопилися, що й не помітили, як дівчина перестала дихати.. .Злякалися тоді вони і покинули її в очереті. А наречений довго шукав свою Олесю, та все не міг знайти. Аж раптом звернув увагу на смутну журавку, що з’явилася біля очерету. І такими очима дивилася птаха на хлопця, стільки невимовного суму було в її очах, що той нарешті все зрозумів.</p>
	<p>Життя без милої було непотрібне і жалюгідне. Вирішив юнак втопитися, кинувся у воду. Але вода немов відсахнулася від нього, лише боляче вдарила юнака. І став він журавлем. Знялася журавлина пара в повітря, покружляла над озером і полетіла. Мабуть, велику образу затаїли в серці закохані. Образу на людей, які розлучили їх. Але доля поєднала їхні серця в образі журавлів.</p>
	<p>Відтоді щороку, як тільки весна повертається на рідну землю, прилітають до озера журавлі-веселики. Прилітають, щоб просвітліли серця людей, щоб не зачерствіли їхні душі. Прилітають, і приносять на крилах кохання.</p>
	<p>... А люди назвали озеро Журавлине.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>24. Журавлине озеро. Записано в Дейкалівці Зіньківського району від Яременко Марії Артемівни (1932) 2008 року.</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Полтавщини/">Фольклор Полтавщини</a></li>
	</ul>
</footer>
<!--#include virtual="/-/inc/general__page_end.inc" -->
