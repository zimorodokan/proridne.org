<!--#include virtual="/-/inc/general__page_start.inc" -->
<title>Тридуб ☼ Українська легенда ☼ Народна творчість</title>
<meta name="Description" content="Українська народна легенда Подніпров’я (Наддніпрянщини) «Тридуб» ☼ Український фольклор, усна народна творчість України">
<link rel="canonical" href="https://proridne.org/Українські народні легенди/Тридуб.html">
<!--#include virtual="/-/inc/pageType__Українська легенда.inc" -->

<article class="articleMain">
	<h1 class="articleMain__header">Тридуб <br><span class="article__headerDescription">Легенда Подніпров’я (Наддніпрянщини)</span></h1>
	<p>Чи давно це було, чи ще давніше, ні в кого спитать. Жив у нашому краї чоловік. Жито сіяв, гречку, коней гарних мав. А прізвища не мав, чомусь не давали. Тоді так велося, що прізвища давали людям.</p>
	<p>Народилося в того чоловіка троє синів. Ще в ті часи казали: один син — це не син, два сини — це півсина, а три сини — це син. А зростали вони міцними, як дуби.</p>
	<p>Посадив той чоловік три жолуді на подвір’ї. Разом із синами підростали й молоді деревця. Сусіди дивувалися, а дехто й усмішку ховав у вуса: яблуні краще б посадив, а то — дуби. Тоді й прізвисько дали чоловікові — Тридуб.</p>
	<p>Восени Тридуб ходив між дубами із плетеним кошиком і збирав жолуді. А потім ішов від хати до хати, в кожній залишив пригорщу жолудів. Одні віддавали їх дітям на забаву, інші кидали худобі, й зовсім ніхто не садив їх. Ті жолуді, що лишилися в кошику, Тридуб приносив у комору і зсипав у полотняні торбинки. За роки їх набралося стільки, що цілий ліс можна було посадити.</p>
	<p>Спливало літо за літом. Став Тридуб старим. Уже сини його сіяли жито та гречку, коней доглядали. Він лише жолуді збирав та людям роздавав.</p>
	<p>А то трапився неврожайний рік. На зиму вистачило людям жита й гречки, навесні ж голодно стало...</p>
	<p>Покликав Тридуб своїх синів, дав кожному кошик із жолудями, й пішли від хати до хати людей від голодної смерті рятувати. Сини роздавали жолуді, а батько розповідав, як їх на борошно зітерти. Із того борошна й пекли хлібець і проганяли голод.</p>
	<p>Але в кожній родині незайманими лишали три жолуді. їх ховали в землю тут же, на подвір’ї, наче скарб. Більше там голоду не знали.</p>
	<p>Чи так було, чи інак, ні в кого спитать. Немає вже на світі ані Тридуба, ні його синів. Та шумлять по всій нашій землі могутні дуби — щедрі й мудрі дерева.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>93. Тридуб. Записано в селі Боровикове Звенигородського району від Кочерги Марії Василівни (1927) 2008 року.</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Наддніпрянщини/">Фольклор Подніпров’я (Наддніпрянщини)</a></li>
	</ul>
</footer>
<!--#include virtual="/-/inc/general__page_end.inc" -->
