<!--#include virtual="/-/inc/general__page_start.inc" -->
<title>Опришок і медвідь ☼ Українська легенда ☼ Народна творчість</title>
<meta name="Description" content="Українська народна легенда Гуцульщини «Опришок і медвідь» ☼ Український фольклор, усна народна творчість України">
<link rel="canonical" href="https://proridne.org/Українські народні легенди/Опришок і медвідь.html">
<!--#include virtual="/-/inc/pageType__Українська легенда.inc" -->

<article class="articleMain">
	<h1 class="articleMain__header">Опришок і медвідь <br><span class="article__headerDescription">Легенда Гуцульщини</span></h1>
	<p>Було дві полонини. На одній перебували пастухи з маржиною до півліта, а від півліта переходили на другу полонину. Від Петра. Перебралися пастухи на ту полонину, розіклали в другій стаї весь свій посуд, а найстарший межи ними, депутат, говорить:</p>
	<p>— Все ми забрали, а що найважніше забули — рушницю. Один молодюк говорить:</p>
	<p>— Я за тою рушницею піду і її принесу. Якщо я прийду туди за днини, то нині верну, а як мене там похопить ніч, то я буду там ночувати.</p>
	<p>Пішов він туди і зостався ночувати на тій другій стаї самий один.</p>
	<p>Виліз на полицю, де вівчарі складали будзи, щоб їх дим прохопив, і там заснув. А внизу горіла ватра.</p>
	<p>Приходить до тої стаї опришок, вибирає з торби кавалок м’яса і кладе на то вогнище печи. А самий сів на ковбана та й сидячи заснув.</p>
	<p>А медвідь як зачув запах того м’яса, зачав близитися до стаї. Та схопив м’ясо з ватри, пішов набік і тото м’ясо з’їв. А опришок пробудився, подивився на то вогнище — м’яса нема. Він вибирає з торби другий кавалок м’яса, кладе на то вогнище і дрімає далі.</p>
	<p>А медвідь з’їв то м’ясо і приходить по друге. Опришок пробудився — нема вже й другого кавалка м’яса. Кладе він м’ясо на ватру третій раз. І вже не дрімає, вже вартує. Хоче знати, хто це м’ясо бере. Так то м’ясо вдалося медведєви на смак, що він іде й третій раз. І як він прийшов третій раз, зачали вони оба з опришком боротися. Опришок був у широкім ремени, що сягав попід плечі, і медвідь не міг його зразу роздерти. І вони дуже довго боролися, доки медвідь його не замордував. І тоді медвідь роздирає опришкову торбу, а там саме золото. Він розірвав другу торбу, ту, що була з м’ясом, то м’ясо поїв і пішов собі.</p>
	<p>А вівчар доночував на тій полиці, другого ранку забрав рушницю і тоти гроші і пішов на ту стаю, де вони перебралися. Він уже то літо не добував на полонині, бо мав доста грошей. Але так він у ту ніч перестрашився, що прийшов додому і в скорому часі помер.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Нижній Березів, Косівського району, Івано-Франківської області 8 листопада 1983 року Від М. І. Драгомирецького (1909 року народження)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Гуцульщини/">Фольклор Гуцульщини</a></li>
	</ul>
</footer>
<!--#include virtual="/-/inc/general__page_end.inc" -->
