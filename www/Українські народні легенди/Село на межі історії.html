<!--#include virtual="/-/inc/general__page_start.inc" -->
<title>Село на межі історії ☼ Українська легенда ☼ Народна творчість</title>
<meta name="Description" content="Українська народна легенда Полтавщини «Село на межі історії» ☼ Український фольклор, усна народна творчість України">
<link rel="canonical" href="https://proridne.org/Українські народні легенди/Село на межі історії.html">
<!--#include virtual="/-/inc/pageType__Українська легенда.inc" -->

<article class="articleMain">
	<h1 class="articleMain__header">Село на межі історії <br><span class="article__headerDescription">Легенда Полтавщини</span></h1>
	<p>Статистика, яка знає все, вочевидь скаже, скільки на карті України таких куточків, як Шкурати. Це поки що населений пункт Пирятинського району Полтавської області, село Дейманівської сільської ради, в якому проживає два мешканці. Напевне, вже ніякі економічні дива не змінять його згасання, і за лічені кілометри від бадьорих селищ і містечок, напружених автострад з’явиться маленький шматочок «Чорнобиля».</p>
	<p>Ми можемо зберегти пам’ять про це село, доглядаючи його пам’ятники, документуючи спогади останніх мешканців, досліджуючи природу околиць, пробуджуючи увагу можновладців і тих небайдужих, котрим, є справа до всього, що діється на. цій землі.</p>
	<p>Високі, порослі лісом горби починають рости у вас на очах. Вище і вище здіймаються кручі, приймаючи до себе вузеньку розбиту ґрунтову дорогу з Дейманівки до Шкуратів. Праворуч вільхово-соснове громаддя Острова, а попереду сяк-так облаштована місцина з обгородженим колодязем, у якому напрочуд смачна вода</p>
	<p>У 1781 році в Шкуратах проживало 130 чоловік, в основному козаки, була дерев’яна Миколаївська церква, з якій правив місцевий священик, кажуть, добрий приятель бунчукового товариша Якова Гамалії, котрому належала переважна більшість навколишніх земель.</p>
	<p>Наприкінці 60-х років минулого століття у Шкуратах понад 40 хат (так як і 200 років тому ) мешкало більше 160 жителів. Церкви вже не було, зате працювала школа, сільський клуб, магазин.</p>
	<p>В урочищі Курсів, що біля Шкуратів, створено природно-ботанічний заказник. Тут склався унікальний флористичний комплекс, аналогічного якому за компактністю, видовим різноманіттям ще пошукати в Україні.</p>
	<p>У глухих проваллях, ще більш поглиблених весняною водою, біліють анемони. Їх практично немає в нашому краї і тому ми повинні забезпечити охорону цих реліктів. На галявині росте унікальну грушанка лісова. Далі шматок дивом вцілілого ковильного степу.</p>
	<p>Людська цивілізація не розтоптала цю 200-300-літню буденність, і ми можемо спостерігати те, що було звично очам наших далеких пращурів.</p>
	<p>На початку 90-их років жителі Шкуратів почали покидати батьківщину: хто в Дейманівку, бо робота ближче, хто в Пирятин, а хто ще далі. Риба шукає, де глибше, людина — де краще.</p>
	<p>Закрилася школа, клуб, перестала працювати бібліотека. У 1994р закінчив навчання останній шкуратівський школяр. Остання дитина вимираючого села проводила самітні канікули. Хоча село ще дихало, процвітали дебелі дідусі-пенсіонери, наповнюючи будні працею у домашньому господарстві, риболовлею, збиралися біля магазину доладні бабусі. У 1995 р. газета «Факти» присвятила їх життю 2 сторінки острашливого, але не безнадійного тексту.</p>
	<p>Тепер тих, хто хвацько або сором’язливо позував столичним фотографам, вже немає на цьому світі .</p>
	<p>Стежка знову веде униз. За декілька хвилин ми входимо у Шкурати, наповнене весною, майже мертве село. Минулої зими тут проживало двоє одинаків, у морозяні дні над їх будинками здіймалися стовпи білого диму, на мисливців гавкали собаки і сонну тишу вряди-годи роздирав голос півнів.</p>
	<p>— Як доживемо до осені, то вже не залишатимемося тут, Поїдемо до дітей.</p>
	<p>Оце і все, останні мешканці села відчувають свою трагічну історичність.</p>
	<p>З десяток років тому була надія, що село виживе, «випливе», залишиться хоча б за рахунок київських дачників, які за безцінь розкупили добротні шкуратівські хати, стали облаштовувати їх на свій смак, а потім покинули, бо все ж далеко від столиці, бензин дорогий, нема сенсу порпатися в землі.</p>
	<p>Звичайно, з уроків історії ми знаємо, що пісок засипав і не такі невеликі села як Шкурати, зникали великі міста і супердержави. Такий філософсько-цинічний погляд має право на існування, як і той, що ми повинні змінювати тільки те, що можемо. Живе криниця по дорозі на Шкурати, на околицях села ботанічний заказник, в який віримо, є майбутнє як можливої бази для навчання студентів-природознавців. По його лону біжить облаштована екологічна стежка. Є ідея об’єднання навколишніх заказників (Шкуратівського, Дейманівського, Куквина) в національний парк України.</p>
	<p>Нам не байдуже все це. На вимощеній щебенем дорозі на пагорб, що височіє над Шкуратами, зупиняємося. Оглядаємося. Шалений краєвид. ось Пирятин, ось Велика Круча, ось Повстин, а далі — Гребінка, Лубни. Буяє життя, лиш опустиш очі і на видноколі Скибинці, село, яке близьке до шкуратівської долі. А ще нижче наш маленький болючий чорнобиль без атомних гріхів. З гріхами людськими, бо це гріх — нищити так життя на рідній землі, гріх байдужості до країни, людей, врешті до самого себе.</p>
	<p>Ми повинні бути небайдужими і відповідальними, і вірити в те, що будемо жити у державі, де не зникатимуть маленькі села і зростатимуть великі міста, у державі, яка дасть змогу або хоч надію відродитися те, що плюндрувалося, занедбувалося, нищилося, у державі, де є справжній господар — український народ.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>27. Село на межі історії. Записано в Дейманівці Пирятинського району від Шлика Михайла Григоровича Коваленком А. І. 2008 року.</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Полтавщини/">Фольклор Полтавщини</a></li>
	</ul>
</footer>
<!--#include virtual="/-/inc/general__page_end.inc" -->
