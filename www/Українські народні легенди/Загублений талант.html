<!--#include virtual="/-/inc/general__page_start.inc" -->
<title>Загублений талант ☼ Українська легенда ☼ Народна творчість</title>
<meta name="Description" content="Українська народна легенда Подніпров’я (Наддніпрянщини) «Загублений талант» ☼ Український фольклор, усна народна творчість України">
<link rel="canonical" href="https://proridne.org/Українські народні легенди/Загублений талант.html">
<!--#include virtual="/-/inc/pageType__Українська легенда.inc" -->

<article class="articleMain">
	<h1 class="articleMain__header">Загублений талант <br><span class="article__headerDescription">Легенда Подніпров’я (Наддніпрянщини)</span></h1>
	<p>Народилася в одних людей на Поліссі третя дівчинка, та така кволенька та бліда, що вже думали батьки, що й не виживе. Двоє старших такі проворні та рожевощокі, а ця ну, як калічка.</p>
	<p>Пройшли роки, старшенькі уже служити до пані пішли, а згодом і одружилися з такими ж як і самі кріпаки. Залишилась Марійка одна з старими батьками. Журиться мати, як вона у світі буде жити без них. А вона дивною росла, зірве квіточку чи ромашечку, чи волошку і розглядає її довго-довго. Чи ящірку зловить та на долоньці тримає, а то ляже в траві і милується хмарами і високим синім небом, а в самої голубі-голубі очі, як озерця в рідній стороні.</p>
	<p>— Марійко, горе ти наше, ну що нам робити з тобою? Ні до якого діла в тебе хисту нема.</p>
	<p>А вона у відповідь:</p>
	<p>— А я сорочку вишила гарну, для сестри, як приїде гостити, віддам.</p>
	<p>Глянула мати і руками сплеснула:</p>
	<p>— Ой диво ж яке, яка краса! І коли ж ти вишивала? І де ж ниток та полотно взяла?</p>
	<p>— А вночі, мамо, коли ви всі спали. А полотно в скрині взяла, і ниток там, уже не сваріться.</p>
	<p>Так і відкрився талант Марійки. Кому треба вишити весільну сорочку чи рушник, скатертину, так і біжать до Марійки. А до свята Трійці уже на свої зароблені купила тонкого полотна з льону і такими волошками та маками собі суконьку вигаптувала, ну кращу як у панночки.</p>
	<p>Дізналась про талант Марійки і стара пані. Забрала до свого двору. Тяжко жилося Марійці у неволі, день і ніч вишивати на полотні тонкому, на шовках чи на бязі білосніжній. А то одного разу пані сама прийшла до неї в кімнатку та й приказала:</p>
	<p>— Ти мені, — каже, — Марійко, таку сукню поший, з бархату оксамитового, і Цілісінький місяць, працювала день і ніч бідолашна дівчина, аж учорніла. Та, коли закінчила, повісила сукню, розшиту білим шовком та намистечком — очей не відведеш.</p>
	<p>Дуже сподобалась обнова пані. На радощах дала їй грошей і навіть додому відпустила, батьків провідати. Радіють батьки, бо їхня кволенька отакі кошти привезла. А за ті дні, що дома була, двері не закриваються, бо не тільки вишивала, а й одяг шила; а художниця була неповторна і рідкісна, як коштовний сапфір у простенькій оправі.</p>
	<p>Дізнались про Марійку і її талант навіть аж у столиці, бо такої майстрині у цілій губернії не знайти. Забрала її у свої покої цариця. День і ніч працює Марійка, а сама худенька, як свічечка, і бліда. Вийде на якусь хвильку з кімнатки та ручки до неба простягне:</p>
	<p>— Ой, як же тяжко в неволі, мамо!</p>
	<p>Одного разу примітив її у царському дворі хлопець дворецький, що і цариці приглянувся. Як не благав її віддати за нього Марійку — не віддала, а хлопця в солдати віддала. Ще більше запечалилась Марійка, і її вже не радували ні вишивки, ні сукні вишиті бісером та шовком, ні капелюшки оздоблені її фантастичними квітами, що красувались на голівках гордих панночок.</p>
	<p>Померли батьки Марійки, а потім дізналась, що і суджений у війську загинув. Від горя, неволі і журби стала не бачити. Візьме голку у руки, а перед очима -темрява.</p>
	<p>Розгнівалась цариця, ногою тупає, кричить:</p>
	<p>— Що це з тією дівкою сталося?! Обдурювати мене надумала, ледащиця! Замовлення навіть із-за кордону отримали! На конюшню та відшмагати.</p>
	<p>Та не довелось покарати.</p>
	<p>— Візьми мене, господи, до себе, — простягла талановиті рученята до неба Марійка і впала з високої вежі.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>40. Загублений талант. Записано у Вереміївці Чорнобаївського району від Задорожньої Усті (1882).</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Наддніпрянщини/">Фольклор Подніпров’я (Наддніпрянщини)</a></li>
	</ul>
</footer>
<!--#include virtual="/-/inc/general__page_end.inc" -->
