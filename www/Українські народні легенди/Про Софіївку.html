<!--#include virtual="/-/inc/general__page_start.inc" -->
<title>Про Софіївку ☼ Українська легенда ☼ Народна творчість</title>
<meta name="Description" content="Українська народна легенда Подніпров’я (Наддніпрянщини) «Про Софіївку» ☼ Український фольклор, усна народна творчість України">
<link rel="canonical" href="https://proridne.org/Українські народні легенди/Про Софіївку.html">
<!--#include virtual="/-/inc/pageType__Українська легенда.inc" -->

<article class="articleMain">
	<h1 class="articleMain__header">Про Софіївку <br><span class="article__headerDescription">Легенда Подніпров’я (Наддніпрянщини)</span></h1>
	<p>Забути свій край — позбутися коріння, що зв’язує людину з минулим. Софіївка рідна моя! Що про тебе розповісти? Чи про твої мальовничі краєвиди, чи про твою історію?</p>
	<p>Ніяких офіційних даних про історію цього села не має. Користуючись розповідями сільських старожилів, можна з впевненістю сказати, що початком існування Софіївка вважається 1823 рік. Саме в цей рік вона почала населятися людьми. Хто ж були першими жителями села?</p>
	<p>В селі Моринці група селян-кріпаків чимось провинилася, не вгодили своєму панові Енгельгарду. Пан виселив їх із Моринців саме туди, де зараз Софіївка. І поселилися вони однією вулицею попід лісом. Сумуючи за своєю рідною землею, назвали її Морянкою. Поступово з роками Морянка збільшувалась і стала вже не вулицею, а селом середньої величини.</p>
	<p>Чому ж це село Морянка стало називатися Софіївкою? Як це сталося? Існує така версія про назву села. У Мошногірському лісі була велика конеферма княгині Браніцької. Її донька Софія дуже любила коней. І коли вона вкотре побувала з матір’ю на конефермі, їй дуже сподобався бравий білий кінь. Дівчина сіла на коня і риссю помчала лісом по злегка накатаній дорозі. Біг рисак дуже швидко.</p>
	<p>Коли ж із-за куща вискочила якась звірина, зляканий кінь з великою швидкістю поніс Софію в гущавину. Юна дівчина не змогла втримати коня, впала із сідла і загинула. Княгиня Браніцька часто відвідувала Морянку.</p>
	<p>Мешканці села гарно вітали княгиню і висловлювали їй своє глибоке співчуття у зв’язку зі смертю дочки. Браніцька відчувала це і, відвідуючи село, дарувала дітям цукерки і дрібні монети. Вдячні моряни вирішили назвати Морянку іменем її дочки Софії.</p>
	<p>Ось так стала Морянка називатися Софіївкою.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>68. Про Софіївку. Записано в Софіївці Черкаського району від Іваненка Сергія Свиридовича (1943) 2008 року.</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Наддніпрянщини/">Фольклор Подніпров’я (Наддніпрянщини)</a></li>
	</ul>
</footer>
<!--#include virtual="/-/inc/general__page_end.inc" -->
