<!--#include virtual="/-/inc/general__page_start.inc" -->
<title>Як знахар керує бурею ☼ Українська легенда ☼ Народна творчість</title>
<meta name="Description" content="Українська народна легенда «Як знахар керує бурею» ☼ Український фольклор, усна народна творчість України">
<link rel="canonical" href="https://proridne.org/Українські народні легенди/Як знахар керує бурею.html">
<!--#include virtual="/-/inc/pageType__Українська легенда.inc" -->

<article class="articleMain">
	<h1 class="articleMain__header">Як знахар керує бурею <br><span class="article__headerDescription">Українська легенда</span></h1>
	<p>«...Був тут колись у нашому селі один Василь, і такий вже знахар, що направить або одведе дощ або град, як хоче. Було оце жнемо у полі хліб, от і находить хмара. Ми давай швидше зносити снопи, а йому й байдуже, жне та жне собі, потягує люльку й каже:</p>
	<p>— Не бійтесь, дощу не буде!</p>
	<p>То, гляди, і нема дощу. Раз це я вже своїми очима бачив. Жнемо ми жито, аж ось небо почорніло, піднявся вітер, загуло спершу здалеку, а потім і у нас над самою головою. Грім, блискавиця, вихор... такий піднявся буревій, що, Боже, твоя воля! Ми за снопи, а він:</p>
	<p>— Не бійтесь, не буде дощу!</p>
	<p>— Де вже там не буде?</p>
	<p>Не слухаємо його. А він закурив люльку та й жне собі помалу.</p>
	<p>Аж ось де не візьмись чоловік на чорному коні і сам увесь чорний, летить і прямо до женця:</p>
	<p>— Гей, пусти! — каже.</p>
	<p>А Василь у відповідь:</p>
	<p>— Ні, не пущу.</p>
	<p>— Пусти, зроби милість!</p>
	<p>— Не пущу, не треба було так багато набирати.</p>
	<p>Чорний їздець припав до гриви і помчавсь по полю.</p>
	<p>Тим часом чорна хмара посизіла й побіліла. Старі наші полякались, що буде град. А Василю байдуже. Жне собі та курить люльку.</p>
	<p>Аж ось ізнов де не візьмись їздець, мчить по полю ще швидше од першого. Тільки цей вже увесь у білому і на білому коні.</p>
	<p>— Пусти, кричить до Василя.</p>
	<p>— Не пущу!</p>
	<p>— Пусти, Бога ради!</p>
	<p>— Не пущу! Не треба було так багато набирати.</p>
	<p>— Гей, пусти, не витримаю!</p>
	<p>Тоді тільки Василь розігнувся та й каже:</p>
	<p>— Ну, добре, ступай вже, та тільки он у той байрак, що за нивою.</p>
	<p>Тільки-но вимовив, вже їздця нема, а град так і сипнув, як із кошика. Через малу годинку байрак увесь засипало, як е тобі, рівно з краями».</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Василь Товстий ☼ Легенди та міфи України/">Легенди та міфи України / уклад. В. П. Товстий.</a> — Харків: Промінь, 2005. — 64 с.: іл.</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
</footer>
<!--#include virtual="/-/inc/general__page_end.inc" -->
