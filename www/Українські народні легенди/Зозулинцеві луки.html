<!--#include virtual="/-/inc/general__page_start.inc" -->
<title>Зозулинцеві луки ☼ Українська легенда ☼ Народна творчість</title>
<meta name="Description" content="Українська народна легенда Полтавщини «Зозулинцеві луки» ☼ Український фольклор, усна народна творчість України">
<link rel="canonical" href="https://proridne.org/Українські народні легенди/Зозулинцеві луки.html">
<!--#include virtual="/-/inc/pageType__Українська легенда.inc" -->

<article class="articleMain">
	<h1 class="articleMain__header">Зозулинцеві луки <br><span class="article__headerDescription">Легенда Полтавщини</span></h1>
	<p>На околиці села Хитці за річкою Грунь є унікальне місце, яке має статус заповідної території — Зозулинцеві луки. Коли підеш стежиною, що збігає стрічкою до зелених луків, то натрапиш на справжнє диво: бузково-пурпурові квіти зозулинця. То тут, то там вимальовуються ніжні свічечки лугового дива. Через це і луки назвали зозулинцевими. В народі ці дивні квіти називають просто зозулині черевички, мабуть через те, що квіти схожі справді на маленькі черевички. Про зозулині черевички існують різні легенди і перекази, деякі з них побутують і на нашій території.</p>
	<p>Було це за сивої давнини. Зозуля не захотіла сидіти на гнізді, висиджувати пташенят, а попідкидала яєчка в гнізда іншим птахам. Та одного разу сумно їй стало, самотньо. Зрозуміла, що щасливою можна бути лише з пташенятами, заплакала зозуля, заголосила:</p>
	<p>— Ку-ку. Де ви мої дітки, озовіться?!</p>
	<p>Та ніхто не озвався, ніхто не прилетів до зозулі. Тоді вона мерщій кинулась сама шукати своїх діток. Та де там! Заболіли крилоньки, позбивала ніжки, а не знайшла пташенят. Тільки от черевички свої, поспішаючи, загубила. Відтоді розквітають у травні-червні на зелен-лузі чудові квіти, схожі справді на маленькі черевички. В народі їх називають зозулиними.</p>
	<p>Існують ще перекази про те, що відвідувала наші краї цариця. Побачила вона з вікна свого екіпажу красиві зелені луки, таємничий ліс, блакитнооку річечку. Не витримала, наказала зупинитись.</p>
	<p>— Хочу, — каже, — походити своїми черевичками по цій зеленій траві, по цьому м’якому запашному килиму.</p>
	<p>Виконали наказ цариці. Ходить вона по луках, та ніяк не надивується красою цього краю. Та от біда, поки ходила цариця серед різнотрав’я, загубився у неї черевичок. Не простий був, а вишуканий, яскравого кольору. Шукали його слуги, та й не знайшли. Рушили в дорогу. А наступного року розквітнули на лузі квіти незвичайної краси і форми, схожої на царицин черевичок. А ще…</p>
	<p>Давно-давно, коли на наш край здійснювали набіги татари, жила в селі дівчина на ім’я Зозуля. Була вона незвичайної краси, а ще зналася на різних лікарських травах і допомагала людям всім, чим могла. Аж ось одного разу отруйна монгольська стріла потрапила в серце її коханого. День і ніч лікувала його Зозуля, та нічого не допомагало.</p>
	<p>Ось пішла вона знову вранці на луг шукати ліки від страшної отрути. Ледве живий був її коханий. Йшла по зеленому лузі і враз її погляд впав на чудернацьку рослину бузкового кольору з дивними квітами. Зірвала її мерщій Зозуля і приготувала ліки.</p>
	<p>І сталося диво. Видужав коханий. Розповіла всім Зозуля про чудодійну квітку, яка й справді протидіє отруті. Назвали ті квіти зозулиними. Кожного року у травні рожево-пурпуровий килим Зозулинцевих лук милує око кожної людини, яка потрапляє сюди.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>73. Зозулинцеві луки. Записано у с. Хитці Гадяцького району від Батьківської Марії Павлівни (1925) Ляшенко Наталією 2009 року.</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Полтавщини/">Фольклор Полтавщини</a></li>
	</ul>
</footer>
<!--#include virtual="/-/inc/general__page_end.inc" -->
