<!--#include virtual="/-/inc/general__page_start.inc" -->
<title>Мова природи ☼ Українська легенда ☼ Народна творчість</title>
<meta name="Description" content="Українська народна легенда «Мова природи» ☼ Український фольклор, усна народна творчість України">
<link rel="canonical" href="https://proridne.org/Українські народні легенди/Мова природи.html">
<!--#include virtual="/-/inc/pageType__Українська легенда.inc" -->

<article class="articleMain">
	<h1 class="articleMain__header">Мова природи <br><span class="article__headerDescription">Українська легенда</span></h1>
	<p>Був у пана слуга. А той пан усе варив собі якесь таке зілля, після вживання якого все знав, що в світі діялося, що станеться, про що розмовляють птахи те тварини.</p>
	<p>Якось слуга крадькома спробував того зілля. І відразу ж відчув, що знає про все: що, де, який птах говорить, чи який звір, чи який лист шумить на дереві — він усе вже розумів.</p>
	<p>Дізнався про це пан, став лаяти слугу. Проте він був не злобливою людиною, тому попередив хлопця, щоб той, почувши розмову тварин, нікому її не передавав.</p>
	<p>— Інакше чекає на тебе смерть неминуча, — додав пан.</p>
	<p>Не став парубок на пана більше працювати та й пішов собі геть — до свого села. Оженився і почав сам собі хазяйнувати.</p>
	<p>Якось поїхав чоловік з жінкою до сусіднього села: жінка їхала на кобилі, а він на коні. По дорозі кобила почала іржати, а чоловік почав сміятися. А що казала кобила коню — про те не відомо. Але як чоловік тільки засміявся, то жінка почала його питати: «Чого ти смієшся, чого?»</p>
	<p>Чоловік не хотів відповідати, та дружина стала наполягати.</p>
	<p>— Якщо я розповім, чому сміюсь, то помру.</p>
	<p>Але жінка нічого й слухати не хотіла, крім того, чому її чоловік сміявся. Тоді він їй каже:</p>
	<p>— Якщо вже так хочеш, то йди, стели мені на лаві, бо я буду вмирати, як тільки почуєш ти правду’</p>
	<p>Отож вона йому швиденько постелила на лаві, щоб вмирав, аби тільки задовольнити свою цікавість. Тоді хазяїн вийшов на двір подивитися в останнє на своє господарство, а там ходили курки та кочет. І чує чоловік, що кочет каже курці. —— От такий наш хазяїн дурний! Я не одну жінку маю, а кілька, та й над ними старшую, всі мене мусять слухати. А він одній бабі не може ради дати! Якби, — каже, — добрий хазяїн, то намочив посторонок в солі та набив ним добре хазяйку, а не помирав задаремно!</p>
	<p>Послухав чоловік кочета та так і зробив: взяв намочив посторонок, жінку так вишмагав, так побив, що та вже скільки жила, нічого не випитувала.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Василь Товстий ☼ Легенди та міфи України/">Легенди та міфи України / уклад. В. П. Товстий.</a> — Харків: Промінь, 2005. — 64 с.: іл.</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
</footer>
<!--#include virtual="/-/inc/general__page_end.inc" -->
