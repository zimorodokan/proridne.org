<!--#include virtual="/-/inc/general__page_start.inc" -->
<title>Чмирева гора ☼ Українська легенда ☼ Народна творчість</title>
<meta name="Description" content="Українська народна легенда Подніпров’я (Наддніпрянщини) «Чмирева гора» ☼ Український фольклор, усна народна творчість України">
<link rel="canonical" href="https://proridne.org/Українські народні легенди/Чмирева гора.html">
<!--#include virtual="/-/inc/pageType__Українська легенда.inc" -->

<article class="articleMain">
	<h1 class="articleMain__header">Чмирева гора <br><span class="article__headerDescription">Легенда Подніпров’я (Наддніпрянщини)</span></h1>
	<p>Подолавши крутий узвіз, перехожий обов’язково зупиниться. І не лише для того, щоб перевести дух і дати перепочинок втомленим ногам. Його око неминуче буде зачароване величною панорамою, яку розгорне перед ним долина. Вправо, вліво, скільки воно сягне — безмежне оранжеве та зелене лісове море. Спокійне вдалині, в долину воно спускається бурхливим прибоєм дубів та ясенів і здається, що незабаром море затопить і разочки хат, що простяглися на його березі, поглине своїми таємничими хащами.</p>
	<p>З —поміж того зеленого буяння виділяється кілька острівців, які ще вистояли проти лісової атаки. Випалені літнім сонцем, вони бережуть в собі згадку про недавні часи, коли ще звалися полями і служили людям.</p>
	<p>Не випадково така детальна розповідь про віночок, який оповиває гору : він знак пошани до засновника невеликого зараз села...</p>
	<p>На жаль, вже ніхто не розповість достеменно, яким він був, легендарний дід Чмир. Навіть його ім’я загубилося у сутінках віків. Як не дивно, але писемну згадку про цю людину можна знайти лише в історичній трилогії Михайла Старицького „Богдан Хмельницький”. Це коли майбутній гетьман України їздив до самітника-чаклуна, який жив серед лісу неподалік родового хутора Хмельницьких у Суботові.</p>
	<p>Важко здогадатись, якими джерелами користувався письменник, але постать діда Мира в романі певною мірою окреслюється. Її детальніше доповнюють народні перекази, які трохи проступають крізь морок майже чотирьох століть.</p>
	<p>Козак-характерник, чаклун, скалічений у походах і не здатен вже служити в козацькому війську. І щоб не бути тягарем для побратимів, обрав гору, яка височіла серед безмежних на той час навколишніх лісів.</p>
	<p>Збудував якусь хижу, обніс її сяким-таким частоколом від нападу сірих розбійників-вовків і зажив самітником. Проте, відлюдьком-вовкулакою не був, бо всі роки, які відлічила йому лісова зозуля, віддавав людям, став знахарем-травником.</p>
	<p>На той час незаймана місцевість була справжньою скарбницею цілющих трав. Тут тобі і шалфей, і пижма-приворотень, щоб гоїти рани...</p>
	<p>Крутолобий пагорб піднявся над навколишніми сільськими закутками і служить своєрідним етнографічним пам’ятником селу.</p>
	<p>Дарма, що зараз гора на своїх грудях виколисує лише сиву ковилу та руду нехворощ, серед яких несподівано посміхнеться жовтою голівкою льонок, хитнеться скромне суцвіття чебрецю, який за народним звичаєм, вважається оберегом роду. А там, дивись, хвалиться своїм посіяним листям дивина — ведмеже вухо, знаджуючи рої бджіл медовими запахами.</p>
	<p>Скромна хатинка чаклуна увібрала в себе духмяні пахощі сотень трав і служила своєрідним шпиталем для козаків та простого люду, які втрачали здоров’я на полях битв.</p>
	<p>Тож і Богдан Хмельницький після потрясінь, які випали на його долю через напад на суботівський хутір Хмельницьких чигиринського підстарости Чаплинського, і маєтність втратив, і сина, побитого канчуками, поховав. Сам поїхав до знахаря. Стараннями цілителя-знахаря майбутній гетьман став на ноги міцно. І, хто знає, може завдяки тому зціленню і прослалася перед ним славна дорога Великого державотворця.</p>
	<p>Так і жив дідусь Чмир платою від навколишнього люду за повернуте здоров’я. Та й ліс не кривдив старого, дарував йому ще з ранньої весни м’ясисту левурду та дикий часник, а восени щедро ділився ягодами кизилу, бузини, лісовими кислицями, а грибний достаток підступав аж під вікна хижі.</p>
	<p>Минали роки, пролітали десятиліття. Упокоївся дід Чмир, проте залишив по собі учнів. Тож гора обросла новими садибами, а поступово дикий, безкрайній ліс почав давати прихисток утікачам від панської неволі, з’явилися нові кутки, зародилося село, яке й понині зберегло ім’я свого засновника.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>10. Чмирева гора. Записано в Новоселиці Чигиринського району від Щербаня Миколи Андрійовича (1936) 2008 року.</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Наддніпрянщини/">Фольклор Подніпров’я (Наддніпрянщини)</a></li>
	</ul>
</footer>
<!--#include virtual="/-/inc/general__page_end.inc" -->
