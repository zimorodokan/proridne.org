<!--#include virtual="/-/inc/general__page_start.inc" -->
<title>Святоіванівська легенда ☼ Українська легенда ☼ Народна творчість</title>
<meta name="Description" content="Українська народна легенда Поділля «Святоіванівська легенда» ☼ Український фольклор, усна народна творчість України">
<link rel="canonical" href="https://proridne.org/Українські народні легенди/Святоіванівська легенда.html">
<!--#include virtual="/-/inc/pageType__Українська легенда.inc" -->

<article class="articleMain">
	<h1 class="articleMain__header">Святоіванівська легенда <br><span class="article__headerDescription">Легенда Поділля</span></h1>
	<p>Недавно, після довгих мандрів, вернувся на батьківщину дід Сидорко. Кращі роки свого життя провів він на війні. Бився з турком та одержав медаль за геройство від самого цісаря. П’ять літ блукав по світу. Повернувся додому, оженився, завів господарство. Здавалося, ніщо його не вирве з-під рідного даху. Та де там! Знову потягнуло Сидорка в далекі краї. Спочатку ходив з чумаками степами Таврії, потім шукав щастя на золотих уральських копальнях.</p>
	<p>Тепер уже він жінку не застав. Зустріли Сидорка син з невісткою та двоє внучат — Дмитрик і Ганна. Діти полюбили старого за чудові казки.</p>
	<p>Одного разу увечері, а було це в ніч на Івана Купала, дід сидів з дітьми на призьбі. Раптом Дмитрик злякано крикнув:</p>
	<p>— Дідусю, що це?</p>
	<p>Перед ними мерехтіли маленькі світлячки. Вони то підносились вгору, то опускалися долі.</p>
	<p>— Не бійся, синку, це святоіванівські мушки, — сказав дідусь.</p>
	<p>— А чому вони так світяться?— запитала Ганка.</p>
	<p>— Це божі іскорки.</p>
	<p>— Чому ж вони по землі розметались?</p>
	<p>Дід Сидорко на мить задумався, а потім сказав:</p>
	<p>— Ось що, діти, розповім я вам, звідкіля ці божі іскорки на землі з’явилися.</p>
	<p>Було це давно, дуже давно, понад шістсот літ тому, коли рідну землю заполонило монгольське плем’я — татари. Страшною хмарою йшла татарська орда. Нищила все, що траплялось їй на шляху. Вирізали цілі поселення. Хто міг врятуватися, ховалися в лісі. Страшний був час.</p>
	<p>Недалеко в лісі стояла бідна хата. Там жила вдова з двома дітьми: хлопчиком і дівчинкою. Вони жили, ні з ким не спілкуючись. І не знали, що діється в світі. Коли тривожні вісті досягли їхньої хати, вдова, недовго думаючи, залишила дітей, а сама пішла в найближче село, щоб довідатись про дещо від людей. Та не в добрий час залишила мати дітей. Вона вже більше не повернулась до них.</p>
	<p>В селі не було жодної живої душі. Всі повтікали, заховалися в лісі. Вдова хотіла повернутися, але тут її схопили татари. А що далі з нею сталось — тільки один Бог відає.</p>
	<p>Діти довго чекали матері. Вже сонце зайшло, а її все не було. Обнявшись, вони стояли коло вікна, сподіваючись побачити матір. А тим часом вони побачили червоний вогненний місяць на небі. Хоча й маленькі були, а здогадались це татари підпалили село. Вони вже тут, близько.</p>
	<p>Спочатку діти гірко заплакали. Що сталося з їхньою матір’ю? Хто їм в біді допоможе? Але потім нагадали, що неподалік від їхньої хати висить на дереві Христове розп’яття. До нього, бувало, водила їх мати, і вони молились за покійного батька. Говорила матінка, що Христос кожну молитву їхню вислуховував, називала його чудотворним.</p>
	<p>І вирішили діти сховати Христове розп’яття у себе.</p>
	<p>— Якщо ми його врятуємо, то й він нас порятує.</p>
	<p>Взявшись за руки, пішли вони в ліс. А було це на свято Івана Купала. Діти розшукали розп’яття, припали до нього тремтячими устами і промовили:</p>
	<p>— Христосе! Ми прийшли врятувати тебе від лютого ворога. Не хочемо залишати тебе на глум злому татарину. Молимо тебе, врятуй і ти нас і нашу матінку. А якщо не гідні ми твоєї милості, то хоча б визволи нашу землю від страшної напасті.</p>
	<p>Ще раз обняли Христа й поцілували його скривавлені ноги. Потім зняли його з хреста і понесли додому. А вогненний місяць став ще яскравішим. Звідусіль було чути дикі викрики татар. Вони були вже зовсім близько. Діти заховалися в погребі і, в чеканні смерті, міцно обняли Христа.</p>
	<p>Раптом вони почули над собою, як тріщать колодки, що горять. Це татари, побачивши порожню хату, запалили її за своїм звичаєм, а самі вернулися до лісу, де розташувалися табором і швидко поснули.</p>
	<p>Хата вдови горіла довго. А коли полум’я піднялося вгору, сильний вітер розметав іскри по всьому лісі. Сухі дерева загорілися швидко. Почалася страшенна пожежа. Татари всі загинули.</p>
	<p>Три дні горів ліс. Три дні гуляв вітер і метав вогнем. Іскри високо літали над верхів’ями дерев. Потім сталося щось дивне. Іскри покрутилися над попелищем і звернулися до нього з жалобою на лютих татар. Діти з розп’яттям врятувалися, тільки втратили матінку.</p>
	<p>Бог вдихнув душу в іскорки і розсіяв їх мушками-світлячками по всій землі.</p>
	<p>А оскільки події відбувалися в ніч на Івана Купайла, — завершив свою оповідь дід Сидорко, — народ називає їх святоіванівськими мушками.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>83. Святоіванівська легенда. Записано в Красносілці Старокостянтинівського району від Вербич Ніни Тимофіївни (1929) 2008 року.</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Поділля/">Фольклор Поділля</a></li>
	</ul>
</footer>
<!--#include virtual="/-/inc/general__page_end.inc" -->
