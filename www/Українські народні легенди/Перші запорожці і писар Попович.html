<!--#include virtual="/-/inc/general__page_start.inc" -->
<title>Перші запорожці і писар Попович ☼ Українська легенда ☼ Народна творчість</title>
<meta name="Description" content="Українська народна легенда Подніпров’я (Наддніпрянщини) «Перші запорожці і писар Попович» ☼ Український фольклор, усна народна творчість України">
<link rel="canonical" href="https://proridne.org/Українські народні легенди/Перші запорожці і писар Попович.html">
<!--#include virtual="/-/inc/pageType__Українська легенда.inc" -->

<article class="articleMain">
	<h1 class="articleMain__header">Перші запорожці і писар Попович <br><span class="article__headerDescription">Легенда Подніпров’я (Наддніпрянщини)</span></h1>
	<p>Колись давно, дуже давно, ще й дідів наших у Капулівці не було, понаходили в ці краї, звідки — ніхто не знає, здоровенні люди, в косовий сажень. Лицарі, чи що. От як понаходили, то й стали шукати собі місця, де б їм оселиться.</p>
	<p>З ними прийшов і писар, на прізвище Попович, дуже розумний і письменний, та ще й великий з нього був характерник. Знав він, що було на світі, що й буде, бо мав при собі таку книжку. Кого що не спіткало б на світі, яка б кому доля не трапилась, то все воно було в тій книжці записано.</p>
	<p>От ці лицарі, чи козаки, зібрали громаду і на раді, обравши собі кошового отамана, запитали писаря Поповича:</p>
	<p>— На якім місці нам селиться і чи надовго?</p>
	<p>А писар глянув у книжку та й каже:</p>
	<p>— Селіться кошем на Чортомлику на всі двісті літ.</p>
	<p>Як сказав писар, так воно й сталось. Сиділи вони біля Чортомлика, поки не пішли з Мазепою під шведа. Писар Попович і тоді був ще живий, бо був же характерник. Було що десять літ хтозна-куди пропадав, а там через місяць і прийде такий гладкий і помолодшає. Стануть його козаки розпитувати, куди ходив, де був, то він їм і каже:</p>
	<p>— Ходив напитись живущої води.</p>
	<p>Ото як пішли козаки під шведа, то без них і зруйнували кіш на Чортомлику.</p>
	<p>От запорожці знов питають писаря, де їм ставити кіш.</p>
	<p>— Ставте, — каже писар, — у Крейдяній балці біля Кам’янки, тільки не дуже коштовно будуйтесь, бо недовго там насидитесь.</p>
	<p>Так воно й сталося: пішли запорожці до турчина і провешталися у нього літ з двадцять, як написано було у писаря в книжці. Та вже як стали копать лінію на запорозьких вольностях-землях, писар Попович і заявив, що вони знов підуть уверх по Дніпру і стануть кошем біля річки Підпільної і тамечки будуть сидіти сорок літ, а далі зруйнують кіш, і вже не буде ні війська, ні козацтва. Так сказав:</p>
	<p>— Коли не буде ні війська, ні козацтва, то й я не хочу по світі блукати.</p>
	<p>Взяв та й умер. Все сталося, як писар Попович казав: зруйнували кіш, нема ні війська, ні козацтва, нема й таких уже людей, які були колись!</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>30. Перші запорожці і писар Попович. Записано від вчительки Попенко В. І. в с. Капулівка Нікопольського району.</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Наддніпрянщини/">Фольклор Подніпров’я (Наддніпрянщини)</a></li>
	</ul>
</footer>
<!--#include virtual="/-/inc/general__page_end.inc" -->
