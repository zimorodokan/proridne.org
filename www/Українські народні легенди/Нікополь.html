<!--#include virtual="/-/inc/general__page_start.inc" -->
<title>Нікополь ☼ Українська легенда ☼ Народна творчість</title>
<meta name="Description" content="Українська народна легенда Подніпров’я (Наддніпрянщини) «Нікополь» ☼ Український фольклор, усна народна творчість України">
<link rel="canonical" href="https://proridne.org/Українські народні легенди/Нікополь.html">
<!--#include virtual="/-/inc/pageType__Українська легенда.inc" -->

<article class="articleMain">
	<h1 class="articleMain__header">Нікополь <br><span class="article__headerDescription">Легенда Подніпров’я (Наддніпрянщини)</span></h1>
	<p>Колись на цьому місці, де тепер Нікополь, слободи не було, а жили запорожці хуторами. По цей бік Дніпра земля була козацька, а по той бік — турецька. Перевіз тут був споконвіку. Де тепер скелі на Дніпрі, був острів Орловий, його змило водою. Він був великий, і на ньому, кажуть, було становище січових рибалок. Жили тоді рибалки понад річкою Лапинкою.</p>
	<p>Нікополь поділявся на кутки. Де тепер церква й лавки, цей куток здавна зветься містечко. Далі, вгору по Дніпру, аж до Лисої гори, то Довгалівка, бо там жили запорожці Довгалі. Далі в степ — Лапинка, прозвана за урочищем Лапинці. А тут біля перевозу — Микитине, де жив багатий козак Микита.</p>
	<p>Спочатку й слобода звалась Микитиною, а як поставили запорожці церкву, назвали попи Нікополем. Так і звемо й по цей день.</p>
	<p>У запорожців Січ була в Капулівці та в Покровській слободі, в Нікополі було роздолля велике, був торжок, були шинки, півча, попи, музики.</p>
	<p>Оце як набридне якому козакові сидіти в Січі, то він одпроситься в кошового і гайда в Нікополь гуляти. Як тільки в слободу, так і поверне до Микити.</p>
	<p>Тоді в козаків були свої звичаї. «Здрастуй» не казали, а під’їде козак під вікно конем та й гукає:</p>
	<p>— А пугу! Пугу!</p>
	<p>— Козак з лугу!</p>
	<p>— Базавлук!</p>
	<p>— Соломаха та тузлук!</p>
	<p>Цебто прилетів пугач до пугача (козак до козака) та й питає господаря:</p>
	<p>— Що ти є за чоловік? (пугу, пугу?).</p>
	<p>А той з хати:</p>
	<p>— Козак з лугу.</p>
	<p>А той знову:</p>
	<p>— А я козак з Базавлука!</p>
	<p>Тоді господар і просить гостя до хати хліба-солі їсти (соломахи та юшки з риби, або по-козацькому — тузлука).</p>
	<p>На другий день іде козак до церкви, відслужить молебень і каже попові:</p>
	<p>— Ну, панотце, богові богове, а кесарю кесареве!</p>
	<p>Викине на тарілку червонця й знову до Микити пити-гуляти. Як підгуляє, вийде з хати й гукає:</p>
	<p>— Ану, коти барило горілки, давай питців, співаків, музик!</p>
	<p>Звісно, народові того й треба. Тільки пара з рота — тут тобі вродяться й питці, й співаки, й музики. Давай козак частувати, давай гуляти! Далі як загуде скрипка, бубон! Як піднімуть танці, співи, галас, так і піде все ходором! Куди запорожець — туди й челядь.</p>
	<p>Так гуляє козак день, гуляє два, гуляє тиждень. Як витрусить кишені, тоді на коня і гайда в Січ.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>35. Нікополь. Записали учні загону «Пошук» від старожилів в с. Покровське Нікопольського району 2009 року.</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Наддніпрянщини/">Фольклор Подніпров’я (Наддніпрянщини)</a></li>
	</ul>
</footer>
<!--#include virtual="/-/inc/general__page_end.inc" -->
