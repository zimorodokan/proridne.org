<!--#include virtual="/-/inc/general__page_start.inc" -->
<title>Перевертень ☼ Українська легенда ☼ Народна творчість</title>
<meta name="Description" content="Українська народна легенда «Перевертень» ☼ Український фольклор, усна народна творчість України">
<link rel="canonical" href="https://proridne.org/Українські народні легенди/Перевертень.html">
<!--#include virtual="/-/inc/pageType__Українська легенда.inc" -->

<article class="articleMain">
	<h1 class="articleMain__header">Перевертень <br><span class="article__headerDescription">Українська легенда</span></h1>
	<p>З однією жінкою була ось яка пригода. Якщо піде в поле жати або брати коноплі та залишить у печі страву, то хтось повиймає з печі горщики й повиїдає все чисто. Думала-думала, що б воно таке значило? Ніяк не збагнула. Прийде — двері позамикані, а в хаті тілько й зоставалась, що мала дитинка, може, піврічна у колисці.</p>
	<p>От вона пішла до знахарки, розповіла все як було. І стара пообіцяла допомогти.</p>
	<p>Іди ж, — каже, — ти в поле, а я тут заховаюсь та й побачимо, що воно таке є?</p>
	<p>Пішла жінка в поле, а знахарка притаїлася у куточку та й дивиться. Коли ж дитина скік із колиски! Придивилась, аж то вже не дитина, а дід. Сам низенький, а борода довга! Схопився він за рогачі і давай витягати горщики з печі, аж крекче. Все до останньої крихітки поїв.</p>
	<p>А потім знову став дитиною, та вже не влізе в колиску, а тільки лежить долі та репетує на всю хату.</p>
	<p>Тоді знахарка стала читати заклинання та бризкати на нього свяченою водою. Той зробився знову дідом та й каже:</p>
	<p>— Вже я, бабусю, перекидався не раз і не два: був я спершу рибою, потім зробивсь птахом, мурашкою, звірюкою, а це спробував бути чоловіком. Так нема кращого, як жити між мурашками, а між людьми — нема гірше!</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Василь Товстий ☼ Легенди та міфи України/">Легенди та міфи України / уклад. В. П. Товстий.</a> — Харків: Промінь, 2005. — 64 с.: іл.</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
</footer>
<!--#include virtual="/-/inc/general__page_end.inc" -->
