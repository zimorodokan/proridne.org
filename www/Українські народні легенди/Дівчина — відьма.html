<!--#include virtual="/-/inc/general__page_start.inc" -->
<title>Дівчина — відьма ☼ Українська легенда ☼ Народна творчість</title>
<meta name="Description" content="Українська народна легенда «Дівчина — відьма» ☼ Український фольклор, усна народна творчість України">
<link rel="canonical" href="https://proridne.org/Українські народні легенди/Дівчина — відьма.html">
<!--#include virtual="/-/inc/pageType__Українська легенда.inc" -->

<article class="articleMain">
	<h1 class="articleMain__header">Дівчина — відьма <br><span class="article__headerDescription">Українська легенда</span></h1>
	<p>Один чоловік мав дочку відьму. Коли прийшло свято Юрія, вона взяла намазалася такою маззю, щоб її ніхто не бачив, сіла на кобилу і поїхала на свої відьомські розваги. Разом з іншими відьмами вона збирала росу і молоко від кожної звірини.</p>
	<p>А у одного сусіда була корова, яка давала дуже багато молока. Отож унадилася відьма щоночі до сусідської корови забирати молоко.</p>
	<p>Одного разу сусід цей не спав цілу ніч. На браму стайні він прибив борону із зубцями, котру робив майже цілий рік, яка й мала допомогти спіймати злодійку.</p>
	<p>Отож відьма, прийшовши до стайні, потрапила у пастку і тому перекинулася на красеня коня. Чоловік визволив коня з борони, покликав коваля і попросив підкувати його. А потім запряг того коня у віз, навантажений мішками із збіжжям і погнав угору до млина. Кілька разів кінь зупинявся від утоми, тільки чоловік бив його немилосердно, той аж падав під батогом. Ото вже була важкою дорога!</p>
	<p>Нарешті привів чоловік коня назад додому і прив’язав до жолоба в стайні. На другий день приходить, а при жолобі стоїть дівка — сусідова донька. Страшно було дивитися, як та дівка виглядала. Уся в синцях та шрамах, а руки і ноги попідбивані підковами.</p>
	<p>Чоловік змилосердився над нею, повідривав підкови і провів її до хати, наказуючи:</p>
	<p>— Щоб більше не приходила по молоко!</p>
	<p>Відьма пішла додому і заснула. Спала вона, не просннаючись, чотири дні, наче мертва. А коли прокинулась, то сказала:</p>
	<p>— Як же я довго спала!</p>
	<p>Відтоді молода відьма вже не ходила до сусіда по молоко.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Василь Товстий ☼ Легенди та міфи України/">Легенди та міфи України / уклад. В. П. Товстий.</a> — Харків: Промінь, 2005. — 64 с.: іл.</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Українська міфологія/Відьма.html">Відьма в українській міфології</a></li>
	</ul>
</footer>
<!--#include virtual="/-/inc/general__page_end.inc" -->
