<!--#include virtual="/-/inc/general__page_start.inc" -->
<title>Скарб ☼ Українська легенда ☼ Народна творчість</title>
<meta name="Description" content="Українська народна легенда Поділля «Скарб» ☼ Український фольклор, усна народна творчість України">
<link rel="canonical" href="https://proridne.org/Українські народні легенди/Скарб.html">
<!--#include virtual="/-/inc/pageType__Українська легенда.inc" -->

<article class="articleMain">
	<h1 class="articleMain__header">Скарб <br><span class="article__headerDescription">Легенда Поділля</span></h1>
	<p>Були колись добрі часи на Україні. В лісах звірина водилася, риби в річках було неміряно, земля родила багато. Добре тоді люди жили.</p>
	<p>І дід мій мені розповідав. Жила і наша родина колись заможно та багато. Худоби стада випасалися, воли в дворі гарні, дородні водилися, табуни гусей та качок по ставу плавали, що й не злічити. Дід роботу ще й до того роботу мав непогану — чоботарем був. Він копійку з усього того назбирав. Потроху те добро накопичувалося і передавалося з покоління в покоління.</p>
	<p>Так з часом від діда прадіда зароблене добро і дійшло до мого діда. А на той час уже на наших землях неспокійно було. Татари та турки спокою не давали. Або й так які розбійники набіжать, оборонитися несила. А золота та коштовного каменю в роду вже підзбирано було багатенько.</p>
	<p>От і надумав дід його заховати і не куди-небудь, а в землю на городі закопати. Склав він все золото та каміння коштовне і куди б ви подумали? А в чобіт. Вийшов серед ночі на город викопав яму, поклав туди чобіт і прикопав. Тільки закінчив роботу як раптом острах його взяв не на жарт. І щось темне й незрозуміле перед ним постало. Людина не людина. Та й каже людською мовою:</p>
	<p>— Добре ти зробив Мар’яне, що сховав свій скарб у землю, я його буду оберігати і збільшувати. А забрати його зможе тільки найменший із сьомого покоління вашого роду.</p>
	<p>І тепер щороку в ніч на Івана Купала можна побачити на городі світло, що пробивається з-під землі. То світиться скарб, який заховав наш предок. В цю ніч чобіт піднімається на поверхню землі і його можна побачити та навіть поторгати.</p>
	<p>Одного разу мій батько встеріг чобота і навіть вхопив його та втримати не зміг. Чобіт швидко сховався в землю і сліду навіть не залишилось.</p>
	<p>От і чекаємо ми та вираховуємо, коли ж народиться вже той мізинець, який зможе забрати цей скарб. Але ніхто цієї арифметики не знає і кому дістанеться скарб, так і ніхто не може відгадати.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>48. Скарб. Записано у с. Петрик Літинського району від Любецької Фелікси Мар’янівни (1935) 2009 року.</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Поділля/">Фольклор Поділля</a></li>
	</ul>
</footer>
<!--#include virtual="/-/inc/general__page_end.inc" -->
