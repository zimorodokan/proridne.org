<!--#include virtual="/-/inc/general__page_start.inc" -->
<title>Про Десну-ріку ☼ Українська легенда ☼ Народна творчість</title>
<meta name="Description" content="Українська народна легенда Чернігівщини «Про Десну-ріку» ☼ Український фольклор, усна народна творчість України">
<link rel="canonical" href="https://proridne.org/Українські народні легенди/Про Десну-ріку.html">
<!--#include virtual="/-/inc/pageType__Українська легенда.inc" -->

<article class="articleMain">
	<h1 class="articleMain__header">Про Десну-ріку <br><span class="article__headerDescription">Легенда Чернігівщини</span></h1>
	<p>Жили собі чоловік і жінка. Багато років прожили вони вкупі, а діточок їм Бог не дав. Однієї ночі наснився жінці дивний сон. Ніби перед нею з’явився сивий дідусь і сказав:</p>
	<p>— Не хвилюйся! Скоро в тебе народиться дівчинка. Коли вона підросте, то буде славитися мудрістю і красою.</p>
	<p>Розповіла вона про це чоловікові і скоро забули сон. Та пройшов час і жінка народила дівчинку. Вирішили назвати дівчинку Сна, бо дізналися про неї з сну. Все клопочеться жінка біля крихітки, день і ніч не відходить від малої. Та неждано прийшла біда.</p>
	<p>На маленьке селище напали вороги. Вони все нищили на своєму шляху, вбивали людей, палили хати. Перелякана жінка, взявши дитину, побігла до берега річки в надії знайти там притулок. Та вона не встигла заховати Сну в очерет, як відчула біль в серці. Поглянула востаннє на свою крихітку і померла.</p>
	<p>Майже все селище знищили вороги. Вцілілі люди поховалися в лісах і звідти продовжили свій путь у пошуках нового місця проживання. А швидкі хвилі течії понесли дитя біля берега. Не дозволив річковий водяник загинути голодною смертю дитині, самі водяні мешканці годували її. А хвилі тим часом принесли дитя до невеликого хутора.</p>
	<p>У той час молодий юнак прогулювався біля річки і почув з очерету дитячий плач. Відгорнув він траву і взяв маля на руки. Це був син старого рибалки Чарослав. Відніс юнак дівчинку додому і вирішили з батьком залишити її в себе. Довго думали як назвати дівчинку. Та так і не підібрали імені, полягали спати.</p>
	<p>Тільки юнак заснув, як з’явився до нього уві сні дідусь і промовив:</p>
	<p>— Слухай мене уважно, Чарославе! Дайте цій дівчинці ім’я Сна.</p>
	<p>Проснувся юнак і розповів батькові сон. Та й назвали вони дівчинку Сною, виховували її, як рідну.</p>
	<p>Підросла Сна, славилася на весь хутір красою, мудрістю і працьовитістю. Щоб вона не робила, завжди радилася з братом. Не раз допомагала старим хуторянам, мудро вирішувала суперечки і в усьому була опорою старому рибалці. Звістка про неї долетіла в інші хутори. Вже й свати не забарилися, але всім відмовляла Сна. Дуже вже не хотіла розлучатися з батьком та братом.</p>
	<p>Та прийшло в оселю лихо, помер старий рибалка. Перед смертю заповів дітям, щоб вони жили в мирі та злагоді, одне одному допомагали. Та біда сама не ходить. Теплого сонячного дня побачили хуторяни, як на шляху до села котиться хмара пилюки. Зрозуміли, що то йдуть кочовики-завойовники. Почали тікати, хто куди. Чарослав в цей час був у хаті, а Сна пішла на річку прати. Почула вона крики людей, оглянулася. Побачила ворогів та тікати було нікуди, бо один з ворогів вже летів на коні до неї. Згадала вона бідного брата і стрибнула з кручі у воду. Почула вже в повітрі голос брата:</p>
	<p>— Сестро, не залишай мене!</p>
	<p>Та хвилі вже взяли дівчину в свої обійми і понесли у підводне царство водяника.</p>
	<p>Наступного дня врятовані люди повиходили з схованок. Боляче їм було дивитися на знищений хутір. Побачили вони, що біля річки сидить чоловік. Впізнали в ньому Чарослава. Розповів він про свою біду і заплакав гірко. Раптом сталося диво. Із сліз Чарослава народилися білосніжні пташки і полетіли над річкою, співаючи жалісливу прощальну пісню про Сну.</p>
	<p>А Чарослав сказав:</p>
	<p>— Нема в мене більше сестри. Як же бути далі?</p>
	<p>Тут з гурту вийшов сивочолий дідусь. Впізнав у ньому юнак того дідуся, що приходив до нього уві сні. Загадково подивився дідусь на людей і сказав:</p>
	<p>— Якщо ми всі так сумуємо за Сною, давайте покличемо її.</p>
	<p>Люди почали навперебій гукати:</p>
	<p>— Де Сна! Де Сна! Де ти?</p>
	<p>Вітер ніс ці слова в далечінь. Проте чітко на березі лунало «Десна». Запропонував дідусь назвати річку на честь Сни Десною. Всі погодилися, а коли оглянулися, то побачили, що Чарослав пропав. Подейкують, що він перетворився в птаха, який літає над водами і жалібно тужить за сестрою.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>45. Про Десну-ріку. Записано в Авдіївці Сосницького району від Чусь Ганни Михайлівни 2008 року.</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Чернігівщини/">Фольклор Чернігівщини</a></li>
	</ul>
</footer>
<!--#include virtual="/-/inc/general__page_end.inc" -->
