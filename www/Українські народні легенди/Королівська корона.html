<!--#include virtual="/-/inc/general__page_start.inc" -->
<title>Королівська корона ☼ Українська легенда ☼ Народна творчість</title>
<meta name="Description" content="Українська народна легенда Подніпров’я (Наддніпрянщини) «Королівська корона» ☼ Український фольклор, усна народна творчість України">
<link rel="canonical" href="https://proridne.org/Українські народні легенди/Королівська корона.html">
<!--#include virtual="/-/inc/pageType__Українська легенда.inc" -->

<article class="articleMain">
	<h1 class="articleMain__header">Королівська корона <br><span class="article__headerDescription">Легенда Подніпров’я (Наддніпрянщини)</span></h1>
	<p>Коли в нашому селі Пруси жив польський пан, то дуже зневажав наш простий люд. Щодня на подвір’ї його маєтку когось били різками за непослух. А то ще пан збирався нашу церкву православну зробити католицькою. Однієї ночі ця дерев’яна церква загорілася. її не вдалося загасити. І затаїв образу люд на пана, чекали тільки слушного моменту.</p>
	<p>Одного вечора у розкішному панському маєтку зібралося панство з усієї округи відзначати день народження прусянського пана. Сам король польський приїхав зі своєю свитою, з короною на голові, щоб люд простий відрізняв його від звичайного панства.</p>
	<p>У маєтку спалахнули тисячі свічок у золотих канделябрах, грав оркестр, на столи готувалися дорогі наїдки. Сотня прислуги з тацями сновигала між гостями.</p>
	<p>Після застілля, коли сп’янілі гості розважалися хто танцями, хто грою в карти, — раптом вдарили церковні дзвони. Прусянські селяни, вхопивши вила, коси, сокири, накинулися на маєток. Добряче вони тоді помстилися своєму панові в день його народження, та й іншим панам-кровопивцям теж. Король з переляку вскочив у свою карету і чимдуж кинувся тікати, поганяючи коней замість кучера. Коні летіли без дороги через ліс, аби далі від того страшного маєтку. Карета зачепилася за пеньок і перекинулася, король польський випав на землю, корона з голови злетіла та й покотилася в густу траву.</p>
	<p>У цей час на конях прислуга наздогнала короля, вона його підвела з землі, поставила карету, посадила в неї короля та й поїхали собі в Польщу.</p>
	<p>А корона так і залишилася лежати в траві, поступово влізла в землю. Але так як вона була неабияка, з чистого золота з дорогими діамантами, то кожного року однієї тільки ночі на Івана Купала над нею спалахує вогонь.</p>
	<p>Кажуть, що той вогонь бачили наші односельці, але боялися підійти. Хай собі лежить, аби тільки польське панство ніколи не поверталося на Україну.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>107. Королівська корона. Записано в Михайлівці Кам’янського району від Дмитренко Галини Павлівни (1923) 2008 року.</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Наддніпрянщини/">Фольклор Подніпров’я (Наддніпрянщини)</a></li>
	</ul>
</footer>
<!--#include virtual="/-/inc/general__page_end.inc" -->
