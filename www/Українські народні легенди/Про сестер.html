<!--#include virtual="/-/inc/general__page_start.inc" -->
<title>Про сестер ☼ Українська легенда ☼ Народна творчість</title>
<meta name="Description" content="Українська народна легенда Подніпров’я (Наддніпрянщини) «Про сестер» ☼ Український фольклор, усна народна творчість України">
<link rel="canonical" href="https://proridne.org/Українські народні легенди/Про сестер.html">
<!--#include virtual="/-/inc/pageType__Українська легенда.inc" -->

<article class="articleMain">
	<h1 class="articleMain__header">Про сестер <br><span class="article__headerDescription">Легенда Подніпров’я (Наддніпрянщини)</span></h1>
	<p>Шумлять могутнім гіллям осокори, тополі, дуби і клени у нашому парку. А це ось з одного гнізда три осики — три сестриці білобокі, їм давно за двісті років, невідомо відколи їх називають „три сестри», а може ці сестри Віра, Надія й Любов?</p>
	<p>Із покоління в покоління розповідається легенда про долю сестер, які, щоб не віддатись на наругу осоружним панським посіпакам, взявшись за руки, звелися в небо могутніми осиками.</p>
	<p>Давно це було, ще за кріпаччини лихої, а може й раніше, коли Катерина цариця людей вільних у кріпацтво навертала. Давно то було, а пам’ять людська міцно тримає все...</p>
	<p>Жили в селі біля самого лісу три сестри. Гарні були дівчата, всім взяли: і красою, і серцем добрим, і розумом ясним. Приїхав в село пан, та такий жорстокий, що все навколо тремтіло, побачивши його. Люди низько схиляли голови від горя. Одного разу пан їхав на полювання і побачив красунь-сестер. Він вирішив зробити їх своїми коханками. Почав засилати своїх слуг, запрошуючи до себе на бенкет.</p>
	<p>— Не бути цьому, —гнівно відказали дівчата.</p>
	<p>Раз, другий, третій. Пан наказав силоміць привести дівчат у свої хороми. Оточили гайдуки хатину вдови, кинулись сестри через вікно і втекли в ліс, але сила польська велика, наздогнала дівчат.</p>
	<p>— Підете до пана самі чи силою вас волокти?</p>
	<p>— Не підемо, —гордо відповіли сестри.</p>
	<p>Наказав старий прив’язати дівчат до дерева на ніч, щоб за ніч подумали. Вили серед ночі вовки, повзали гадюки клубками.</p>
	<p>— Краще осикою стати, ніж бути панською, —сказала старша сестра.</p>
	<p>Не встигла сказати, як довгі коси зрослися з землею, тонкий стан дівочий перетворився в осику.</p>
	<p>— Візьми нас з собою, —сказали сестри. І зрослися три осики, здійнялися у височінь, як пам’ять про вірність, людську надію і любов.</p>
	<p>Стояли три осики, три сестриці не одне століття.</p>
	<p>Йшли роки. Велика буря знялася в 1975 році. Не витримала одна осика, підмили води корінь, обламали вітри гілля, з стогоном повалилась на болото. А в 1982 році впала і друга осика. І стоїть тепер одна сестриця, розповідає звіру і птиці, розповідає і людям цю історію.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>38. Про сестер. Записано в селі Велика Бурімка Чорнобаївського району від Димури Варвари Кузьмівни (1921) 2008 року.</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Наддніпрянщини/">Фольклор Подніпров’я (Наддніпрянщини)</a></li>
	</ul>
</footer>
<!--#include virtual="/-/inc/general__page_end.inc" -->
