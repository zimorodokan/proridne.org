<!--#include virtual="/-/inc/general__page_start.inc" -->
<title>Влохи, Волохи, Василькове ☼ Українська легенда ☼ Народна творчість</title>
<meta name="Description" content="Українська народна легенда Полтавщини «Влохи, Волохи, Василькове» ☼ Український фольклор, усна народна творчість України">
<link rel="canonical" href="https://proridne.org/Українські народні легенди/Влохи, Волохи, Василькове.html">
<!--#include virtual="/-/inc/pageType__Українська легенда.inc" -->

<article class="articleMain">
	<h1 class="articleMain__header">Влохи, Волохи, Василькове <br><span class="article__headerDescription">Легенда Полтавщини</span></h1>
	<p>Василькове (Влохи, Волохи) — село з такою милозвучною назвою надійно заховалося від північних вітрів-буревіїв за високою горою, а південна його частина на всьому протязі змикається з лісисто-болотистою місцевістю, де стоять в задумі вільхи, де сплять верболози, а ранком на сонці веселковими кольорами бринять роси.</p>
	<p>Які битви, які ратні подвиги бачили ці землі? Одні говорять, що кургани за селом, то згадка про шведів, яких наздогнали та побили війська Петра Першого, а на пам’ять наносили шапками цілу гору землі, інші стверджують, що могили козацькі, а дехто й про скіфів згадує.</p>
	<p>Точний час заснування Василькового невідомий. Очевидно, це відбувалося десь у середині XVIII століття. Походження першої назви неоднозначне . За переказами старожилів, на горі, по схилах, в долині зручно випасати овець, а пастухів звали «валахами». Звідси й назва села — «Волохи», За іншою оповідкою, облюбували затишну місцину під горою два брати-чужинці зі своїми родинами. Чи то прізвище їхнє «Влох», чи то вони, дійсно, румуни, переселенці з Валахії — історично-етнографічної області румунських земель, а таки закріпилася за селом назва «Волохи», або «Влохи». Як там не було, а перші поселенці були геть не схожі на місцевих: чорняві, зі смуглою шкірою, з дивною говіркою, та ще й задиркуваті — любили навкулачки пограти.</p>
	<p>Після Великої Вітчизняної війни Волохи отримали іншу, мелодійну і чарівну назву. Василькове — то швидше від імені (жив там дід Василько і кілька Василів Васильовичів), аніж від квітів васильків, яких ціле море квітує по горі, пішло. Вперше офіційно зустрічаємо назву Василькове в переліку населених пунктів, які входять до Шилівської сільської ради на 1 вересня 1946 року.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>21. Влохи, Волохи, Василькове. Записано в Шилівці Решетилівського району від Карпенко Галини Карпівни (1932) 2008 року.</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Полтавщини/">Фольклор Полтавщини</a></li>
	</ul>
</footer>
<!--#include virtual="/-/inc/general__page_end.inc" -->
