<!--#include virtual="/-/inc/general__page_start.inc" -->
<title>Знахідка ☼ Українська легенда ☼ Народна творчість</title>
<meta name="Description" content="Українська народна легенда «Знахідка» ☼ Український фольклор, усна народна творчість України">
<link rel="canonical" href="https://proridne.org/Українські народні легенди/Знахідка.html">
<!--#include virtual="/-/inc/pageType__Українська легенда.inc" -->

<article class="articleMain">
	<h1 class="articleMain__header">Знахідка <br><span class="article__headerDescription">Українська легенда</span></h1>
	<p>В одному селі жила дівчина-сирота. Змалку залишилась без батьківської опіки, отож і була наймичкою. А працьовита була, а гарна собою — і передати неможливо.</p>
	<p>Якось Олеся (так її звали) отримала якісь гроші за працю та й пішла на базар до міста. Та тільки вийшла за село, коли це, бачить, щось блищить на дорозі. Підійшла ближче, а то золотий хрестик, тільки кінці в нього трохи загнуті. Проте був цей хрестик прикрашений коштовними камінцями, тому й блищав так, що і видно його було здалеку.</p>
	<p>Від радості дівчина і забула, що не можна піднімати дорогі або коштовні речі без благословення. Взяла вона ту знахідку і побігла додому, бо вже й забула, куди і навіщо йшла. Весь день вона милувалася хрестиком, а увечері раптом до неї з’явився Андрій — парубок із сусіднього села.</p>
	<p>Андрій був пастухом, мав щире серце і дуже подобався Олесі. Вона хоч і здивувалася його появі, проте дуже зраділа. Хлопець відразу запропонував стати його дружиною.</p>
	<p>Дівчина сказала, що так не можна, бо спочатку треба йти до церкви, та Андрій наполягав на своєму і дістав із кишені дороге намисто, яке так і сяяло в його руках.</p>
	<p>Ото ж Олеся погодилася стати дружиною за умови, що наступного ранку вони підуть до церкви аби їх обвінчали. Та коли вранці дівчина прокинулася, Андрія вже не було. Кудись зник і золотий хрестик, і коштовне намисто. На тому місті, де їх залишила Олеся, лежала купка гною.</p>
	<p>Та дівчині було не до прикрас, усі її думи були про коханого, який зник. Настав вечір, і Андрій знову постукав у двері, і серце дівчини закалатало-ся від радощів. Парубок був лагідним, вибачався за те, що змушений був її раптово залишити і пообіцяв, що до «церкви» вони підуть найближчим часом.</p>
	<p>Минали дні, тижні, місяці, Андрій з’являвся дуже пізно і про вінчання вони вже майже не згадували. Інколи, коли дівчина раптово поверталася до чоловіка, то помічала, що у нього дві, а то й три голови. Та дівчина кожного разу думала, що їй привиділося. Скоро Олеся почала помічати, що односельці цураються її. Коли вона пожалілася чоловікові, він заспокоїв її і сказав, що сусіди заздрять їй, адже тепер вона не працює, а все має.</p>
	<p>Пройшов ще час, і Олеся народила, та коли бідолашна побачила кого, серце її не витримало і розірвалося. Бо замість людської дитини на світ з’явилися василиски: істоти з дівочими обличчями, а тілами змій.</p>
	<p>Коли увечері з’явився чоловік, побачив мертву Олесю і мертвих гадючат, бо вона їх жодного разу не погодувала, Андрій страшенно розлютився, перекинувся на вогненного змія і запалив усе селище.</p>
	<p>За кілька хвилин полум’я зжерло усі хатини і майно селян, яким ледве вдалося врятуватися.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Василь Товстий ☼ Легенди та міфи України/">Легенди та міфи України / уклад. В. П. Товстий.</a> — Харків: Промінь, 2005. — 64 с.: іл.</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
</footer>
<!--#include virtual="/-/inc/general__page_end.inc" -->
