<!--#include virtual="/-/inc/general__page_start.inc" -->
<title>Великодні звичаї ☼ Український звичай ☼ Народна творчість</title>
<meta name="Description" content="Український народний звичай Поділля «Великодні звичаї» ☼ Український фольклор, усна народна творчість України">
<link rel="canonical" href="https://proridne.org/Українські народні легенди/Великодні звичаї.html">
<!--#include virtual="/-/inc/pageType__Українська легенда.inc" -->

<article class="articleMain">
	<h1 class="articleMain__header">Великодні звичаї <br><span class="article__headerDescription">Народний звичай Поділля</span></h1>
	<p>Народні звичаї завжди були мудрими навчителями і порадниками. У Малинівці теж, як і в кожному селі, є свої звичаї та обряди.</p>
	<p>На Другу Пречисту в нас престольний празник. Святкуємо Покрову, Різдво, Христове, Стрітення, Євдокії, Сорок Святих, Теплого Олексія, Благовіщення, Юрія, Першого посіву, Свято Матері, Вербну неділю, Великдень.</p>
	<p>Неділя перед Великоднем називається Вербною. У цю неділю святять вербу. Під церкву зараньше навозять багато вербового гілля. Зранку на богослужіння сходились всі старі і малі, бо гріх не йти до церкви, як святять вербу. Коли кінчалась відправа, і батюшка окропить гілля свяченою водою, то діти старалися першими взяти вербу і тут же проковтнути по кілька «котиків» — щоб горло не боліло. Свячену вербу несли до хати і ставили на покуті під святими образами. Хто був у хаті і проспав заутреню, то били того свяченою вербою, промовляючи:</p>
	<div class="poem">
		<p>
			Не я б’ю — верба б’є,<br>
			За тиждень — Великдень,<br>
			Недалечко — червоне яєчко.
		</p>
	</div>
	<p>Свяченою вербою вперше на весні виганяють скот на пасовисько, щоб нечисть до тварин не чіплялася. Якщо ішов град, то свячені гілочки верби викидали надвір, щоб град зупинився.</p>
	<p>Найважливіший день Вербного тижня — четвер. Його називають страсним, чистим або живним. До цього дня в кожній хаті викочують, виливають з воску свічки — «трійцю». Одна свічка — сонцю, друга — покійним роду, а третя — на здоров’я і щастя живих.</p>
	<p>У п’ятницю чи в суботу пекли паску — великий, гарно випечений білий хліб, який символізує вічність людського життя.</p>
	<p>Невід’ємна частина Великоднього свята — писанка. У наших предків яйце було символом весняного відродження природи, зародження життя, продовження роду.</p>
	<p>Фарбоване, розмальоване яйце вважається оберегом. З писанок-крашанок розпочинався великодній сніданок у кожній українській оселі. Мені бабуся розповіла, що крашанки фарбували різними кольорами, і пояснила значення цих кольорів:</p>
	<p>— червоний — колір життя, колір крові, радість життя і любові;</p>
	<p>— зелений — колір весни, пробудження природи, надії, радості буття;</p>
	<p>— блакитний — колір неба, простору, вітру, здоров’я;</p>
	<p>— жовтий — символ місяця, зірок, це колір хлібного лану, жита, життя;</p>
	<p>— чорний — дух померлих, пам’ять про них, про своє коріння.</p>
	<p>Крім крашанок, писали писанки — символ народного живопису. Паска — одне з найбільших, після Різдва, християнських свят. Воно приурочене воскресінню Христа.</p>
	<p>Про це свято мені розповіла моя бабуся. Започатковується обряд удосвіта сповістою священика «Христос воскрес!» Після врочистого обходу храму починали святити паски і крашанки. Потім люди розходилися по домівках, щоб сповістити про велику радість, вітаючи одне одного: «Христос воскрес!». Їм відповідали: «Воістину воскрес!» і цілувалися тричі.</p>
	<p>Найпершими верталися з всеношної дівчата.</p>
	<p>— Як за нами люди йдуть додому, — казали одна одній, — так би за нами й свати йшли!</p>
	<p>Умившись з крашанками (щоб рум’яними щодня були щоки), сідали за стіл. Господар зі свяченої паски обрізав з трьох боків скибочки, приказуючи:</p>
	<p>— Бог — отець, Бог — син і Бог — дух святий.</p>
	<p>Ці окрайці тримали до закінчення свят і віддавали худобі. Крашанками грали «навбитки». Взагалі Великдень — родинне свято, а тому в гості майже не ходили. Лише молодь по обіді збиралася в центрі села, дівчата водили хороводу, співали веснянки, гаївки. Дівчата промовляли:</p>
	<div class="poem">
		<p>
			У нас Великдень — милий гість,<br>
			Його вітаєм гаївками,<br>
			Його стрічаєм писанками —<br>
			Он на тарілці їх аж шість!
		</p>
	</div>
	<p>Ходили в колі, що означає рух сонця, а самі ігри і рухи мають сприяти швидкому пробудженню і розквіту природи.</p>
	<div class="poem">
		<p>
			На дзвіниці дзвонять дзвони,<br>
			Великодні, голосні.<br>
			Всюди втіха, всюди гомін,<br>
			Всюди радісні пісні.<br>
			Ми зібрались нині зранку<br>
			На гаївку, на гулянку,<br>
			В дружнім колі легко ходим<br>
			І гаївку хороводим.<br>
			І відтоді так щороку<br>
			В Воскресіння Світлий День<br>
			Гомонять земля і небо<br>
			Звуком звонів і пісень.
		</p>
	</div>
	<p>Підлітки, набравши крашанок, грали «навбитки» або «чий батько сильніший». Два хлопчики тримали в руках по одному яйці, кажуть: «Христос воскрес!». І вдаряють одночасно крашанками. Той, чия крашанка ціла, забирає розбиту собі. Великодня гра «Котися яєчко». З похилої гори, на пагорбочку, пускають кілька яєць. Чиє скочується вбік, тобто збивається іншим яйцем, дістається тому, хто його збив.</p>
	<p>Дівчата заздалегідь готували писанки й дарували тим хлопцям, до яких лежало серце. Якщо хлопець мав образу на дівчину, то повертав писанку або ж привселюдно розбивав її.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>7. Великдень. Записано у с. Малинівка Літинського району від Русавської Марії Кіндратівни (1922) 2009 року.</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Поділля/">Фольклор Поділля</a></li>
	</ul>
</footer>
<!--#include virtual="/-/inc/general__page_end.inc" -->
