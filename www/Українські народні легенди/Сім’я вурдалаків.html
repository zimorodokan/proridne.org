<!--#include virtual="/-/inc/general__page_start.inc" -->
<title>Сім’я вурдалаків ☼ Українська легенда ☼ Народна творчість</title>
<meta name="Description" content="Українська народна легенда «Сім’я вурдалаків» ☼ Український фольклор, усна народна творчість України">
<link rel="canonical" href="https://proridne.org/Українські народні легенди/Сім’я вурдалаків.html">
<!--#include virtual="/-/inc/pageType__Українська легенда.inc" -->

<article class="articleMain">
	<h1 class="articleMain__header">Сім’я вурдалаків <br><span class="article__headerDescription">Українська легенда</span></h1>
	<p>В одному селі жили чоловік та жінка і мали семирічного сина. Жили вони дружно й дуже любили один одного.</p>
	<p>Серед одноліток їх синочок вирізнявся веселою вдачею та допитливістю.</p>
	<p>Якось у тому селі з’явився чоловік. Оселився він у старій давно покинутій хаті. Бачили його рідко та й то пізно увечері. Чим займався — ніхто про це не відав.</p>
	<p>От хлопчику і спало на думку познайомитися з тим чоловіком. Нікого не попередивши, пішов він до незнайомця, та обидва вони і зникли. Усім селом шукали хлопчика, та де там! Мати з батьком від горя аж почорніли.</p>
	<p>Минуло кілька днів і якось уночі батькові почулося ніби хтось ходить попід вікнами. Дружина вже спала, то він взяв рушницю і вийшов із хати. А вранці під вікнами жінка побачила мертвого чоловіка і заголосила на весь світ.</p>
	<p>Усіх здивувала раптова смерть людини, та що було робити, поховали його. Тільки одна старенька бабуся-знахарка порадила жінці, яка втратила і дитину, і чоловіка, навколо ліжка накреслити коло і, що б уночі не трапилось, не виходити за нього. Невтішна жінка таки послухала цієї поради і ще звечора зробила так як наказувала їй старенька.</p>
	<p>Тільки вночі вона раптом прокинулася від стуку у віконце. Глянула туди і побачила свого любого синочка, який просився до хати. Тут вже жінка про все забула і кинулася відчиняти двері. А наступного дня і її знайшли мертвою.</p>
	<p>Ще більше здивувалися селяни, всі зрозуміли, що тут щось нечисто, та пояснень ні в кого не було.</p>
	<p>Минуло кілька днів і під вечір люди побачили хлопчика, який зник. Чутка про його повернення миттю облетіла все селище. Багато людей зібралося у хаті, де дали притулок бідоласі. Всі, як могли, втішали хлопчика, намагались пригостити чимось смачненьким. Та хлопчик поводився якось дивно: він мовчав і ніби нічого не чув, зовсім не їв, і навіть ласощі його не цікавили. Він не зводив очей від дочки сусіда, маленької пухленької чотирирічної Марійки. І щось неприємне було в його, погляді.</p>
	<p>Незабаром прийшла та сама бабуся-знахарка, вона принесла духмяні галушки з часником, і, як тільки поставила їх на стіл, хлопець вискалився і, підхопившись, наче ошпарений вибіг із хати.</p>
	<p>— Так я і думала, — сказала старенька. — Вони стали вурдалаками.</p>
	<p>У хаті, за порадою знахарки, намалювали свяченою свічкою коло, і всі зібрались у ньому. І недаремно, бо скоро стали заглядати у вікна вурдалаки: і батько з матір’ю, яких поховали, і їх хлопчик.</p>
	<p>Перелякані люди з молитвами простояли в колі до першого співу півня. А вранці наробили осикових кілків, пішли на цвинтар і повстромляли їх у серця вурдалаків. Тільки хлопчика-вурдалака вони не знайшли і більше ніколи про нього ніхто не чув.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Василь Товстий ☼ Легенди та міфи України/">Легенди та міфи України / уклад. В. П. Товстий.</a> — Харків: Промінь, 2005. — 64 с.: іл.</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
</footer>
<!--#include virtual="/-/inc/general__page_end.inc" -->
