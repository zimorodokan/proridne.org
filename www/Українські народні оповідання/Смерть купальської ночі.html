<!--#include virtual="/-/inc/general__page_start.inc" -->
<title>Смерть купальської ночі ☼ Народне оповідання ☼ Народна творчість</title>
<meta name="Description" content="Українське народне оповідання демонологічна розповідь Полтавщини «Смерть купальської ночі» ☼ Український фольклор, усна народна творчість України">
<link rel="canonical" href="https://proridne.org/Українські народні оповідання/Смерть купальської ночі.html">
<!--#include virtual="/-/inc/pageType__Українське оповідання.inc" -->

<article class="articleMain">
	<h1 class="articleMain__header">Смерть купальської ночі <br><span class="article__headerDescription">Демонологічна розповідь Полтавщини</span></h1>
	<p>Купайлове свято сягає своїм корінням у доісторичну добу. Наші предки на сьомий день липня славили богиню води й вогню Дану та бога земних плодів Купала. З прийняттям християнства це свято збіглося з Різдвом Івана Хрестителя. З часом ім’я Дани забулося, а Купало дістав ім’я Іван і так закріпився в українському фольклорі.</p>
	<p>Так от моя історія зв’язана саме з святом Івана Купала. Всім відомо, що раніше існувала традиція: в ніч на Івана Купала дівчата пускали по воді свої вінки. Куди вінок попливе, там дівчина і знайде свого судженого.</p>
	<p>Давно-давно на свято Івана Купала одна дівчина пускала вінок по воді, але він потонув. Це означало, що дівчина ще не знайде коханого.</p>
	<p>Наступного року дівчина вирішила звернутися до відьми, яка жила у їхньому селі, щоб подія, яка відбулася минулого року, не повторилася знову.</p>
	<p>Коли дівчина розповіла все відьмі, та сказала, що зможе їй допомогти лиш у тому разі, якщо дівчина дасть свою кров. Дівчина погодилась, але відьма сказала, що зілля повинне деякий час постояти, щоб подіяло. Згодом дівчина помітила, що почала старіти, а відьма навпаки — молодшати.</p>
	<p>Тоді дівчина відразу пішла до відьми, але та відповіла, що зілля ще не готове і так повинно бути. Коли наступила Купальська ніч, відьма, знаючи, що ця дівчина прийде до річки, обернулася вогняним колесом. У вигляді колеса вона занурилась у воду.</p>
	<p>Коли дівчина підійшла до води, щоб знову пустити вінок, відьма обернулася людиною, схопила дівчину за руку й втопила. Все це бачили хлопці. Вони підбігли до річки, схопили відьму і також втопили. Таким чином відьма, яка хотіла омолодитися, вбивши невинну дівчину, померла сама.</p>
	<p>З того часу існує традиція пускати вогняне колесо в воду кожного святкування Івана Купала. Таким чином люди ніби знову топлять ту злу відьму.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>4. Смерть купальської ночі. Записано в Хорошках Лубенського району від Самохвала Л. М. (1946) 2008 року.</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Полтавщини/">Фольклор Полтавщини</a></li>
	</ul>
</footer>
<!--#include virtual="/-/inc/general__page_end.inc" -->
