<!--#include virtual="/-/inc/general__page_start.inc" -->
<title>Тільки б не було війни ☼ Народне оповідання ☼ Народна творчість</title>
<meta name="Description" content="Українське народне оповідання Кіровоградщини «Тільки б не було війни» ☼ Український фольклор, усна народна творчість України">
<link rel="canonical" href="https://proridne.org/Українські народні оповідання/Тільки б не було війни.html">
<!--#include virtual="/-/inc/pageType__Українське оповідання.inc" -->

<article class="articleMain">
	<h1 class="articleMain__header">Тільки б не було війни <br><span class="article__headerDescription">Народне оповідання Кіровоградщини</span></h1>
	<p>Жили ми з чоловіком Карпом Маркевичем в селі Зеленому. В 1935 народився старший Боря, потім Тамара, Галя, Гриша, Надя, а Вітя народився в тяжкі перші роки війни в січні 1942 році. Карпо вже був на війні. Чи тяжко було? А як ви думаєте, шестеро дітей, а я одна...</p>
	<p>Коли фашисти прийшли в село, то зразу ж почали з грабежу. Забирали усе. У нас була корова, то забрали зразу ж.</p>
	<p>Чекали, що буде далі. І ось скликають все село. Зібрали нас прямо на полі, де снопи в’язали. Приїхав комендант Кох з своїми прихвоснями з місцевими поліцаями. Говорили про покору німецькій владі про те, щоб видавали сім’ї партійців, сільських активістів.</p>
	<p>— Знаю, — злісно говорив Кох, — що тут, в Терновій, переховується сім’я Ригора, але ми знайдемо її. Сім’ям комуністів не буде пощади.</p>
	<p>А в мене все похололо, думаю зараз назве мене. Я не за себе боялась, а за малих дітей своїх. Можливо Кох ще щось говорив, але раптом в повітрі загуло. Кілька наших літаків розвернулося полем. Кох похапцем побіг до брички з своїми прихвоснями й кинувся навтьоки.</p>
	<p>Я в той день до пам’яті не могла дійти. Значить, не жити мені. А що з дітьми буде? День у день німці ганяли нас на роботу. В Тернову Балку наших полонених пригнали, почали концтабір будувати. Одного пізнього грудневого вечора вийшла я надвір. Чую, щось в палісаднику стогне. Страшно було, а підійшла.</p>
	<p>Був то наш полонений, що втік з концтабору. Завела його до хати. А він тільки просить, щоб одежину йому якусь дала переодягтись. Дала я йому чоловікове пальто і шапку, а шинель в грубу вкинула. Та ще на дорогу харчів дала. Неподалік піщаний кар’єр був. Полонені, впрягшись замість коней, возили пісок до концтабору. Жінки, в кого що було з їжі, виносили. Один з полонених і попросив мене приготувати одяг на випадок втечі. І він втік.</p>
	<p>Одного разу, це було весною 1942, якраз на Пасху, на роботу ніхто не вийшов, а я вирішила вийти. Думаю й так на підозрі, піду. Прийшла до конюшні. Ніде нікого нема. Чую згори гомін. Дивлюсь, гонять до ставка наших полонених з концтабору. Привели й наказали роздягатись, купатись значить. В повітрі сніжок пролітає, береги кригою обмерзли. Полізли полонені в воду. Дивлюсь, один впав і лежить на березі. Німці заходились його ногами бити. Потім взяли за руки й за ноги й кинули у воду.</p>
	<p>Згодом погнали знову в табір. Колона за пагорбом сховалась, я додому вже йти хотіла. Аж дивлюсь, виповзає на берег отой наш полонений, його німці залишили, думали, що він вже мертвий. Звівся він на ноги і до села йде. А я вся тремчу. Допомогти треба. А як побачать і донесуть? Не жити тоді мені. І все ж побігла до полоненого. Скинула свій піджак, накинула на нього й дорогу показала як із села вибратись. А потім, це вже влітку було, ще одному нашому допомогла, одежину дала.</p>
	<p>Одного разу дома я поралась, аж гульк, заходить в двір Ромка, так ми німецького прихвосня з охорони концтабору звали. Він все в розстрілах участь брав, першим катом був.</p>
	<p>— Ти Завгородня? — питає.</p>
	<p>В мене все тіло отерпло. А він німецький кашкет поправляє і посміхається.</p>
	<p>— Вбивати я тебе прийшов, — і витягує пістолет, — до стінки ставай!</p>
	<p>Свекруха голосить, діти кричать. А я без пам’яті впала під стіною. Ромка, п’яно хитаючись, постояв, а потім буркнув:</p>
	<p>— Ну, поживи ще.</p>
	<p>Й пішов з двору. З Ромкою довелось зустрітись ще раз. Відразу після приходу наших поїхала я до Кіровограда. Йдемо ми по «товкучці», а одна жінка із Зеленого й каже:</p>
	<p>— А он і Ромка-гадюка.</p>
	<p>А він іще із одним запроданцем стоять під шибеницею з петлями на шиї. «Собаці собача смерть», — подумала я тоді.</p>
	<p>Якось влітку 1943 року викликали мене в сільуправу. Надійшов наказ відправити мене в Компаніївку в комендатуру. Вже й поліцай з гвинтівкою чекав мене. Але й цей раз доля зжалилась. Саме в цей момент до сільуправи завітав якийсь чоловік з папкою. Він у Компаніївці в райуправі кимсь робив. Що він сказав голові сільуправи, не знаю, але мене відпустили. Потім виявилось, що цей чоловік був наш підпільник.</p>
	<p>Бідувала я з дітками, голодували бідні. Людей снопи молотити направляють, а мене очерет жати, щоб я не вкрала зерна торбинку для своїх дітей. Старшенького Борю голова громадського двору, гітлерівський прихвостень так побив, що тиждень бідне встати не могло. Хтось доніс, нібито він телефонні дроти німецькі чіпав.</p>
	<p>Коли прийшли наші, я до пам’яті ніяк дійти не могла. Все не вірила, що жива залишилась. З війни з осколками в грудях чоловік прийшов. Він в Компаніївці робив, сім років був головою в нашому колгоспі.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>22. Тільки б не було війни. Записано від Завгородньої Фросини Захарівни в с. Зелене Компаніївського району.</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Кіровоградщини/">Фольклор Кіровоградщини</a></li>
	</ul>
</footer>
<!--#include virtual="/-/inc/general__page_end.inc" -->
