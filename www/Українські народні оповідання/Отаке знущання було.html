<!--#include virtual="/-/inc/general__page_start.inc" -->
<title>Отаке знущання було ☼ Народне оповідання ☼ Народна творчість</title>
<meta name="Description" content="Українське народне оповідання Бойківщини «Отаке знущання було» ☼ Український фольклор, усна народна творчість України">
<link rel="canonical" href="https://proridne.org/Українські народні оповідання/Отаке знущання було.html">
<!--#include virtual="/-/inc/pageType__Українське оповідання.inc" -->

<article class="articleMain">
	<h1 class="articleMain__header">Отаке знущання було <br><span class="article__headerDescription">Народне оповідання Бойківщини</span></h1>
	<p>У вересні 1944 року забрали нашого тата на війну, а мала тоді 4 роки. В січні 45-го року тата тяжко поранило на річці Одрі. Він їхав кіньми. Коні пірнало, а татови здерло все від клуба до коліна, одна кістка лишилася. Завезли тата до шпиталю до Львова, а потому в Житомир, і там лежали вони до кінця війни. Прийшли в травні 1945 року на костилі й на коштурі. І привезли документи: друга група інвалідності. Перебули два роки на другій групі і перевели їх на третю.</p>
	<p>Районний хірург Копчак (він ще жиє) казав: «Нам надоїли вже фронтові недобитки».</p>
	<p>На третій групі були вони знов два роки і почували себе тато не краще, а гірше. А 49-го року зняли з них заочно й третю групу. Не було хабаря, то й не було групи. А відки було взяти хабаря, як було четверо дітей і жили дуже бідно? Хліба не було. Треба було яйце продати, аби татови цигарів купити, бо хотіли курити. Мама робили в колгоспі і заробляли по 30 копійок на день. Пошта ходила погано. Тато одержали повідомлення про комісію, а сама комісія була на день раніше. Тато пішли, а їм сказали: «Раніше було прийти, комісія вже пройшла». Тато розстроїлися і злягли, а 14 грудня 53-го року вмерли. Останніх 4 роки не одержували нічого, ніякої пенсії.</p>
	<p>Ходила я до семої кляси і в магазині підлогу мила, була за уборщицю, і платили мені за це штири рублі на місяць. А тоді один хліб коштував 25 копійок. Наш найменший брат помер у два тижні по татови. Отаке знущання на людях було.</p>
	<p>Треба було на своїй, але вже відібраній сіножати, вдень нажати трави, а вночі вкрасти її і принести. Так і годували корову. Та й дров на плечах треба було з лісу наносити на зиму. Як ми паця годували з весни до осени, то забивали його і продавали м’ясо вчителям, аби мали чим податок заплатити. А самі їли ми його лиш того дня, коли різали.</p>
	<p>Я довго була донором і забагато крови здала — стала я інвалідом другої групи на очі. Той самий Копчак у мене кров брав, що татови групу зняв. І зосталася я на все життя незаміжня.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Спас, Рожнятівського району, Івано-Франківської області 30 жовтня 1994 року від Докії Петрівни Білан (1940 року народження)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Бойківщини/">Фольклор Бойківщини</a></li>
	</ul>
</footer>
<!--#include virtual="/-/inc/general__page_end.inc" -->
