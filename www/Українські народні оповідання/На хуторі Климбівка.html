<!--#include virtual="/-/inc/general__page_start.inc" -->
<title>На хуторі Климбівка ☼ Народне оповідання ☼ Народна творчість</title>
<meta name="Description" content="Українське народне оповідання демонологічна розповідь Поділля «На хуторі Климбівка» ☼ Український фольклор, усна народна творчість України">
<link rel="canonical" href="https://proridne.org/Українські народні оповідання/На хуторі Климбівка.html">
<!--#include virtual="/-/inc/pageType__Українське оповідання.inc" -->

<article class="articleMain">
	<h1 class="articleMain__header">На хуторі Климбівка <br><span class="article__headerDescription">Демонологічна розповідь Поділля</span></h1>
	<p>Село наше було велике, людей і хат було багато. Сім’ї були великі та тісні. І рідко хто відокремлювався від родини. Тому й дивувались люди, коли Клим Голимбйовський відокремився і став хату будувати на другому кінці ставу, через берег, далеченько таки від села. Мав кузню, золоті руки і мовчазну натуру, та не балакучий.</p>
	<p>Так, як був справний коваль, людям помагав, то і йому збіглись, і хату звалькували, соломою пошили. Та й перебрався Климба на ту сторону річки, на свій хутірок. До кузні далекувато, але він безсімейний, додому не спішив. Розбагатів на вулики, садочок, придбав коника і корівку.</p>
	<p>Велося йому дуже в усьому, все росло, як і з води, а на городі грядки, мов писанки. Звідки-то все бралось в нього, коли вспівав давати лад по хазяйстві? Ума ніхто не міг прикласти, в чому його везучість.</p>
	<p>Стали придивлятись цікаві до всього кумушки і підмітили щось дивне. Йде Климба в кузню, чують як молот гупає, бачать, як чоловіки юрмляться біля кузні, коні підковують. Інші бачать в цей момент Климбу біля пасіки в свитині, чудернацькому ковпаку, бджоли підкормлює, а потім в садку порається. Дивина та годі.</p>
	<p>А коня чорний песик пасе, а на драбині кіт небачений сидить, очиськами як фарами водить. Острах брав якийсь кожного, хто бачив того кота.</p>
	<p>А кінь, то не кінь, а прямо якийсь огир, хвіст до копит, грива вся в дрібних косичках. Думали, чи не здурів Климба, що коням коси плете, мало що й бинди йому не чіпляє, собака коня пасе.</p>
	<p>Це потом-потом усі догадались, якого помічника мав собі Климба —домовика. Це не злякало односельців, стали селитись біля Климби, обзаводитись господарством. Кожному велось по-різному.</p>
	<p>Климби давно немає, а хутір є, і живуть тут люди. Сьогодні тут п’ять дворів, а колись було чотирнадцять. І хутір так і зветься сьогодні Климбівка.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>5. На хуторі Климбівка. Записано в Раштівці Старокостянтинівського району від Звади Степана Гнатовича (1912) 2008 року.</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Поділля/">Фольклор Поділля</a></li>
	</ul>
</footer>
<!--#include virtual="/-/inc/general__page_end.inc" -->
