<!--#include virtual="/-/inc/general__page_start.inc" -->
<title>Війна і дитинство ☼ Народне оповідання ☼ Народна творчість</title>
<meta name="Description" content="Українське народне оповідання Подніпров’я (Наддніпрянщини) «Війна і дитинство» ☼ Український фольклор, усна народна творчість України">
<link rel="canonical" href="https://proridne.org/Українські народні оповідання/Війна і дитинство.html">
<!--#include virtual="/-/inc/pageType__Українське оповідання.inc" -->

<article class="articleMain">
	<h1 class="articleMain__header">Війна і дитинство <br><span class="article__headerDescription">Народне оповідання Подніпров’я (Наддніпрянщини)</span></h1>
	<p>Сама я родом з Ровенщини. Народилась в 1936 році в Рокитнівському районі, село раніше звалося В’яткевичі, тепер Камінне.</p>
	<p>Коли прийшли німці, я була ще зовсім мала, багато чого не розуміла. Але коли вже пройшли роки, та оглядаючись назад, можна багато чого згадати, а що живе в пам’яті і з розповідей матері.</p>
	<p>У моєї матері була кума. Вона вийшла за німця, він коли й нашим людям помагав трохи. От одного разу прийшла кума до матері і сказала, щоб усі швидше втікали в ліс, бо німці наступають. А сама кума тікать не буде, бо, каже, викопала в сінях велику яму, сховається туди, а зверху чоловік прикриє її всяким лахміттям, то її й не знайдуть.</p>
	<p>Нас у матері було багато: синів четверо, а дочок — три. Ми як почули, почали плакать. А один мій брат і каже матері:</p>
	<p>— Куди ти, туди й я, якщо ти помреш, то і я помру.</p>
	<p>Матері жалко нас усіх стало, вона почала плакать, а ми ще дужче. А вже чути — по вулиці люди біжать. Кинулася мати, а старшої сестри вже ніде нема, побігла з людьми.</p>
	<p>А батько в цей час жив на хуторі. У нас було багато худоби, він там усе робив, пас і доглядав худобу. Було вже холодно, діло це якраз восени пізньої було, десь на Миколу чи що.</p>
	<p>Ми з матір’ю, як і інші люди, втекли в ліс. Чули в селі стрілянину. Спочатку по селу літали партизани на конях, а тоді німці почати наступати. Ці їхали на машинах і мотоциклах. А перед селом була висока піщана гора, там машини буксували, а німці через те сердились.</p>
	<p>Перед самим приходом німців із села втекло ще трохи людей. Це ті, хто не вспів зібратись, чи хотів хто оставаться, а потім передумав. Вони всі дуже спішили. Щоб утекти в ліс, треба було перебратись через річку. Так ці люди своїх дітей малих просто перекидали на другий берег, а самі тоді вже хто в брід переходив, хто перепливав і тікали далі.</p>
	<p>У лісі багато хлопців і просто так інших людей вилазили на дерева і дивилися, як горить село. А церква як горіла, то так тріщало, що чуть було аж до нас. Люди дуже плакали, а я тоді мала була, плакала і все старалась втекти в село, бо дуже їсти хотіла, а знала, що їсти треба вдома.</p>
	<p>Одного разу чуть-чуть не втекла, сховалася за дуб, потім далі перебігла, виглядала з-за дерева, чи мене ніхто не бачить. А волосся в мене було дуже довге і заплетене в дві кіски. Як я виглядала, так нахилялася вперед, а ці дві коси звисали. По них старший брат мене і помітив, одшльопав і за руку привів до матері.</p>
	<p>Хто втік у ліс, той і зостався живий. А хто зостався в селі, тих повбивали, попалили. Маленьких дітей натикали на забори жопкою. А щоб спалити всіх, то вдалися німці до обману, почали всіх людей на збори зганять, мовби щось оголошувать будуть. Люди повірили, позаходили в школу, а німці позакривали двері, на вікна з кулеметами поставали, облили стіни бензином і підпалили. Згоріли всі, крім одного хлопчика, років дванадцяти. Він якось утік, тільки волосся на голові все обгоріло. По окружних селах німці таке робили тижнів півтора. А тоді наші погнали їх дальше.</p>
	<p>Батька й трьох братів забрали на фронт. Батько пропав безвісти. Брату Олексію вирвало плече. Другого брата контузило, бомба близько впала. А з третім все благополучно, тільки служив аж сім років.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>8. Війна і дитинство. Записала Козак Наталя від бабусі в с. Преображенське Межівського району 2009 року.</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Наддніпрянщини/">Фольклор Подніпров’я (Наддніпрянщини)</a></li>
	</ul>
</footer>
<!--#include virtual="/-/inc/general__page_end.inc" -->
