<!--#include virtual="/-/inc/general__page_start.inc" -->
<title>Як жінку відвідував померлий чоловік ☼ Народне оповідання ☼ Народна творчість</title>
<meta name="Description" content="Українське народне оповідання демонологічна розповідь Подніпров’я (Наддніпрянщини) «Як жінку відвідував померлий чоловік» ☼ Український фольклор, усна народна творчість України">
<link rel="canonical" href="https://proridne.org/Українські народні оповідання/Як жінку відвідував померлий чоловік.html">
<!--#include virtual="/-/inc/pageType__Українське оповідання.inc" -->

<article class="articleMain">
	<h1 class="articleMain__header">Як жінку відвідував померлий чоловік <br><span class="article__headerDescription">Демонологічна розповідь Подніпров’я (Наддніпрянщини)</span></h1>
	<p>В баби Уляни, яка жила в останній хаті на краю села, вмер чоловік Іван. Баба дуже довго горювала та плакала за своїм чоловіком. Пройшло півгоду, год, а вона все плаче та спомина Івана.</p>
	<p>Вночі, коли Уляна лягла спати, опівночі відчинились двері в хату. На долівці була наслана солома. Чує вона, по соломі йде хтось. Вона заговорила не встаючи з кроваті, воно обізвалось. То був нечистий в подобі Івана. Посунувши Уляну, він влігся біля неї. Коли вона провела по обличчі, поняла, що воно волохате, по руці — на руках копита, по голові — роги. Уляна отетеріла од цього. Так він ходив до неї декілька днів, поки не почав її душить. Вона розказала старим людям про це. Люди їй порадили:</p>
	<p>— Візьми в 12 часов ночі сядь на порозі, розпусти косу і насип льону в коси. Як спитає, що ти робиш, скажи: воші б’ю та їм.</p>
	<p>Побалакала Уляна з людьми та й пішла додому. Рівно опівночі вийшла на двір, сіла коло хати, розстелила на коліна білий платок, насипала льону на платок, розплела косу і в коси насипала льону, взяла гребінець та й розчісується.</p>
	<p>Коли дивиться: до воріт під’їхала золота карета, запряжена вогняними кіньми. З карети встає її Іван, йде в двір та й до неї говорить:</p>
	<p>— Здорова була, Уляно!</p>
	<p>— Здоров будь, Іване! — сказала вона до нього тремтячим голосом.</p>
	<p>— А що ти робиш оце, Уляно? — спитав він у неї.</p>
	<p>— А що, не бачиш, чешу коси, вибираю воші, б’ю та їм, — відповіла вона вже впевненішим голосом.</p>
	<p>— Воші!Фу! — крикнув Іван так, що в Уляни й гребінь з рук випав.</p>
	<p>З цим криком він закрутився на місці і так вибухнув холодним вітром, що ставні на вікнах відкрились навстіж і двері.</p>
	<p>Після цього Іван до Уляни більше ніколи не приходив.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>21. Як жінку відвідував померлий чоловік. Записав Білик Владислав від Ревенко Надії Семенівни (1941) в с. Кірово Томаківського району 2009 року.</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Наддніпрянщини/">Фольклор Подніпров’я (Наддніпрянщини)</a></li>
	</ul>
</footer>
<!--#include virtual="/-/inc/general__page_end.inc" -->
