<!--#include virtual="/-/inc/general__page_start.inc" -->
<title>Фафаліґа ☼ Народне оповідання ☼ Народна творчість</title>
<meta name="Description" content="Українське народне оповідання Гуцульщини «Фафаліґа» ☼ Український фольклор, усна народна творчість України">
<link rel="canonical" href="https://proridne.org/Українські народні оповідання/Фафаліґа.html">
<!--#include virtual="/-/inc/pageType__Українське оповідання.inc" -->

<article class="articleMain">
	<h1 class="articleMain__header">Фафаліґа <br><span class="article__headerDescription">Народне оповідання Гуцульщини</span></h1>
	<p>В сорок другому році в нашому селі Шепоті один наш чоловік збирав бригаду в посадку. В Татарів мали йти. Зібрав він більше тридцяти чоловік. У тій бригаді було більше малолітніх хлопців і дівчат, по 15-16 років. Тільки кілька чоловік було май старших. І прийшли ми на великий зруб, де мали робити посадку лісу. Одна колиба була вер потока, а друга май д’горі. У тій колибі д’горі розмістилася наша бригада, а в нижній колибі розмістилася бригада з Космача. А від нашої колиби вдолину до тої колиби були тафлі, що по них різували колись дрова. Ми кілька днів поробили і познайомилися з тою космацькою бригадою. І зачали вечорами ходити до космацьких на вечорниці. У долину ми йшли ще за днини, а відти верталися пізно вночі. А ходили ми по тих тафлях, і нам було легко йти. Як по кладці.</p>
	<p>А нам, молодим, старші люде заказували, щоби ми не відзивалися вночі на жодний голос, бо це може бути тілько фафаліґа, лісна. Вона може когось навіть на ім’я викликати. Не можна два рази відзиватися, а лиш за третім разом. То будеш знати, що то людина, а не фафаліґа. Бо якби відозвався, то фафаліґа забере з собою.</p>
	<p>Одного вечора ми поверталися з нижньої колиби в свою, і на зрубі в стовбі голосно закричав чоловічим голосом пугурець. Всі перепудилися і мовчки щосили втікали до свої колиби, бо подумали, що це та фафаліґа, за яку говорили люде. А нас двоє, я з одним хлопцем, знали, що це пугурець, і не боялися. І йшли собі спокійно, помаленьку, і прийшли в свою колибу набагато пізніше від усіх.</p>
	<p>Прийшли ми до колиби, до дверей, а двері замкнені. Ми закричали:</p>
	<p>— Пустіть, чого ви заклямкали двері?!</p>
	<p>Ніхто не обзивався і не пускав нас до колиби. Другий раз закричали — тагже ніхто не відзивався. Аж за третім разом як ми закричали: «Пустіть!» — то вийшов бригадир, дуже сердитий, і нас пустив. Ми зайшли, і ті дорослі мало нас не били. І нам строго заказали, щоби ми більше таке не робили, не лишалися, бо через нас і їх фафаліґа забере.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Шепіт, Косівського району, Івано-Франківської області 15 березня 1987 року Від Федора Танасійовича Александрука (1926 року народження)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Гуцульщини/">Фольклор Гуцульщини</a></li>
	</ul>
</footer>
<!--#include virtual="/-/inc/general__page_end.inc" -->
