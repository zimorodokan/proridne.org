<!--#include virtual="/-/inc/general__page_start.inc" -->
<title>Про стару матір і поганого сина ☼ Народне оповідання ☼ Народна творчість</title>
<meta name="Description" content="Українське народне оповідання Бойківщини «Про стару матір і поганого сина» ☼ Український фольклор, усна народна творчість України">
<link rel="canonical" href="https://proridne.org/Українські народні оповідання/Про стару матір і поганого сина.html">
<!--#include virtual="/-/inc/pageType__Українське оповідання.inc" -->

<article class="articleMain">
	<h1 class="articleMain__header">Про стару матір і поганого сина <br><span class="article__headerDescription">Народне оповідання Бойківщини</span></h1>
	<p>Мала жінка одного сина. Пішов він у армію і багато років не вертав додому. А якийсь чоловік підійшов до бабці і розказав, де він його стрічав. Бабця зібралася, поїхала і віднайшла його. Стрінула, а він сказав, що їде на заробітки.</p>
	<p>— Ви вертайте додому, бо я тут у гуртожитку живу. Якщо ви не маєте грошей на дорогу, я вам даю п’ятдесят рублів, і їдьте додому.</p>
	<p>Мама зачала дуже плакати.</p>
	<p>— Я тебе, дитинко, ледве відшукала, а ти мене відправляєш. Я вже не годна.</p>
	<p>— Ви не маєте де коло мене бути. Я сам у гуртожитку живу. Вернулася бабця на вокзал, сіла на лавку і стала дуже плакати.</p>
	<p>Підійшла молода жінка, сіла коло неї та й питає:</p>
	<p>— Чого ви, бабцю, плачете? Вона розказує:</p>
	<p>— Мала я одного сина. Пішов у армію і до сих пір не вертає додому.</p>
	<p>— А як вашого сина звати? — питає та жінка. — І як по фамілії. Бабця розказала. Та й каже та жінка:</p>
	<p>— Бабцю, зайдіть до мене. Відпочинете в мене.</p>
	<p>І забрала бабцю до свого дому. Дала поїсти і положила бабцю в ліжко спати.</p>
	<p>— А я йду варити їсти, бо зараз чоловік прийде з роботи. Та жінка мала малу дитину.</p>
	<p>Приходить чоловік, жінка закрила бабцю в другі хаті, бабця спить. Він поїв. Тоді вона каже:</p>
	<p>— Знеси мені до хати сокиру.</p>
	<p>— Нащо тобі сокири?</p>
	<p>— Мені її дуже треба в хаті.</p>
	<p>Він вніс сокиру. Вона поклала на лавку дитину.</p>
	<p>— Відрубуй дитині голову.</p>
	<p>— Що ти таке говориш? Що ти, з розуму зійшла чи що? Що ти? А вона каже до него:</p>
	<p>— Як цей синок виросте, то не буде признаватися, що маму має? А він каже:</p>
	<p>— Де ж ти таке стрічала, щоби син не признавався, що маму має? Вона відчиняє двері і каже:</p>
	<p>— А то чия мама? Що ж ти за син, що ти стару маму стрінув і сказав, що ти в гуртожитку жиєш? Добре, що я маму стрінула і забрала сюди.</p>
	<p>А він став, і дуже йому зробилося стидно, що він від матері відписався.</p>
	<p>— Скільки ми раз були б поїхали до мами. І були б забрали її до себе. А ти не признався за свою маму. Так і твій син виросте і не буде признаватися, що я його мама.</p>
	<p>І вже вони бабцю не пустили від себе. Вже бабця була коло них.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Сопіт, Сколівського району, Львівської області 19 грудня 1990 року Від Н.Д. Колосовської (1921)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Бойківщини/">Фольклор Бойківщини</a></li>
	</ul>
</footer>
<!--#include virtual="/-/inc/general__page_end.inc" -->
