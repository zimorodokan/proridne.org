<!--#include virtual="/-/inc/general__page_start.inc" -->
<title>Музики в чортів на весіллі ☼ Народне оповідання ☼ Народна творчість</title>
<meta name="Description" content="Українське народне оповідання демонологічна розповідь Бойківщини «Музики в чортів на весіллі» ☼ Український фольклор, усна народна творчість України">
<link rel="canonical" href="https://proridne.org/Українські народні оповідання/Музики в чортів на весіллі.html">
<!--#include virtual="/-/inc/pageType__Українське оповідання.inc" -->

<article class="articleMain">
	<h1 class="articleMain__header">Музики в чортів на весіллі <br><span class="article__headerDescription">Демонологічна розповідь Бойківщини</span></h1>
	<p>В одному селі жив дуже славний музикант. Тільки його й брали по весіллях грати. По панських великих весіллях. Одного разу прийшов він випивший з весілля та й каже:</p>
	<p>— Но, вже всім я весілля відограв. Ще-м одному чорту не грав на весіллю.</p>
	<p>Пройшов якийсь час, приходить до нього пан. І каже до музиканта:</p>
	<p>— Я чув, ви вмієте добре грати, граєте по весіллях. Може б ви й мені відограли весілля?</p>
	<p>— Добре, але де ви живете?</p>
	<p>— Та там, за Бескидом, на Ріках. Але ви не переживайте, за вами я пошлю бричку.</p>
	<p>Став він збирати своїх товаришів-музик. А перед вечором приїжджає за ним бричка. Вони повсідалися і поїхали. Їх так везли, що й до землі та бричка не доторкалася. Ніби в повітрі летіли.</p>
	<p>Привезли їх до дуже файного дому. Посадили музикантів та стіл, і грати вони на тому весіллі цілу ніч. Дивиться той старший музикант, ніби сусідська дівчина танцює на тому весіллі. А вона ж недавно повісилася. І все йому та дівчина слово за словом підказує. Як повертається до нього по кругу, то скаже слово:</p>
	<p>— Ти не бери в них гроші за музику, бо ти їм продашся. А бери сміття, як вони хату підметуть.</p>
	<p>І тут враз весілля розлетілося. Кудись ділися всі ті люде, остався один молодий. І питає він у старшого музиканта:</p>
	<p>— Скільки вам заплатити за музику?</p>
	<p>— Та ніт, нічого я не хочу.</p>
	<p>— А що, ви ніде не берете плату?</p>
	<p>— Не хочу я грошей, хочу сміття, як ви хату підвезете.</p>
	<p>Підмів молодий хату і наметав йому цілу торбу сміття. І враз все щезло і та хата щезла. Музиканти осталися на страшні скалі. Понапуджувалися дуже. І згадав собі старший музикант, що він обіцяв чорту на весіллю грати. І так воно й сталося.</p>
	<p>Досиділи вони до рана, розвиднилося, а вони на страшні горі, на скалі, а внизу ліс. Вони спустилися з гори в ліс і лісом прийшли в село. Звідаються вони людей, у якому селі вони находяться. Люди їм кажуть, що то село На Ріках.</p>
	<p>Заглянули вони в торбу, а там не сміття, а повна торба грошей. І як повернулися вони домів, то вже більше ні на яких весіллях не грали.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>1 (184). Музики в чортів на весіллі. Либохора. 9 січня 1988 р. Файкун Павло Петрович (1911). Львівська область, Турківський район, село Либохора</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Бойківщини/">Фольклор Бойківщини</a></li>
	</ul>
</footer>
<!--#include virtual="/-/inc/general__page_end.inc" -->
