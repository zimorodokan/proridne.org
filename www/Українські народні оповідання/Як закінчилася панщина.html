<!--#include virtual="/-/inc/general__page_start.inc" -->
<title>Як закінчилася панщина ☼ Народне оповідання ☼ Народна творчість</title>
<meta name="Description" content="Українське народне оповідання Буковини «Як закінчилася панщина» ☼ Український фольклор, усна народна творчість України">
<link rel="canonical" href="https://proridne.org/Українські народні оповідання/Як закінчилася панщина.html">
<!--#include virtual="/-/inc/pageType__Українське оповідання.inc" -->

<article class="articleMain">
	<h1 class="articleMain__header">Як закінчилася панщина <br><span class="article__headerDescription">Народне оповідання Буковини</span></h1>
	<p>Це мені розказував мій батько, а батькови розказував його батько. Панщина закінчилася 1862 року, а до тих пір люди працювали так, як зараз у колгоспі: дуже пани знущалися над народом. Почув цар, що в Бессарабії пани дуже знущаються над людьми. Перебрався на старця і пішов по селах Бессарабії. Цар іде, а мужики молотять на току. Вийшов пан, взяв солому в руку та й каже циганови-ватагу:</p>
	<p>— Ану, покажи їм, як молотити.</p>
	<p>А ті ватаги б’ють людей — той звідки, а той звідти. Цар надійшов, подивився на то і сказав:</p>
	<p>— Жизнь свою положу, а мужиків освободю.</p>
	<p>Бо то колись так було: як забачить людина пана, то йде з десять метрів наперед него на колінах і скидає шапку.</p>
	<p>А мій дід у ті часи пішов у Молдавію, в село Глину, і там робив панщину. Там і оженився. Їдного вечора йде він з роботи, а писар з канцелярії стукає йому в вікно й каже:</p>
	<p>— Павло, зайдеш завтра до мене в канцелярію. Каже дід жінці:</p>
	<p>— Ірино, щось мене кличе пан до себе в канцелярію.</p>
	<p>— Може, щось виробив та й будуть тебе катувати?</p>
	<p>Встає він рано і йде до писаря в канцелярію. Ще у сінях знімає шапку і паде на коліна, а писар йому каже:</p>
	<p>— Не падай на коліна і не скидай шапку. Панщина закінчилася, вже панщини нема.</p>
	<p>— Ви мене на сміх берете чи що? А писар йому тоді й каже:</p>
	<p>— Йди у свій край, туди, де ти родився, бо тут нічого не получиш. Приходить він до жінки та й каже:</p>
	<p>— Ідемо в мій край.</p>
	<p>— А що я буду робити, як я молдаванка, а там — рускі. Але пішла з ним, навчилася, та так і жили.</p>
	<p>Приїхав він у Ленківці і зайшов до свого вуйка, бо родичів уже не мав. Посидів там тиждень. У них була маленька дитина, і вуйко не хотів їх у себе тримати. Тоді пішов він до свого пана, щоб дав йому наділ і матеріалу на хату. Пан наділив йому землю, дав коні, і поклав дід хату.</p>
	<p>А того царя потім-таки вбили.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Ленківці, Кельменецького району, Чернівецької області 10 серпня 1983 року від Антоніни Гаврилівни Задорожної (1918 року народження)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Буковини/">Фольклор Буковини</a></li>
	</ul>
</footer>
<!--#include virtual="/-/inc/general__page_end.inc" -->
