<!--#include virtual="/-/inc/general__page_start.inc" -->
<title>Оленчин дубочок ☼ Народне оповідання ☼ Народна творчість</title>
<meta name="Description" content="Українське народне оповідання Кіровоградщини «Оленчин дубочок» ☼ Український фольклор, усна народна творчість України">
<link rel="canonical" href="https://proridne.org/Українські народні оповідання/Оленчин дубочок.html">
<!--#include virtual="/-/inc/pageType__Українське оповідання.inc" -->

<article class="articleMain">
	<h1 class="articleMain__header">Оленчин дубочок <br><span class="article__headerDescription">Народне оповідання Кіровоградщини</span></h1>
	<p>Жила в одному селі молода жінка з маленькою донечкою. Важко їй було, бо господарство тримала велике, щоб хоч якось прожити. Та й Оленка маленька, все на руки до мами проситься. А мамі все ніколи. От вона і придумувала для доньки іграшки. А донечці вони, куплені іграшки, чомусь не подобались. Вона любила все живе. То з собачкою бавиться, то з кішкою. А то годинами в квітнику сидить. Квітки розглядає, нюхає, придивляється, а не зриває. Дівчинка росла ніжною, доброю, дуже маму любила і все навколо себе. Вона нещодавно розмовляти почала, а тому з усіма розмовляла, навіть з деревами і квітами. От мама і думає: «Пошию я Оленці торбинку, а туди покладу горішки, каштани, жолуді, квасолю, горох — хай забавляється». Так і зробила.</p>
	<p>Дала дівчинці торбинку, посадила її на рядні серед городу, а сама зайнялася посадкою овочів на городі. Перебирає донька добро з торбинки, говорить щось по-своєму.</p>
	<p>Ось і сонечко уже на спочинок сідає час і додому. Підійшла мама до дівчинки, допомогла все зібрати, взяла на руки та й пішла до хати. Помили руки, вмилися, сіли вечеряти. Оленка й лепече щось мамі.</p>
	<p>— Що ти говориш, донечко? — питає мама.</p>
	<p>— Я на городі жолудь загубила, — відказує.</p>
	<p>— Нічого, моя голубонько, знайдемо завтра.</p>
	<p>Другого дня зовсім інша була робота в мами, про жолудь і вона, і донька забули. Проходили день за днем, місяць за місяцем. Дні стали коротшими та й сонечко уже не так пригрівало. Вранці і туманці стали над річкою, і вітерець холоднішим став, і листя пожовтіло. Одним словом осінь прийшла. Знову вийшла мама з дочкою на город на цей раз уже урожай збирати. До самого вечора працювали. Маленька Оленка,як могла, допомагала мамі. Уже й до хати зібралися йти і тут дівчинка як закричить:</p>
	<p>— Мамо, дивись яке малесеньке деревце у нас серед городу виросло!</p>
	<p>Підходить мама, дивиться, а й справді росте малесенький дубочок.</p>
	<p>— Це, донечко, твій дубочок, бо він виріс із того жолудя, що ти навесні загубила.</p>
	<p>— Мамо, нехай росте, я його доглядати буду, — просить дитина.</p>
	<p>Сіла біля нього, бур’янець вищипує, милується, щось йому розповідає.</p>
	<p>— Добре, нехай росте, — погодилась мама, — але його треба обгородити і взимку від злих та лютих вітрів і морозів захистити.</p>
	<p>Так і зробили. Обгородили дубочок, щоб не зачепити плугом, коли город орати будуть. Ось і зима настала, і морози перші вдарили. Просить Оленка маму:</p>
	<p>— Ходімо, маленький дубок обкутаємо землею і листям прикриємо.</p>
	<p>Зробили і це. На Новий рік і сніг випав. Сидить дівчинка в теплій хаті,а думки там із дубочком. Шепоче сама собі щось.</p>
	<p>— Що ти там говориш? — питає мама.</p>
	<p>— Це я вголос про своє деревце думаю, як там йому.</p>
	<p>— Заснуло деревце під снігом, ніби під теплою ковдрою, припало до матері-землі, бо тільки вона його розуміє і дбає про нього. Добре йому, доню, не хвилюйся.</p>
	<p>Незабаром прилинула весна. Оленка на цілий рік подорослішала. Сонце послало на землю ласкаве проміння і пробудило все від сну. Проснулося й Оленчине деревце. Листочки з’явилися маленькі. Росте дівчинка, росте деревце, набирає сили та краси у свою крону.</p>
	<p>Минуло чимало років. Зовсім дорослою красунею стала Оленка та й маленький дубок за ці роки перетворився у могутній дуб. Шумить своїм листям, з дощем і сонцем товаришує та й про Оленку не забуває. Підійде дівчина до нього, пригорнеться до стовбура, а він ніби читає її думки, простягає свої віти-руки до тендітного стану дівчини, ніби обняти хоче. Чує Оленка, говорить хтось до неї:</p>
	<p>— Що ти припала до нього? Найняли б когось та й зрубали, а то півгороду займає, не росте під ним нічого.</p>
	<p>— Що ви таке кажете, дядьку? Це ж мій дубок. Він ріс разом зі мною, він мені як брат, як порадник, йому про все можу розповісти і він мене ніколи не зрадить.</p>
	<p>— Ні, не будемо ми його рубати, — обізвалася мати, — нехай росте, радує Оленку та милує око людей перехожих.</p>
	<p>І до сьогодні росте дуб серед городу. Оленка заміж вийшла. У місто виїхала. Та тільки кожного разу коли приїздить до рідного гнізда, так і до дуба біжить, сили й мудрості набирається.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>14. Оленчин дубочок. Записала від Гордієнко Ліни Анатоліївни в с. Буховецьке Бобринецького району Величко Ольга.</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Кіровоградщини/">Фольклор Кіровоградщини</a></li>
	</ul>
</footer>
<!--#include virtual="/-/inc/general__page_end.inc" -->
