<!--#include virtual="/-/inc/general__page_start.inc" -->
<title>Дар відьми ☼ Народне оповідання ☼ Народна творчість</title>
<meta name="Description" content="Українське народне оповідання демонологічна розповідь Полтавщини «Дар відьми» ☼ Український фольклор, усна народна творчість України">
<link rel="canonical" href="https://proridne.org/Українські народні оповідання/Дар відьми.html">
<!--#include virtual="/-/inc/pageType__Українське оповідання.inc" -->

<article class="articleMain">
	<h1 class="articleMain__header">Дар відьми <br><span class="article__headerDescription">Демонологічна розповідь Полтавщини</span></h1>
	<p>Колись дуже давно жила в нашому селі велика родина: батько, мати і четверо дітей. Жили вони добре, аж поки чоловікові не довелося їхати на заробітки у чужі краї. Поїхав він та так ніколи більше і не повернувся. Зосталася жінка з дітьми. Довелося їй тяжко працювати, щоб прогодувати свою сім’ю. Та злидні з кожним роком все більшали. І в матері часто не вистачало терпіння, щоб переживати їх. Вона стала злою, ненависною до навколишніх людей. Вона ненавиділа увесь світ і дуже заздрила тим, хто жив краще неї. Всі сусіди відвернулися від нещасної...</p>
	<p>Одного разу пізно ввечері поверталася мати додому. Проходила мимо цвинтаря і побачила, що хтось сидить на лавці біля нього, чекає на неї. Підійшла вона ближче і побачила стару бабусю, у якої було дуже стомлене обличчя, брудні ноги. Вона жалібно скиглила від голоду та знемоги. Жінка, побачивши це, відвернулася і пішла далі. Та бабуся покликала її на ім’я, і розгублена жінка підійшла до неї знову. Ця бабуся була відьмою і їй потрібно було передати свій «дар» наступниці, а оскільки родичів у неї не було, вона вирішила віддати його будь-кому, хто перший їй зустрінеться. Бабуся простягла руки до переляканої матері і заспокоїла її, що все буде гаразд.</p>
	<p>Так вони трималися за руки, поки надворі не почало вже світати. Мати на мить заплющила очі, а коли відкрила їх, то вже нікого не побачила поряд — бабуся зникла, але в далині видно було чорну собаку, яка зникала за обрієм. І якось дивно стала почувати себе жінка, відчула силу, яка досі була їй невідомою. Вона зрозуміла, що тепер може помститися всім, хто заслуговує на кару.</p>
	<p>Жінка почала ображати сусідів, навіть їх дітей, била їх, за те, що їхні кури пролазили до неї у город. І всі казали: «Вона зла, як скажена собака». І нишком проклинали її.</p>
	<p>Діти почали дуже боятися матері. Не просили ні їсти, ні пити. Дуже заслабли і почали вмирати одне за одним. Зосталася живою лише найменша донька. Мати зовсім втратила розум — вона була ладна запалити увесь світ. Така була її ненависть.</p>
	<p>Донька виросла і було їй літ п’ятнадцять, коли вона разом з іншими дівчатками вже бігала на вечорниці. Мати їй забороняла, але донька не слухала її.</p>
	<p>Одного разу, повертаючись з однієї такої вечорниці, йшла дівчинка через той самий цвинтар, що колись мати зустріла там бабусю. Їй було дуже страшно і вона про всяк випадок знайшла велику палицю і понесла її з собою. Повний місяць вийшов з-за хмар, аж раптом дівчинка почула собаче гарчання. Через декілька секунд з цвинтаря вийшла здоровенна чорна собака. Дівчинка почала тікати, та собака наздогнала її і почала кусати. Дівчинка відбивалася палицею щосили, як могла і нарешті собака побігла собі геть.</p>
	<p>Налякана бідолаха прибігла додому, але матері там не було. Її рани дуже боліли і нікому було їй допомогти. Дівчинка помила ноги і лягла спати. Через деякий час вона прокинулась від того, що до хати хтось увійшов. Це була мати. Прокинувшись вранці, дівчинка побачила, що мати досі спить і не йде на роботу. Вона підійшла ближче і побачила, що обличчя матері побите, напухле і синє. Дуже злякалася вона і зрозуміла, що її мати — відьма.</p>
	<p>З того часу мати не ходила на роботу, знемогла і заслабла. Покликала вона одного разу дочку до печі та й каже:</p>
	<p>— Велике нещастя спіткало мене. За великі мої заздрощі і гнів люди мене прокляли, а бабуся на кладовищі передала відьмин дар. Я відчуваю, що мій час настав. Я помираю. Дуже шкода залишати тебе саму, але що вдієш. Дай мені свою руку і я розкажу, що робити далі.</p>
	<p>Дівчинка дала матері руку і відчула, що кров у її жилах ніби заколола. Їй стало страшно, вона хотіла запитати у матері, що відбувається, але мати вже була мертва. Вона стала дуже дивно себе почувати. З веселої і привітної дівчинки перетворилася на похмуре, сумне, сіре і безпощадне створіння. Почала красти у сусідів птицю, щоб прогодувати себе. А в повний місяць, вона теж перетворювалася на собаку і голосно вила у дворі. Всі її дуже боялися.</p>
	<p>І одного разу, коли місяць зник з неба, юрба чоловіків прокралася до її двору, забила всі вікна і двері, щоб вона не вийшла, і запалила хату. Вона згоріла вщент, зостався лиш попіл. Людям у селі стало спокійніше жити. А на тому місці, де згоріла хата, і досі у повний місяць можна побачити собаку, яка лише протяжливо скиглить, ніби сумує...</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>6. Дар відьми. Записано в селі Кривуші Кременчуцького району від Стеценко Ольги Степанівни (1936) 2008 року.</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Полтавщини/">Фольклор Полтавщини</a></li>
	</ul>
</footer>
<!--#include virtual="/-/inc/general__page_end.inc" -->
