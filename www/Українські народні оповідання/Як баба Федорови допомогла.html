<!--#include virtual="/-/inc/general__page_start.inc" -->
<title>Як баба Федорови допомогла ☼ Народне оповідання ☼ Народна творчість</title>
<meta name="Description" content="Українське народне оповідання демонологічна розповідь Покуття «Як баба Федорови допомогла» ☼ Український фольклор, усна народна творчість України">
<link rel="canonical" href="https://proridne.org/Українські народні оповідання/Як баба Федорови допомогла.html">
<!--#include virtual="/-/inc/pageType__Українське оповідання.inc" -->

<article class="articleMain">
	<h1 class="articleMain__header">Як баба Федорови допомогла <br><span class="article__headerDescription">Демонологічна розповідь Покуття</span></h1>
	<p>Хлопець віз у поле гній. А як їхав від гною, коні спудилися і тікали аж до Сороків, цілих шість кілометрів. А там був склеп, а коло того склепу стояв вартівник. Розгорнувся він, підоймив шинелю і спер ті коні. Побитого хлопця привезли додому. Він полежав три дни, а потому упав, його залляла кров, і дістав падачку. І не було на це ніякого ліку.</p>
	<p>Той Федір був мій вуйко, мої нені брат. Тато мій поїхав до гуцулів, і порадили його гуцули їхати аж під венгерську границю, до баби. І сказали:</p>
	<p>— Як та баба не поможе, то не поможе ніхто.</p>
	<p>Тато зібралися і поїхали з Федором до тої баби. Думали вони, що то якась маленька хатина буде, а то була файна хата під бляхою і стайня файна, а на фіртці дзвінок. Там уже стояли чиїсь коні, вже там люди були. Тато потому розказували:</p>
	<p>— Зайшли ми на подвір’я. «Слава Ісусу Христу!» Вийшла баба, файна, розкішна. «Навіки слава Богу». Та й говорить: «Федусю, і тебе пригнала біда до баби так далеко? Ідіть до хати, відпочивайте, бо я не буду з вами ниньки мати діла, аж завтра».</p>
	<p>Чи тому, що в неї дні були визначені, чи чого — не знав тато, чого вона так сказала.</p>
	<p>Переночували вони одну ніч, пробули там ще день, а на другу ніч увійшла баба й сказала:</p>
	<p>— Федірку, будемо йти в похід. Розбирайте його.</p>
	<p>Тато розібрали Федора, і він пішов у двері, а де ділася баба, тато не виділи.</p>
	<p>Довго їх не було, а як прийшли, то Федір увійшов крізь двері, а баба вийшла з кагли. І була вже баба зовсім гола. Татови чупир устав на голові, а горіх перед хати тріщав від вітру. І Федір, і баба були геть мокрі. Каже баба Федорови:</p>
	<p>— Клякай.</p>
	<p>Укляк він, а вона поклала йому на голову книжку і зачала читати. А тоді знов пішов Федір у двері, а вона в каглу. І знов до хати через якийсь час вернулися: він у двері, а вона в каглу. І так три рази. А як вернулися за третім разом, баба сказала:</p>
	<p>— Федірку, вже цего в тебе більше не буде. Не гризися. І сказала баба татови:</p>
	<p>— Вбирайте його.</p>
	<p>Потім Федір розказував, що вона привела його над річку та й знов читала у него над головою, читала. А тоді його у воду бевхне і сама з ним скаче у воду. І так три рази робила. Він страшно боявся. І помогло йому, і більше в него падачки не було.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Топорівці, Городенківського району, Івано-Франківської області 19 лютого 1989 року від Насті Петрівни Сав’юк (1919)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Покуття/">Фольклор Покуття</a></li>
	</ul>
</footer>
<!--#include virtual="/-/inc/general__page_end.inc" -->
