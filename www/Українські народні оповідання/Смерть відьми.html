<!--#include virtual="/-/inc/general__page_start.inc" -->
<title>Смерть відьми ☼ Народне оповідання ☼ Народна творчість</title>
<meta name="Description" content="Українське народне оповідання демонологічна розповідь Полтавщини «Смерть відьми» ☼ Український фольклор, усна народна творчість України">
<link rel="canonical" href="https://proridne.org/Українські народні оповідання/Смерть відьми.html">
<!--#include virtual="/-/inc/pageType__Українське оповідання.inc" -->

<article class="articleMain">
	<h1 class="articleMain__header">Смерть відьми <br><span class="article__headerDescription">Демонологічна розповідь Полтавщини</span></h1>
	<p>Колись давно жили мої бабуся і дідусь у селі. Далеко від міста, гарно навкруги, затишно. Один одному селяни допомагають, підбадьорюють у важкі часи. Бува при якій біді допоможуть, бо до міста далеко.</p>
	<p>Але була в селі одна бабуся, звали її Олена. І от говорили люди між собою, що вона відьма! Ходили чутки, що Олена вночі не спить, а людям біду приносить. У корів не ставало молока, не було врожаю на городах та й будь-яке лихо, що траплялось у селі, то це її рук діло. Так говорили.</p>
	<p>То засуху зробить таку, що й врожаю не буде, а то зливу у жнива та грозу. Та що не зробить, а люди не можуть нічого вдіяти. А як хто їй скаже що всупереч, то незабаром до нього в дім якась хвороба завітає. А гляне на корову на чию, то відразу тварина захворіє чим. Як погляне на город, або на чиюсь гарну пшеницю, піде такий дощ, що все поламає, потрощить, пошкодить.</p>
	<p>Так вона і жила серед людей. Ніхто її не любив, бо як у людей яка біда, то вона сміється, радіє, що таке зробила.</p>
	<p>Але до всіх приходить смерть. От і до баби Олени вона прийшла. Та, як говориться, хто дуже винен перед Богом, приймає великі муки. Ось і Олена не могла вмерти, бо робила людям лихо. Мучилася, як не просила Бога забрати її на той світ, але її душу він не забирав.</p>
	<p>Лежала вона три дні при смерті, ніщо не могли з нею зробити. І ось, як розказувала моя бабуся, пішов мій дідусь до якоїсь жінки, то та йому й розповіла, що робити з Оленою. Взяв він хомут і одягнув на шию бабі, пробив дірку в стелі і вмить вилетіла грішна душа на волю. Вмерла відьма і люди зітхнули з полегшенням.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>5. Смерть відьми. Записано в селі Потоки Кременчуцького району від Облог Галини Василівни (1940) 2008 року.</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Полтавщини/">Фольклор Полтавщини</a></li>
	</ul>
</footer>
<!--#include virtual="/-/inc/general__page_end.inc" -->
