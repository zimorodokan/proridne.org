<!--#include virtual="/-/inc/general__page_start.inc" -->
<title>Гарбуз ☼ Народне оповідання ☼ Народна творчість</title>
<meta name="Description" content="Українське народне оповідання демонологічна розповідь Подніпров’я (Наддніпрянщини) «Гарбуз» ☼ Український фольклор, усна народна творчість України">
<link rel="canonical" href="https://proridne.org/Українські народні оповідання/Гарбуз.html">
<!--#include virtual="/-/inc/pageType__Українське оповідання.inc" -->

<article class="articleMain">
	<h1 class="articleMain__header">Гарбуз <br><span class="article__headerDescription">Демонологічна розповідь Подніпров’я (Наддніпрянщини)</span></h1>
	<p>Було це в сиву давнину. З розповіді прапрабабусі, ще за кріпацького права, у теплі літні вечори дівчата з парубками збиралися на вигоні. Дівчата співали, хлопці грали на гармоні та бубоні й розповідали цікаві історії та бувальщини.</p>
	<p>Бувальщина, про яку я Вам хочу розповісти, відбувалася у селі Бузків біля річки Тясмин.</p>
	<p>Недалеко від вигону стояла хата старенької вдови бабки Палажки. У холодні осінні та зимові вечори в її хаті збиралися на досвітки парубки та дівчата. Хлопці розповідали анекдоти й цікаві історії, дівчата лущили насіння.</p>
	<p>Трапилося це в ніч перед Покровою. Останнім до хати баби Палажки зайшов її хрещеник Трохим. Надворі біля порогу він побачив великого гарбуза з кривою карячкуватою ручкою.</p>
	<p>— Що це за гарбуз? — промовив Трохим.</p>
	<p>Він взяв цей гарбуз і заніс його до сіней, щоб, бува, ніхто не вкрав. Трохим зайшов до хати, зачинивши за собою вхідні двері на защіпку.</p>
	<p>— Навіщо ви залишили гарбуз на ніч біля дверей? Я його заніс у сіни, щоб, бува, ніхто не вкрав, — звернувся він до старенької.</p>
	<p>— Та ніякого гарбуза я не приносила й не залишала, — відповіла бабка Палажка.</p>
	<p>Близько опівночі у сінях щось забухкало й промовило:</p>
	<p>— Гарбуз, гарбуз!</p>
	<p>Дівчата злякалися, а хлопці, більш сміливі, взяли гасника й пішли в сіні подивитися, що там, але нічого не побачили, окрім гарбуза, й повернулися до дівчат.</p>
	<p>— Там тільки гарбуз, — промовили вони й зачинили за собою хатні двері. Через деякий час у сінях знову загупало й знову те саме:</p>
	<p>— Гарбуз, гарбуз!</p>
	<p>Трохим здогадався, у чім справа. Він згадав розповіді своєї покійної бабусі про відьом. Він узяв гарбуза за ручку, заніс його до хати й щосили гепнув об діл. Гарбуз тріснув, і з тріщини просочилася кров.</p>
	<p>Коли в селі проспівали перші півні й почало світати, гарбуз перетворився у людину. Присутні впізнали в ній стару бабу Івгу, що жила в старезній хатині на краю села. Поховали її за межами кладовища.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>10. Гарбуз. Записано в селі Червона Слобода Черкаського району від Дядюри Олександра Михайловича (1929).</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Наддніпрянщини/">Фольклор Подніпров’я (Наддніпрянщини)</a></li>
	</ul>
</footer>
<!--#include virtual="/-/inc/general__page_end.inc" -->
