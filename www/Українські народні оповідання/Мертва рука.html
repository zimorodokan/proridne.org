<!--#include virtual="/-/inc/general__page_start.inc" -->
<title>Мертва рука ☼ Народне оповідання ☼ Народна творчість</title>
<meta name="Description" content="Українське народне оповідання демонологічна розповідь Гуцульщини «Мертва рука» ☼ Український фольклор, усна народна творчість України">
<link rel="canonical" href="https://proridne.org/Українські народні оповідання/Мертва рука.html">
<!--#include virtual="/-/inc/pageType__Українське оповідання.inc" -->

<article class="articleMain">
	<h1 class="articleMain__header">Мертва рука <br><span class="article__headerDescription">Демонологічна розповідь Гуцульщини</span></h1>
	<p>Колись люде рубали ліс і ночували в колибах. Колиби були круглі, а посередині горіла ватра. В такій колибі ночувало поверх двадцять чоловік. Після роботи один молодюк пішов з колиби по воду. І почув, що з другої гори хтось крикнув: «Клей-гов!» А цей звідси обізвався: Га-бов!» Приніс він воду до колиби і говорить до своїх товаришів:</p>
	<p>— Там хтось різує дерево вночі.</p>
	<p>А серед них був старий дідо. Питається той дідо:</p>
	<p>— А як ти знаєш, що хтось різує дерево?</p>
	<p>— Бо кричало відти «клей-гов».</p>
	<p>— Кілко разів кричало?</p>
	<p>— Раз.</p>
	<p>— А ти що?</p>
	<p>— А я звідси кричав «габов».</p>
	<p>— Недобре ти зробив, — сказав дідо, і вони з того діда зачали сміятися.</p>
	<p>Ті всі лягають спати, а дідо бере рушницю і йде надвір вартувати. Хоче бачити, що з цего вийде.</p>
	<p>О дванадцятій годині ночі приходить опришок і витягає з-за халяви мертву людську руку. Та рука була зовсім висушена. Обійшов він з тою рукою три рази вкруг колиби напроти сонця. І всі люди, що там ночували, замертвіли, завмерли, як мухи. А дідо сидів на смерічці й уважав на все, що той опришок робить. Заходить опришок в колибу, сідає на ковбана і править об ту руку ніж. Витягнув довгий ніж, поклав мертву руку на коліно і править об неї ніж. Виправив ніж, бере першого, що лежав скраю, того, що кричав «габов», за волосся і тягне до ковбана рубати шию. А старий дідо уздрів, що опришок робить, намірився з рушниці і того опришка вбив. Та злазить з тої смереки, іде до колиби і будить тих людей — ніхто не встає. Дідо подумав: «А чого він ходив з мертвою рукою три рази проти сонця? Аби вони повставали, мені треба ходити навкруг колиби три рази за сонцем». Узяв він ту мертву руку і обійшов колибу три рази за сонцем. І тоді всі мертві люде повставали. І говорять оден до другого:</p>
	<p>— Ох, — каже, — як ми заспали. А дідо говорить до них:</p>
	<p>— Ви би були всі виспалися. Кого-с прикликав, як кричав «габов»? Був би вам усім опришок голови постинав.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Нижній Березів, Косівського району, Івано-Франківської області 8 листопада 1983 року Від Драгомирецького М. І. (1909 року народження)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Гуцульщини/">Фольклор Гуцульщини</a></li>
	</ul>
</footer>
<!--#include virtual="/-/inc/general__page_end.inc" -->
