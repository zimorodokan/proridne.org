<!--#include virtual="/-/inc/general__page_start.inc" -->
<title>Чарівниця ☼ Народне оповідання ☼ Народна творчість</title>
<meta name="Description" content="Українське народне оповідання демонологічна розповідь Бойківщини «Чарівниця» ☼ Український фольклор, усна народна творчість України">
<link rel="canonical" href="https://proridne.org/Українські народні оповідання/Чарівниця.html">
<!--#include virtual="/-/inc/pageType__Українське оповідання.inc" -->

<article class="articleMain">
	<h1 class="articleMain__header">Чарівниця <br><span class="article__headerDescription">Демонологічна розповідь Бойківщини</span></h1>
	<p>Була жінка. Були у неї чоловік і троє дітей. А тоді був голодовий рік. Чоловік старався, би вижили діти. Сам усе дбав, би діти жили. І помер сам. А в них молока не було, бо корова була тільна. Розтелилася корова. Пішла жінка до хати та й каже: — Ходи, дитинко, зо мною до стайні, бо мені щось маркітно. Сіла вона з дитиною в стайні та й сидить. Слухає, щось попід стайню шелестить, так, якби хто ріску яку тягнув. Вона підхилила двері, а через поріг скочила жабище і прямо корові попід вим’я. А жінка каже:</p>
	<p>— Ой, чорт тебе візьме. Ти вже не будеш їсти моє молоко. Взяла рискаль і зачала бити жабу рискалем. Думає: «Тепер я посічу тебе на дрібні куски». Вона жабу рискалем, рискаль відбився, а жаба їй під спідницю і до живота притулилася, така студена. Вона потрясається, жаба впаде та й знов їй під спідницю. І так билися, билися, і не годна вона була жабу забити. Вилаялася по-стародавньому і каже:</p>
	<p>— Ти вже не дочекаєш більше людське молоко їсти.</p>
	<p>Дитину лишила в стайні, жабу лишила і пішла до хати по відро. Бо вона чула, що як чарівницю в відро зав’язати і повісити її на банти, то вже вона відтам не вийде. Висохне, а не вийде, і вже людиною не буде.</p>
	<p>Входить вона до стайні, заперла за собою двері, щоби жаба не вийшла, шукає її, а дитина каже:</p>
	<p>— Жаба знов скочила попід корову, попід вим’я. Дивіться, — каже, — оде жаба на стіні.</p>
	<p>Жінка перестрашилася і йде до баби, котра була чарівниця. Вона думала, що то прийшла душа чоловіка. І вже не робила нічого тій жабі. Пішла до старої, а двері за собою не заперла. Прийшла під хату і кличе, кличе, і стукає у вікно, стукає: — Нанашко, пустіть!</p>
	<p>Вона довго не обзивалася. Нарешті із стогоном:</p>
	<p>— Та чого хочеш?</p>
	<p>Баба до хати її не пускає, а вона з-під хати повідає їй, яку вона пригоду мала в стайні з жабою, як вона билася з нею. І настрашилася, думала, що то душа чоловікова.</p>
	<p>—...Чи не буде мені шкодити тото, що я так з жабою билася?</p>
	<p>А та із стогоном каже:</p>
	<p>— Іди, йди. Жаби вже нема. А тобі нічого не пошкодило, бо ти з ангелом була.</p>
	<p>А то вона з дитиною була. Вона прийшла, а дитина каже:</p>
	<p>— Як двері не заперли, а жаба скочила й пішла.</p>
	<p>А як на другий день пішла до тої старої (бо то було по сусідстві), то вона вся була позав’язувана. І голова, і груди — ціла пообв’язувана була. Та й каже:</p>
	<p>— Падала-м тої ночи з печи та й дуже побилася.</p>
	<p>Ще трохи помучилася та баба і вмерла. І все перед смертю говорила:</p>
	<p>— Через сусіду мушу вмирати. Все нарікала на тоту сусіду.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Урич, Сколівського району, Львівської області 16 грудня 1990 року Від М. П. Степанків (1918)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Бойківщини/">Фольклор Бойківщини</a></li>
		<li><a href="/Українська міфологія/Чорт.html">Чорт в українській міфології</a></li>
	</ul>
</footer>
<!--#include virtual="/-/inc/general__page_end.inc" -->
