<!--#include virtual="/-/inc/general__page_start.inc" -->
<title>Дістанеться махом, то й піде прахом ☼ Народне оповідання ☼ Народна творчість</title>
<meta name="Description" content="Українське народне оповідання демонологічна розповідь Подніпров’я (Наддніпрянщини) «Дістанеться махом, то й піде прахом» ☼ Український фольклор, усна народна творчість України">
<link rel="canonical" href="https://proridne.org/Українські народні оповідання/Дістанеться махом, то й піде прахом.html">
<!--#include virtual="/-/inc/pageType__Українське оповідання.inc" -->

<article class="articleMain">
	<h1 class="articleMain__header">Дістанеться махом, то й піде прахом <br><span class="article__headerDescription">Демонологічна розповідь Подніпров’я (Наддніпрянщини)</span></h1>
	<p>Важко жилося парубку: сім’я велика, синів — семеро, а землі — ступінь. Що заробляв, у господарів працюючи, ішло на всю сім’ю. Сільські дівчата і поглядали на парубка (на вроду вдався), але що ж… безземелько. Хто за такого заміж піде?</p>
	<p>І вирішив парубок спробувати щастя… Чув від старих людей, що можна в ніч перед Івана Купала знайти скарб незліченний. Треба тільки знайти цвіт папороті, схожий на вогник. Де блисне, там і копай.</p>
	<p>Щоліта молодь до свята Купала готується: дівчата вінки плетуть, хлопці хмиз для багаття готують, криничку копають, а парубок — заступ на плечі і в ліс ташанський. Забреде в гущавину, де папороть як кущі, і жде. Шумить — гуде ліс, виє — скавчить навкруги, сміх чується, а він пильно вдивляється, чи не спалахне цвіт диво-квітки.</p>
	<p>Не один і не два рази приходив парубок після купальського свята днів через три-чотири (заводили його вогники далеко від Ташані). Знесилений знеможений падав колодою парубок, із тиждень слабував, підводився, починав працювати, а з думки не виходили вогники: нечиста сила з ним жартує, але він не відступить.</p>
	<p>Дома мовчали: сподівались, що, мабуть десь далеко знайшов собі син наречену, а батькам — невістку.</p>
	<p>Знову наближалося свято, коли можна скарб відшукати. Молодь — до ставка, а парубок — у ліс. Недалеко й пройшов — блиснув вогник. Парубок за ним… Дерся через кущі, падав — сміялися — аж морозом сипало.</p>
	<p>Як не водило, а з лісу вивело на греблю. Дійшов до середини — щось за ним гупнуло, задзвеніло. Грубий, схожий на чоловічий, голос сказав:</p>
	<p>— Бери, ти вже набрид нам. Тільки пам’ятай: вони не принесуть тобі щастя. Що дісталось махом, все піде прахом.</p>
	<p>Нагнувся парубок — лежить щось. Узяв — гаман, а в ньому гроші. Кинувся додому, розказав, як гроші дістав, що було сказано. Ніхто не захотів і копійки із того скарбу.</p>
	<p>Відійшов парубок від сім’ї: купив землю, дві пари волів, корову, збудував хату, повітку. Тепер і дівчина знайшлася, щороку мали сина, тільки не журилися, є що між дітьми ділити. Та не довелось…</p>
	<p>Блискавкою спопелило хату, повітку, вихопили із вогню тільки дітей, а перелякана худоба забігла в степ. Дісталося махом…</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>12. Дістанеться махом, то й піде прахом. Записано в смт. Демки Драбівського району від Пух Ліди Павлівни (1946).2009 року.</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Наддніпрянщини/">Фольклор Подніпров’я (Наддніпрянщини)</a></li>
	</ul>
</footer>
<!--#include virtual="/-/inc/general__page_end.inc" -->
