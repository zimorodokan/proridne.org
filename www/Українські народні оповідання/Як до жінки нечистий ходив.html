<!--#include virtual="/-/inc/general__page_start.inc" -->
<title>Як до жінки нечистий ходив ☼ Народне оповідання ☼ Народна творчість</title>
<meta name="Description" content="Українське народне оповідання демонологічна розповідь Поділля «Як до жінки нечистий ходив» ☼ Український фольклор, усна народна творчість України">
<link rel="canonical" href="https://proridne.org/Українські народні оповідання/Як до жінки нечистий ходив.html">
<!--#include virtual="/-/inc/pageType__Українське оповідання.inc" -->

<article class="articleMain">
	<h1 class="articleMain__header">Як до жінки нечистий ходив <br><span class="article__headerDescription">Демонологічна розповідь Поділля</span></h1>
	<p>За померлими не можна довго плакати, бо от що буває.</p>
	<p>Дуже гарно жили чоловік із жінкою, таж от він помер. Жінка щодня за ним голосила, ніяк заспокоїтися не могла. Одного вечора хтось у двері стукає. І хто то? Заходить її чоловік, сідає коло неї, говорить. І такий він точнісінько, як за життя був. Але ж жінка добре знає, що вона його поховала. Отак почав він ходити до жінки щовечора, а вона почала сохнути. Пішла раз до ворожки, а та їй каже:</p>
	<p>— То не твій чоловік, то нечистий.</p>
	<p>— А що ж мені робити?</p>
	<p>— А от що. Ти ніби ненароком кинь ножиці на землю і бистро за ними зігнись та подивись на його ноги. Тоді він буде питати, що ти бачила, то йому не признавайся. Кажи, що тільки ножиці підняла, а нічого не бачила. І не бійся.</p>
	<p>Ну, прийшов знов увечері чоловік. Жінка шиє, а він коло неї сидить, говорить. От вона ніби ненароком ножиці взяла і впустила, та й зігнулася підняти і подивилася йому на ноги: замість ніг побачила ратиці, бо то був не її чоловік, а чорт.</p>
	<p>— Що ти бачила? Скажи мені, — допитується він.</p>
	<p>— Нічого, тільки ножиці підняла.</p>
	<p>— Коли б ти цього не зробила, я б до тебе щовечора ходив, а так прощай, — сказав і вийшов.</p>
	<p>З того часу більше не приходив.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>6. Як до жінки нечистий ходив. Записано в Попівцях Барського району від Качевської Ганни Павлівни (1919) 2009 року.</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Поділля/">Фольклор Поділля</a></li>
	</ul>
</footer>
<!--#include virtual="/-/inc/general__page_end.inc" -->
