<!--#include virtual="/-/inc/general__page_start.inc" -->
<title>Шевченко на Хропалевому хуторі ☼ Народне оповідання ☼ Народна творчість</title>
<meta name="Description" content="Українське народне оповідання Подніпров’я (Наддніпрянщини) «Шевченко на Хропалевому хуторі» ☼ Український фольклор, усна народна творчість України">
<link rel="canonical" href="https://proridne.org/Українські народні оповідання/Шевченко на Хропалевому хуторі.html">
<!--#include virtual="/-/inc/pageType__Українське оповідання.inc" -->

<article class="articleMain">
	<h1 class="articleMain__header">Шевченко на Хропалевому хуторі <br><span class="article__headerDescription">Народне оповідання Подніпров’я (Наддніпрянщини)</span></h1>
	<p>Гарний Хропалів хутір у будь-яку пору року. Та чи не найкращий він навесні і влітку, коли все буяє у яскравій зелені, пахтить різнотрав’ям, дихає прохолодою ставків, оточених лісами.</p>
	<p>Тут, недалеко від колодязя-журавля, у низовині біля ставків, за радянських часів (тепер ті ставки не то приватизовано, не то орендовано) любило відпочивати мліївське школярство. Умліває каша у казанку, охочі хлюпаються у ставковій прохолоді. Пахощі каші збирають дітлахів до гурту. Дивись надійде хтось із хуторян, людей літніх, статечних. Усі смакують кашею та згадують минувшину. Кожен щось та знає, щось чув й охоче докладає до загальної картини.</p>
	<p>— А чи ж таки правда, дядьку, — вихоплюється хтось із хлопчаків, що ген під отим дубом відпочивав сам Шевченко?</p>
	<p>— То ж під яким саме? — перепитує не поспіхом селянин, мружачись проти сонця, — дубів тут вистачає. Є й ті, що Шевченко їх міг бачити. Моя ж бабця розказували, що у Хропалів була альтанка — нечуване диво за кріпаччини на селі. У прехорошому саду стояла і милувався нею всяк, хто потрапляв на хутір. Оповідали, що там любив посидіти і Шевченко. Нібито і писав щось і малював.</p>
	<p>Жвава русявокоса Маринка, що ось укладала зелені пагони папороті до ромашкового букета, раптом запитує:</p>
	<p>— Цікаво, хто знає, а що ж далі з титарівними?</p>
	<p>Усі присутні знають, що Олексій Іванович, управитель заводу “Рафінадний цукор братів Яхненків і Симиренка” Наталію, на час приїзду в Мліїв Тараса Григоровича Шевченка (1859 рік) з яким Хропаль заприятелював ще від знайомства в Миргороді в 1859 році, овдовівши виховував двох малолітніх доньок; старшій з дівчаток, Катерині виповнилося 6 років. Це її Шевченко називав Титарівною, їй присвятив вірш “Титарівна — Немирівна”, написаний у 1860 році в Петербурзі.</p>
	<p>Дядько Іван теж, виявляється про Хропалів знає немало.</p>
	<p>— Титарівни, бо батько їх був ще й титарем церкви на Платоновому хуторі, значить старостою. Як дочки підросли, віддав їх у науку, вчилися десь... От не згадаю, одні кажуть в Києві, другі — в Одесі. Приїдуть, розказують, було на канікули з станції кіньми панії паніями. Десь у Києві і досі живе їх рід.</p>
	<p>Допитлива Маринка й далі добивається:</p>
	<p>— Кажуть, Шевченко тут вірші читав. То ж, мабуть, не Хропалівням малим.</p>
	<p>— А кому ж ?</p>
	<p>— До Хропаля вечорами з заводу приходили його товариші. Не робітники, а ті, що вчилися, грамотні були, знали багато. Уважали значить, Шевченка, любили його послухать. Він же не тільки вірші їм читав, а кажуть анекдоти не раз розказував. Реготу було на весь хутір. А ще кажуть, не раз до Хропалів цікаві пани заходили на якусь картину подивитися, що її Шевченко подарував.</p>
	<p>— “Приятелі” та картина називається, — виказує Маринка свою обізнаність.</p>
	<p>— Не знаю, що то за картина, — каже дядько Іван. — Хропалі ж нею дуже пишалися. Кажуть Хропаль добре ставився до селян, що в саду його працювали і в господарстві. Хоч і пан, а селян не зобиджав, платив гарно.</p>
	<p>Порожніє казанок, притихає дітвора з ложками в руках, за дядьком вдивляється в гущавину, чи не вигулькне десь колишній власник хутора Хропаль зі своїм знаменитим гостем.</p>
	<p>— Заговорився я з вами, — каже дядько Іван, беручись за свій велосипед, — а мені ще треба мішечок кропиви нашукати. Десь бачив тут цілі зарослі, — подався десь між зелених дерев.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>4. Шевченко на Хропалевому хуторі. Записано в Млієві Городищенського району від Ярової Надії Іванівни 2008 року.</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Наддніпрянщини/">Фольклор Подніпров’я (Наддніпрянщини)</a></li>
	</ul>
</footer>
<!--#include virtual="/-/inc/general__page_end.inc" -->
