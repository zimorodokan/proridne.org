<!--#include virtual="/-/inc/general__page_start.inc" -->
<title>Спогади про рубаний Міст ☼ Народне оповідання ☼ Народна творчість</title>
<meta name="Description" content="Українське народне оповідання Подніпров’я (Наддніпрянщини) «Спогади про рубаний Міст» ☼ Український фольклор, усна народна творчість України">
<link rel="canonical" href="https://proridne.org/Українські народні оповідання/Спогади про рубаний Міст.html">
<!--#include virtual="/-/inc/pageType__Українське оповідання.inc" -->

<article class="articleMain">
	<h1 class="articleMain__header">Спогади про рубаний Міст <br><span class="article__headerDescription">Народне оповідання Подніпров’я (Наддніпрянщини)</span></h1>
	<p>Розповідь моя про село Рубаний Міст. Це буде страшна оповідка, а чи сумна бувальщина, а чи просто архіважлива подія з історії мого села — Рубаний Міст.</p>
	<p>Вже сама назва говорить про його далеко не романтичну історію.</p>
	<p>Рубаний Міст охопив у свої обійми п’ять невеликих ставочків, що утворилися вздовж берегів невеликої річечки Нипавки, яка бере свої витоки із зелених купин та манюсіньких (ногою переступиш) озеречок за селом.</p>
	<p>За крихітним, ледь більшим за своїх родичів-озеречок, озером-калабанею, в якому полощуться ціле літо гуси і качки, в село йде великий рукав води. Це і є наша Нипавка, що утворює п’ять ставочків, обставлених білими хатами.. Це і є моє село-Рубаний Міст.</p>
	<p>Питаєте, чому — Рубаний? Та січа ж тут була жорстока за сільце моє! Ой, битва була колись! Був це тоді, в кінці 17століття хутірець козацький в декілька десятків хат, що належав династії панів польських. Реєстрове козацтво охороняло село від битого шляху, яким ходила колись татарська орда, йшла до села дорога, перерізуючи край села і зразу ж виходячи з нього через дерев’яний міст.</p>
	<p>Село було обнесене ровом. Через міст був єдиний вхід і вихід. Над мостом височіла вежа, з висоти якої сільська сторожа пильно стерегла, з якого боку йтиме ворог. Турецька орда й напала на село. Січа була велика. Билися всі — і козаки, і кріпаки. Та ворог був сильніший. Міст дерев’яний було спалено, а людей порубано.</p>
	<p>Багато жителів було забрано в турецьку неволю. На тім же місці, де була січа знову відродилося село, що й по цей день залишило собі таку гарну і глибоку назву — Рубаний Міст. Всілякі події пережило моє село. Яких тільки панів не бачило! Найдовше служило воно панові Потоцькому, отому, що в Умані побудував Софіївку для коханої гречанки.</p>
	<p>В багатьох революціях і битвах захлиналося від крові моє сільце Рубаний Міст ( колись, в 1950 — 1980р.р. тут жило до двох тисяч жителів, а тепер всього 300 чоловік.)</p>
	<p>Червоні більшовики, білі, зелені, різні. Земля — селянам! Голод 1922року, колективізація, голод 1932-1933рр. «дайош Дніпрельстан!», п’ятирічки, війна з фашистами, відбудова, знову голодний 1947 рік.</p>
	<p>Ой, село ж моє, село! Ти витерпіло, вижило. Чим ти зараз живеш, чим одержиме?</p>
	<p>Людьми нашими, отими маленькими українцями, що вміють поділитися одне з одним останнім куском хліба, вміють орати, сіяти, косити, жати, в’язати, глину місити, хліб спекти, комбайна водити, і... в космос заглянути.</p>
	<p>З отаких маленьких сілечок і утворилася така велика житниця — Україна. Горда і гарна! Правда?</p>
	<p>І знову думками лину в минуле. Ще так багато не сказало моє серце. Були і голод, і війна, і горе, і сльози, і радощі... Та у свою розповідь хочу ввести ще таку бувальщину, свідком якої був саме я.</p>
	<p>1932-1933 роки закарбувалися в моїй пам’яті навіки. До голоду спричинила посуха, а потім держава вилучила в селянина хліб, бо треба було піднімати важку промисловість. В селян забрали все до крихти. Весною 1933 року почався масовий голод. Люди вимирали сім’ями. Я пам’ятаю, що мама моя лежала на печі, ноги пухлі, очі байдужі. В хату зайшла сусідка:</p>
	<p>— Що, Сусанно, вмираєш? На ось, візьми яєчко (сусідка ховала на горищі дві курочки, подалі від людського ока).</p>
	<p>Мама моя на другий день встала! Не просте то було яєчко... Я співаю гімн тій сусідці та її курочці, що знесла оте рятівне яєчко. Голодні їли все: кропиву, лободу срібносережкову, коріння очерету та комишу, листя липи та черешні.</p>
	<p>Їздовий їздив по селу і збирав трупи, складаючи їх штабелями на віз. Ніхто не плакав, почуття були притуплені, бо в голодного тиха смерть.</p>
	<p>Моя сусідка Ликера наказала своєму чоловікові зробити труну, щоб тоді, коли вона помре, поховати ж таки по-людськи, в труні. Та вижили сім’ї — і наша, і Ликерина. І зостався жити наш народ. Вистояв! Ожили люди помаленьку. А Ликера свою труну після голоду на горі сховала. Хай, може пригодиться. Залягла труна тихо під стріхою, як рак у болоті.</p>
	<p>Село оживало. Хліба вродили рясні та багаті. І знову війна. 1941-1945рр. забрали багато жителів нашого села. 67 чоловік забрали на каторжні роботи. Біля 100 чоловік загинуло на фронтах війни.</p>
	<p>Корсунь — Шевченківський котел... Хто з нас його не пам’ятає?! Бувало зранку до звечора село переходило з рук в руки по кілька разів. І — перейшло. В наші руки! «Солдатики ви наші!» А серед них же були українці і білоруси, росіяни, узбеки, туркмени та багато інших. Це вони знищили фашистську чуму! Терплячі українці, мудрі, мирні, працелюбні. Фашистів погнали на захід, а село — трупами встелене. Фашиста ховали там, де лежав. А наших солдатиків звозили у центр села, на пагорб. Там їх могила, велика-велика. 176 чоловік сплять вічним сном у братській «хаті», на стелі викарбувані їх імена. Ми їх шануємо, любимо, не забуваємо.</p>
	<p>А звозили солдат до могили моя ж мама Сусанна та баба Ликера. Чорна висока Ликера любила коней, працювала їздовим в колгоспі. Завжди ходила з батіжком, додому ніколи не спішила, довго розмовляла в чоловічих компаніях. Дві неділі після визволення села Ликера і моя мама збирали трупи наших солдат, клали їх по двоє-троє на віз, а ми, діти 10-13 років, допомагали жінкам завантажувати й розвантажувати трупів. Ми, діти війни, були набагато старшими за свої літа. Як же не станеш старшим, як я у війну просидів три місяці у погребі, бо фашистам «сподобалася» наша хата, і там вони влаштували свій штаб. А вже як втікали від радянської армії, то попрощалися зі мною, тицьнувши в погріб автомат і прошивши кулями картоплю біля самісіньких моїх ніг (а я сидів у куточку) і живий залишився. Таки живучі українці!</p>
	<p>Довго ще після війни жила Ликера. Коли почула, що має помирати, то наказала знести з горища історичну труну. Пішла труна в останню дорогу разом зі своєю величною і трудящою господинею. А моя мама ще 19 літ прожила після баби Ликери. Живучий наш народ, тому й село наше ще живе. Мало залишилося жителів, більше трьохсот. Та, може, виживемо, не дамо зникнути з карти Рубаному Мосту?</p>
	<p>Будьмо, люди! Живімо, народжуймося. Щоб держава жила, а держава — це моє село Рубаний Міст, з його історичною назвою, з його прекрасними людьми.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>37. Спогади про Рубаний Міст. Записано в Лисянському районі від Костенка Олександра 2008 року.</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Наддніпрянщини/">Фольклор Подніпров’я (Наддніпрянщини)</a></li>
	</ul>
</footer>
<!--#include virtual="/-/inc/general__page_end.inc" -->
