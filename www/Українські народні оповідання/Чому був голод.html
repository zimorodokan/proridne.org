<!--#include virtual="/-/inc/general__page_start.inc" -->
<title>Чому був голод ☼ Народне оповідання ☼ Народна творчість</title>
<meta name="Description" content="Українське народне оповідання Подніпров’я (Наддніпрянщини) «Чому був голод» ☼ Український фольклор, усна народна творчість України">
<link rel="canonical" href="https://proridne.org/Українські народні оповідання/Чому був голод.html">
<!--#include virtual="/-/inc/pageType__Українське оповідання.inc" -->

<article class="articleMain">
	<h1 class="articleMain__header">Чому був голод <br><span class="article__headerDescription">Народне оповідання Подніпров’я (Наддніпрянщини)</span></h1>
	<p>Мої рідні і сусіди від природи були мудрими людьми. Я вдячна Богові за те, що виросла серед цих людей, що вони зробили мене людиною свідомою того, що ж було насправді з нами і де та правда.</p>
	<p>Уже в 10 років я знала (чому в 10, бо почали ми вивчати предмет „Оповідання з історії СРСР"), хто ж такий Сталін і чому був голод у 33-ому.</p>
	<p>Пам’ятаю, прийшла зі школи. У нас у хаті, крім баби і тьоті, дві сусідки сидять. І от я вирішила продемонструвати їм свої знання з історії (а треба правду сказати, цей предмет я знала і любила). Почала я їм розказувати про голод 33-го, про засуху, про щасливе колгоспне життя.</p>
	<p>Мої рідні і сусіди слухали, слухали, а тоді одна й каже:</p>
	<p>— І хто ж тобі оце все розказав?</p>
	<p>— Як хто? — обурилася я, — вчитель та і в підручнику написано, ось читайте.</p>
	<p>Дорогі тепер мені люди, взяли з моїх рук підручник, подивилися, бо не всі навіть читати вміли, похитали головами і я почула те, про що тепер розказують на всіх перехрестях...</p>
	<p>Мені розказали ці звичайні неграмотні сільські жінки про те, як забирали останнє із дворів, як комуністи знущалися з селян, що не хотіли записуватися у колгосп. Тоді я дізналася, що у коморі зерно пріло, а мої сусіди сім’ями вимирали. А покійний Роман Поміщик (прізвисько) відвозив конячиною мертвих на кладовище. Заїхав до своєї сусідки. Вона мертва, син мертвий, ще один син ледве дихає, а дівчинка (баба Тетяна) ще жива. Повантажив Роман сусідку, її мертвого сина, став вантажити і другого (Єлисеєм звали його), а той говорить:</p>
	<p>— Романе, живий я ще...</p>
	<p>— Що ж що живий, доки доїдемо, то мертвий будеш, яка різниця, сьогодні чи завтра.</p>
	<p>Я знала жінку, мати якої з’їла свою дитину, меншу сестричку тітки Маші, а її за це в тюрму навіки засадили. Я знаю, коли вперше про це дізналася, то дуже плакала і говорила:</p>
	<p>— Чому її в тюрму, чому не Сталіна, не тих, хто забирав усе в людей.</p>
	<p>Ось такі розмови були під селянськими стріхами, народ не можна обдурити, бо він мудрий. Можливо, тому я не стала членом КПРС, хоча погрожували... Смішні були ці погрози і тому так палко вітала демократичні перетворення, будучи уже дорослою людиною.</p>
	<p>От тепер чомусь, дивлячись на цю комедію парламентську, не вірю нікому. Бо як же це так: щоб своєму народові народні ж обранці палиці в колеса вставляли... Це що ж історія повертається назад? Не дай, Боже !</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>58. Чому був голод? Записано в Чорнявці Черкаського району від Шамрай Марії Петрівни (1935) 2008 року.</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Наддніпрянщини/">Фольклор Подніпров’я (Наддніпрянщини)</a></li>
	</ul>
</footer>
<!--#include virtual="/-/inc/general__page_end.inc" -->
