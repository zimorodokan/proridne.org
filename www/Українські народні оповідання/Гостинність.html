<!--#include virtual="/-/inc/general__page_start.inc" -->
<title>Гостинність ☼ Народне оповідання ☼ Народна творчість</title>
<meta name="Description" content="Українське народне оповідання Поділля «Гостинність» ☼ Український фольклор, усна народна творчість України">
<link rel="canonical" href="https://proridne.org/Українські народні оповідання/Гостинність.html">
<!--#include virtual="/-/inc/pageType__Українське оповідання.inc" -->

<article class="articleMain">
	<h1 class="articleMain__header">Гостинність <br><span class="article__headerDescription">Народне оповідання Поділля</span></h1>
	<p>З давніх-давен наше село славилося гостинністю. Гостям завжди були раді, з дорогою душею пригощали хлібом-сіллю.</p>
	<p>Жили собі колись давно в нашому маленькому селі дід Юхим і баба Текля. Дітей у них не було, обділив Господь. Зате наділив їх Всевишній особливою щедрістю, добротою, привітністю. Дід Юхим до того всього був ще неабияким жартівником, а баба Текля майстринею на всі руки, особливо до випічки. Її хліб і короваї славилися на всю округу.</p>
	<p>Одного разу до діда Юхима прийшли сусіди дід Трохим та дід Кузьма. По доброті своєї душі господар заходився пригощати приятелів. Туди-сюди по господі, випити є що, а закусити — немає, та ще й баба десь забарилась. Вирішив дід Юхим пригостити друзів підпалком-коржем (годиною раніше баба Текля поставила тісто на хліб в пікній діжі ). В печі жарів хмиз, розкладений дружиною. Дід швиденько відірвав шматок тіста, замісив коржа, поклав його на пікну лопату, розгорнув хмиз і посадив коржа в піч. Зачинив піч затулою, а лопату поставив біля печі.</p>
	<p>— Ну хлопці, давайте закрутимо по самокрутці, поки спечеться підпанок, — запропонував дід і потягнувся до торбинки з тютюном.</p>
	<p>Діди посідали на лаві край столу, перебендювали про свої житейські справи, крутили самокрутки і поглядали на піч. Пройшов деякий час, і дід Юхим, потираючи руки, приготувався діставати підпалок з печі. Та сталася якась дивина: дід кректав, щось приказував і скільки в печі не шукав, а коржа знайти не міг. Вже й діди заглядали по черзі в піч — немає. Вирішили друзі, що забрала коржа « нечиста сила».</p>
	<p>Аж раптом дід Кузьма, глянувши на лопату, що тихенько стояла в кутку, розреготався. Всі побачили, що корж, як прилип до лопати спочатку, так і продовжував триматися на ній. Почухав дід Юхим потилицю і згадав, що забув підсипати під корж на лопату борошна. Тепер прийдеться гостям чекати господині дому, або йти з гостей, не скоштувавши Юхимової чарки. Сиділи-сиділи діди, а господиня як на зло не приходить. Скільки вже можна поглядати на стіл? Покрутились, покректали, випили оковитої без закуски та й порозходились.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>10. Гостинність. Записано Швець Л. в Киселях від Пушкарук Насті Пилипівни (1918) 2008 року.</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Поділля/">Фольклор Поділля</a></li>
	</ul>
</footer>
<!--#include virtual="/-/inc/general__page_end.inc" -->
