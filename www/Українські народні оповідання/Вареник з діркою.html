<!--#include virtual="/-/inc/general__page_start.inc" -->
<title>Вареник з діркою ☼ Народне оповідання ☼ Народна творчість</title>
<meta name="Description" content="Українське народне оповідання Полтавщини «Вареник з діркою» ☼ Український фольклор, усна народна творчість України">
<link rel="canonical" href="https://proridne.org/Українські народні оповідання/Вареник з діркою.html">
<!--#include virtual="/-/inc/pageType__Українське оповідання.inc" -->

<article class="articleMain">
	<h1 class="articleMain__header">Вареник з діркою <br><span class="article__headerDescription">Народне оповідання Полтавщини</span></h1>
	<p>В однієї вдови був син, звали його Микола. Бідно вони жили, хоч працювали, не покладаючи рук. Городу клаптик, три куриці і ті не несуться, бо нічим годувати. Інколи щось брат Петро перекине. Так і перебивалися з дня на день. Одного разу прийшов, під пахвою шматок сала приніс і сказав, щоб збирала Миколу їхати до млина в сусіднє село змолоти борошна Стеха відмовила:</p>
	<p>— Немає в мене, Петре, пшениці.</p>
	<p>— Ти Миколу лагодь. Може ми де дівку висватаємо. Не раз переказував наш далекий родич, що в нього дівка на виданні.</p>
	<p>— Побійся Бога, Петре, вона ж, кажуть, кривов’яза та негарна.</p>
	<p>— Зате в неї є пшениця.</p>
	<p>— Все ти зі своїми смішками, Петре. Тебе й не розбереш, коли ти правду говориш, а коли жартуєш.</p>
	<p>— Жартувати, Стехо, якби не плакати. Бо плачами лиху не зарадиш.</p>
	<p>Під обід добилися до сусіднього села, в якому був млин. Замісили борошна. Вирішили додому в ніч не вертатися, бо вовків страшно, а заночовувати у рідні і заодно подивитися на дівку. Розшукали швидко хату. На порозі з’явився чоловік, з великими залисинами і вирячкуватими очима. А все обличчя було сплюснуте, немов з холодцем полумисок. Він відразу впізнав Петра.</p>
	<p>— А це ж хто? — промовив якось недбало.</p>
	<p>— Микола, вдовиці Стехи син.</p>
	<p>— Та знаю, знаю, чув-чув.</p>
	<p>Він подивився на парубка. Пішов у сусідню кімнату. Щось довгенько там говорили з дружиною, але ні Петро, ні Микола ні чули. Коли повернувся, статечно проказав:</p>
	<p>— Чого стоїте, в ногах правди немає. Роздягайтеся, сідайте за стіл, бо в нас є дівка, щоб старости сідали.</p>
	<p>— Авжеж, а у нас парубок, — засміявся дядько Петро.</p>
	<p>Господар погукав, щоб принесли вечеряти. Увійшла дочка, несучи в макітрі вареники. Вона була, як дві краплі води, схожа на батька. Микола ледве ложки не впустив. Така вже негарна дівка. Йому вже і їсти перехотілося. А дядькові хоч би що, їсть аж за вухами лящить. Тоді Микола і собі почав уплітати вареник за вареником, ще й сметаною заїдав.</p>
	<p>А коли в мисці залишився останній, узяв і його, покрутив у руках, потім прокусив дірку, примружив одне око та в ту дірку:</p>
	<p>— Ку-ку, дядьку!</p>
	<p>Той мовчки поклав ложку, знизив плечима. А Микола знову тієї самої та ще сильніше:</p>
	<p>— Ку-ку, ку-ку!</p>
	<p>Потім на господарів:</p>
	<p>— Ку-ку, ку-ку, ку-ку!</p>
	<p>Дядько Петро поклав ложку, устав і каже:</p>
	<p>— Ну, будемо, Миколо, дякувати господарям за вечерю. Та ми, мабуть, із сватанням не забаримося.</p>
	<p>Тихін подивився, а потім якось глухо промовив:</p>
	<p>— Та нехай, не поспішайте, ми ще роздивимося, людей розпитаємо.</p>
	<p>Швидко бігли нагодовані коні, весело рипів сніг, ясно блищало сонце, а два чоловіки, один старший та бувалий, а другий молодий та веселий, поганяли їх, щось жваво говорили, перебиваючи один одного і так завзято сміялися, що аж за животи бралися.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>19. Вареник з діркою. Записано в с. Мокиївка Чорнухівського району від Шпитяка Миколи Оксентійовича (1924) 2009 року.</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Полтавщини/">Фольклор Полтавщини</a></li>
	</ul>
</footer>
<!--#include virtual="/-/inc/general__page_end.inc" -->
