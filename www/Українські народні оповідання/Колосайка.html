<!--#include virtual="/-/inc/general__page_start.inc" -->
<title>Колосайка ☼ Народне оповідання ☼ Народна творчість</title>
<meta name="Description" content="Українське народне оповідання Чернігівщини «Колосайка» ☼ Український фольклор, усна народна творчість України">
<link rel="canonical" href="https://proridne.org/Українські народні оповідання/Колосайка.html">
<!--#include virtual="/-/inc/pageType__Українське оповідання.inc" -->

<article class="articleMain">
	<h1 class="articleMain__header">Колосайка <br><span class="article__headerDescription">Народне оповідання Чернігівщини</span></h1>
	<p>Жив у нашому силі парубок Ігнат. Гарний був парубок, роботящий, порядний і хазяйського роду. Ні одна дівка не була проти, щоб він сватав її. Та Ігнат ні до одної в селі клинків не підбивав, усі йому були байдужі.</p>
	<p>І от пішла по селу чутка, що жениться Ігнат на дівці з сусіднього села, да, кажуть, що нечистого вона роду. Батьки в неї нерідні, а знайшли її в житі. Да така дивна то була дитина. Ще маленька, а коси довгі-довгі і цвіту достиглої пшениці. А очі такі сині, що, наче, справді волошки.</p>
	<p>Батькам по хазяйству помагала все: корів доїла, шарувала на городі, садила і сіяла. А як приходили жнива, все по ворожках її возили, хворіла. Роботи стільки, що хоч вішайся, а тут така біда.</p>
	<p>Оженився Ігнат, привіз жінку в нову хату, що сам побудував. Такої краси, як у них коло хати, не було ні в кого. Квіток тих сила всяких. А звали жінку якось дивно на той час — Озоряна.</p>
	<p>Жили дружно з Ігнатом, хазяйнували, любилися, і велося все у них. Ото тільки, як настануть жнива, так і пропала Ігнатова жінка. Не держалася хати в жнива. Все, було, розпатлана по полях бродить, людей лякає, а попитай, чого додому не йде, то, каже, що матір свою шукає.</p>
	<p>Через деякий час народилося у них двійко дівчаток. Тепер уже в жнива Озоряна з дітьми пропадала. Почали її в селі Колосайкою звать, «русалка», значить, по-нашому. А справжнє ім’я й забули.</p>
	<p>Було в Колосайки з Ігнатом одинадцять дочок, да ні одна не помагала йому в жнива. Отак сам, було, і жне, і косить, і в’яже, і в копи складає. А вони, як жнива, так і блудять усе. Ото, якось, усі й перевелись. Одну косарі косою підкосили, то щось трохи помучилась да й умерла. Кажуть, заснула в житі. Одна в ставу сільському втопилася. Одна була зовсім не сповна розуму, все, було, розпатлана блудить. Десь і пропала. Коси ні одна з них не заплітала, а гарні такі всі були, як мальовані. А хлопці на досвітках боялись до них підходить. Так ні одна заміж і не вийшла. Дуже переживав Ігнат за своїх дочок, а згодом і умер. А жінка його теж десь пропала. Осталась ото одна дочка Колосайчина — Ольга. Гарна була, а ніхто не сватав.</p>
	<p>Ото в одні жнива пропала вона з села, а вернулася перед Покровою і на сносях. Згодом породила дочку. Да й жили вдвох. Ольгу ту теж Колосайкою звали, бо ім’я її забули. Колосайка да і все. А Колосайчина дочка в нашому силі живе й досі.</p>
	<p>— А як же її звати?</p>
	<p>— А ніяк — Колосайка да й годі. А, може, і звати якось, да люди забули. Ні пшениці, ні ячменю вона ніколи не сіяла на городі, все більше квіток, ніж городини. Сказано, Колосайка.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>11. Колосайка. Записано в Даниному Ніжинського району від Пономаренко Наталі Полікарпівни (1920) 2008 року.</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Чернігівщини/">Фольклор Чернігівщини</a></li>
	</ul>
</footer>
<!--#include virtual="/-/inc/general__page_end.inc" -->
