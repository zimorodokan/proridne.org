<!--#include virtual="/-/inc/general__page_start.inc" -->
<title>Як відьма провчила Данила ☼ Народне оповідання ☼ Народна творчість</title>
<meta name="Description" content="Українське народне оповідання демонологічна розповідь Кіровоградщини «Як відьма провчила Данила» ☼ Український фольклор, усна народна творчість України">
<link rel="canonical" href="https://proridne.org/Українські народні оповідання/Як відьма провчила Данила.html">
<!--#include virtual="/-/inc/pageType__Українське оповідання.inc" -->

<article class="articleMain">
	<h1 class="articleMain__header">Як відьма провчила Данила <br><span class="article__headerDescription">Демонологічна розповідь Кіровоградщини</span></h1>
	<p>На околиці Забалканівки серед кущів бузку, шипшини і жовтої акації біліла низенька хатина. Жила в ній стара Притичиха з донькою і зятем-тихонею. Нижче хати тулився не то сарайчик, не то курник, у якому Притичиха тримала білясту корівчину. Припне її, бувало, на вигоні, а люди думають, що то коза.</p>
	<p>Корова — нічого бачити, а молока Притичиха мала море. На яку корову в череді не погляне, та молока не матиме. Зате в Притичихи, казали, молоко навіть із сохи текло. З осені до весни, коли у людей корови були у запуску, Притичишин зять возив на базар бочонки із сиром і маслом.</p>
	<p>По селу ходила чутка, що Притичиха — відьмина донька. Мати молодою вирядила її на мітлі по зілля у Чорний ліс, куди зліталися відьми з усіх усюд. Донька замешкалась там. Тільки мала влетіти у димар — прокукурікав півень. Відьомське чаклунство втратило силу, і молода Притичихівна лишилася на даху. Обхопила руками димар і сиділа, доки мати не зняла звідти. Після того, як сусідський підліток розпустив чутку про те, що бачив у старої і молодої Притичих невеличкі хвостики, коли ті замочували коноплі в копанці, парубки прозвали матір і доньку відьмами.</p>
	<p>Неймовірні чутки про витівки якоїсь відьми чи чаклунки ходили на сусідньому із Забалканівкою Лужку. Одного разу на досвітках напустила відьма на дівчат ману, ніби хату затоплює вода. Дівчата попіднімали плаття, а вода надходить і надходить. Змушені були залазити на ослони, на припічок і на піч. Іншим разом перевтілилась у вогненне коло, що котилось прямо на гурт парубків.</p>
	<p>Ніхто на Лужку не знав, хто все витворяє. А виявилось, що то витівки варварівської баби Пріськи. Її доля склалась так, що лишилась старою дівкою. От і мстилася за те чоловікам і парубкам. Якби не оказія з баби Ярини племінником, ніхто б не знав, що баба Пріська — відьма.</p>
	<p>А трапилося ось що. Вертала вона, мабуть, із летів. У цей час із досвіток ішов Данило. Дивиться, біжить свиня. «Чиясь в таку пору вибралася з хліва», — подумав. Підняв лозину і почав завертати. Хльоснув і незчувся, де й ділась капосна свиня.</p>
	<p>На ранок Данило занедужав. Возили батьки хлопця і в Братолюбівку, і в Єлисаветград, але лікарі не могли нічим зарадити. Данило сох на очах, перестав навіть підніматись</p>
	<p>Рівно через рік, як сталась оказія зі свинею, зайшла до хати баба Пріська. Вмостилась біля Данила, якому лікарі наврочили могилу.</p>
	<p>— Ти гуляв на Спаса у слободі? — запитала хлопця.</p>
	<p>— Гуляв, — зронив ледь чутно.</p>
	<p>— Свиню бив лозиною?</p>
	<p>— Додому проганяв.</p>
	<p>— То була я. За те, що позбиткував — провчила тебе на рік. Видужуй і не піднімай руку ні на людей, ні на братів наших менших.</p>
	<p>Попрощалась і пішла з хати. У Данила ніби неймовірний тягар спав з плечей. Невдовзі підвівся з ліжка, а до осені став таким, як був. Неначе і не сковувала недуга.</p>
	<p>Давним-давно не стало баби Пріськи. Згадують про неї лише ті, кому бабусі і батьки розповідали про відьомські витівки.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>2. Як відьма провчила Данила. Записано в смт Петровому Петрівського району від Булаха Івана Костянтиновича (1937) 2010 року.</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Кіровоградщини/">Фольклор Кіровоградщини</a></li>
	</ul>
</footer>
<!--#include virtual="/-/inc/general__page_end.inc" -->
