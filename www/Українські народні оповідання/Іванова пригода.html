<!--#include virtual="/-/inc/general__page_start.inc" -->
<title>Іванова пригода ☼ Народне оповідання ☼ Народна творчість</title>
<meta name="Description" content="Українське народне оповідання демонологічна розповідь Подніпров’я (Наддніпрянщини) «Іванова пригода» ☼ Український фольклор, усна народна творчість України">
<link rel="canonical" href="https://proridne.org/Українські народні оповідання/Іванова пригода.html">
<!--#include virtual="/-/inc/pageType__Українське оповідання.inc" -->

<article class="articleMain">
	<h1 class="articleMain__header">Іванова пригода <br><span class="article__headerDescription">Демонологічна розповідь Подніпров’я (Наддніпрянщини)</span></h1>
	<p>Колись давно, так давно, що й не згадати, у нашому селі таке приключилося. Тоді ще хлопці гуляли юрбами і як могли старалися зачепити веселих дівчат-кралечок. Найліпшим із вигадників був Іван — чорнявий, кароокий, стрункий — приємно глянути! Чим би здивувати, налякати невгамовних дівчат? Нічого не придумувалося.</p>
	<p>І от, йдучи якось через старе кладбище, хлопці подумали: «Може, тут, у могилах, заховані скарби? Не одна кралечка захоче собі намисто із срібних чи золотих монет!»</p>
	<p>Дурне діло не хитре. Зганяли додому, прихопили заступи й почали копати. Копали, аж упріли! Аж ось на щось натрапили. Але ждало їх велике розчарування! Знайшли тільки дивний скелет: небіжчик був похований сидячи.</p>
	<p>На цей момент десь недалеко захихотіли дівчата.</p>
	<p>— Зараз ми їх похихочемо! — шепнув Іван хлопцям і, начепивши на держак лопати череп, із диким гиком вискочив із кущів.</p>
	<p>Скільки знялося крику, галасу, зойків, неначе стайка пташок, дівчата розлетілись в різні боки.</p>
	<p>— Оце весело! — реготали хлопці.</p>
	<p>Скоро про це лякання Іван і забув. Та ненадовго. Щодень тривожніше ставало у нього на душі. Куди й подівсь той веселий парубок! А причиною стали дивні сни, які не давали йому покою. Снився старий татарин, який хитав головою, примруживши свої і так розкосі очі. Потім голова відвалювалася, мрець протягував до Івана свої довгі кістляві руки й хижо скрипів:</p>
	<p>— Віддай мою голову!</p>
	<p>І так щоночі. У бідолахи Івана стала сильно боліти голова. Хлопець нікому про те не розказував, мабуть, стидно було. Але з кожним днем Іванові ставало усе гірше і гірше. Не тільки батьки, а й люди замітили щось недобре. Нарешті Іван рішився і розказав усе батькові:</p>
	<p>— Ой, наробив же ти собі біди! — переполошився старий. — Не знаю, чим може кінчитися твоя витівка.</p>
	<p>І справді, з кожним днем парубку ставало гірше, він чах і чах на очах. Незабаром Іванові наснився іще страшніший сон.</p>
	<p>— Не повернеш мені мою голову — заберу твою! — дико кричав небіжчик, а Івана заливав холодний піт.</p>
	<p>Про біду, яка сталася з Іваном, дізналася Ганка. До того вона й не помічала балагура, бо не дуже шанувала галасливу молодіж. Жила вона з матір’ю, а люди казали, що вони — відьмине сім’я.</p>
	<p>Вирішила Ганка врятувати Івана і повела його до своєї баби, яка жила в сусідньому селі.</p>
	<p>Коли баба побачила молоду парочку, вона усе пойняла, бо наче чорна хмара нависла над парубком, хоч надворі безжалісно палало літнє сонце.</p>
	<p>— Прокляття на тобі, синку, страшне прокляття! Та якщо зробиш так, як я скажу — житимеш.</p>
	<p>Іван так і завмер, наче грім загримів над ним. Завела його стара до себе в хату. Там зразу вдарив Іванові в носа аромат різних трав, якісь зовсім незвичні запахи. Посадила баба на лаву Івана і почала проказувати якісь незрозумілі слова, виливала воском і палила свічки.</p>
	<p>— Що ще треба зробить — це моя справа, — сказала потому, — а ти повинен сходити на те кладбище і вклонися низенько тій могилі, яку потривожив. Та проси пробачення у небіжчика і милості у бога. Потім залишиться тільки чекати.</p>
	<p>Сказала так знахарка і зачинила за Іваном двері.</p>
	<p>І ось случилося диво: хлопець видужав! Перестали йому снитися жахливі сни, небіжчик не приходив до нього у снах.</p>
	<p>Іван став повертатися до життя, згодом одружився, з’явилися у нього діти. А про той случай він ніколи не забував і нащадкам своїм казав:</p>
	<p>— Не займайте чужого, не насміхайтеся ні над ким. І пам’яті померлих не тривожте!</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>22. Іванова пригода. Записала Цебак Руслана від Цебак Людмили Петрівни (1939) в с. Дніпровське Солонянського району 2009 року.</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Наддніпрянщини/">Фольклор Подніпров’я (Наддніпрянщини)</a></li>
	</ul>
</footer>
<!--#include virtual="/-/inc/general__page_end.inc" -->
