<!--#include virtual="/-/inc/general__page_start.inc" -->
<title>Пусти, мертвий, мертвого ☼ Народне оповідання ☼ Народна творчість</title>
<meta name="Description" content="Українське народне оповідання демонологічна розповідь Гуцульщини «Пусти, мертвий, мертвого» ☼ Український фольклор, усна народна творчість України">
<link rel="canonical" href="https://proridne.org/Українські народні оповідання/Пусти, мертвий, мертвого.html">
<!--#include virtual="/-/inc/pageType__Українське оповідання.inc" -->

<article class="articleMain">
	<h1 class="articleMain__header">Пусти, мертвий, мертвого <br><span class="article__headerDescription">Демонологічна розповідь Гуцульщини</span></h1>
	<p>Були собі парубок і дівка. Ходив парубок до дівки, думав уже її брати. Але взяли його до війська. Вона дуже за ним затужила. І повстала війна. Він був на війні, і його там убили. А вона так затужила, що не мала на себе місця. Такий тоск дістала, що но.</p>
	<p>Але одного разу о дванадцятій годині ночі приїздить він на кони. Приїздить і викликає її надвір. Вона вийшла. Він каже:</p>
	<p>— Збирайся, бери свою одежину і йди за мною.</p>
	<p>Вона збирає все, кидає на коня, там складають його. Та й каже він:</p>
	<p>— Сідай на коня.</p>
	<p>Вилазить вона на коня, сіла коло него. А він її застеріг:</p>
	<p>— Дивися, аби ти до мене не дотикалася, бо я, — каже, — один порох.</p>
	<p>Та й сіла вона. І такий страх дістала. І їдуть, їдуть вони степом. А ніч була місячна. Він заговорив до неї:</p>
	<p>— Місяць світить, опир їде, ти ся, дівча, не боїш? А вона каже:</p>
	<p>— Я ся не бою, бо я з тобою. Далі їдуть, а він другий раз каже:</p>
	<p>— Місяць світить, опир їде, ти ся, дівча, не боїш? А вона другий раз каже:</p>
	<p>— Нє, я ся не бою, бо я з тобою, їдуть ще далі, і він третій раз питає її:</p>
	<p>— Місяць світить, опир їде, ти ся, дівча, не боїш?</p>
	<p>— Нє, я ся не бою, бо я з тобою.</p>
	<p>їдуть вони далі степом і приїхають на цвинтар, кінь зупинився, і вони обоє злізли на землю. Каже він до неї:</p>
	<p>— Бери та лізь у яму. А вона йому:</p>
	<p>— Перший раз лізь ти.</p>
	<p>— Нє, — каже, — лізь ти перший раз.</p>
	<p>Та й так вони перечаться. Та й до того доперечилися, що мусів лізти він. Вона сказала:</p>
	<p>— Ти лізь, а я буду скидати в яму одежину.</p>
	<p>— Добре.</p>
	<p>Вона скидає одно за другим. Скидає, скидає. Такий страх дістала, бо вже вздріла, що недобре. Та й закидала вже все, лишився один лиш клубок.</p>
	<p>А вона вже думає тікати. Імила за кінець нитку в тому клубку, і клубок кинула в яму. А він там жде, би вона йшла. Кричить, аби йшла. А вона кинулася тікати.</p>
	<p>Тікає вона степом, і ніде нікого нема. Дивиться, а там якесь світло. А то хатчина невелика. Заходить вона в ту хатчину, а там нема нікого, лиш мертвець лежить на лаві. Вона бахнула мерцеви на груди хрестик і полізла на піч. Мала з собою крейду свячену. Зробила тою крейдою три рази коло та й сидить у ньому. Чує, надворі страшний гуркіт. Вона думала, що хатчина перевернеться. Приходить той опир на кони та й каже:</p>
	<p>— Пусти, мертвий, мертвого, мемо їсти живого. А цей рунтається та й каже:</p>
	<p>— Ой, братчику, я не годен встати, бо таким тяжким хрестом привалений.</p>
	<p>А той за вікном ще остріше каже:</p>
	<p>— Пусти, мертвий, мертвого, мемо їсти живого!</p>
	<p>А вона так напудилася, що чуть не вмирає. Цей на лаві рунтається, рунтається та й не годен встати.</p>
	<p>— Пусти, мертвий, мертвого, мемо їсти живого! — знов кричить опир. — Бо зараз, — каже, — дванадцята година мине. Та й кугути запіють, та й знаєш, що буде.</p>
	<p>Але той не годен устати з лави.</p>
	<p>— Я, — каже, — таким хрестом привалений, що не годен. Опир ще трохи погуркотів та й пішов. Та й запіяли кугути, і стало розвиднятися. Вона досиділа на тій печі до білої днини, а відтак пішла додому. Але довго не прожила — в короткім часі з того пережиття померла.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Верхній Березів, Косівського району, Івано-Франківської області 22 листопада 1986 року Від Негрич Анни Николаївни (1922 року народження)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Гуцульщини/">Фольклор Гуцульщини</a></li>
	</ul>
</footer>
<!--#include virtual="/-/inc/general__page_end.inc" -->
