<!--#include virtual="/-/inc/general__page_start.inc" -->
<title>Цигани ☼ Народне оповідання ☼ Народна творчість</title>
<meta name="Description" content="Українське народне оповідання Поділля «Цигани» ☼ Український фольклор, усна народна творчість України">
<link rel="canonical" href="https://proridne.org/Українські народні оповідання/Цигани.html">
<!--#include virtual="/-/inc/pageType__Українське оповідання.inc" -->

<article class="articleMain">
	<h1 class="articleMain__header">Цигани <br><span class="article__headerDescription">Народне оповідання Поділля</span></h1>
	<p>З давніх-давен кочували цигани. Вони мали вмілі руки, все вміли зробити: сокиру, лопату, сапу, серпа. Циганки жили з ворожіння.</p>
	<p>Кілька років підряд на початку літа приїжджали вони і в наше село. Зупинялись на великому вигоні. Цей вигін був далеко від сільських хат. Цигани відразу натягали шатро і брались до роботи. Циган починав клепати щось, а циганка з циганчатами йшла до людей, щоб їм ворожити. Чутки про приїзд циган розповсюджувалися швидко. Жінки були раді їхньому приїзду, бо починалося літо, і все в хазяйстві до роботи повинне бути готовим. Хто ніс серпа гострити, хто сокиру, хто пилку, а одна жінка з нашого курника взяла кусок заліза і пішла, щоб циган зробив їй сапу. Циган подивився і сказав:</p>
	<p>— Бабо, з цього заліза сапу не зробимо. Зробимо з свого.</p>
	<p>— О, то це буде дорого.</p>
	<p>— Ні, я дорого не беру. Принеси кусок сала і кілька яєць.</p>
	<p>Жінка погодилась.</p>
	<p>А циганка з циганчатами вже йшла селом, і всі чули їхню циганську мову. Наш двір був найближче до вигона, де зостановились цигани. Підійшла циганка до хати і почала гукати. Жінки покинули роботу і вийшли на вулицю. Хтось вийшов, щоб подивитися на циган, а комусь не терпілось поворожити.</p>
	<p>Першою підійшла баба Ганка. В неї був хворий чоловік, і вона хотіла знати, що з ним буде. Циганка розклала карти і сказала, що чоловік дуже хворий і довго жити не буде. А ще вона сказала, що в жінки син на чужині, що він не буде навідуватись і не буде на похороні ні в батька, ні в неї.</p>
	<p>І справді, в цієї жінки був син в Москві. Вона дуже за ним побивалась і чекала в гості. Не приїхав він на похорон батька. Через багато років померла і мати, а син не встиг її поховати, бо приїхав, коли люди вже з цвинтаря йшли.</p>
	<p>І односельчани згадали слова циганки. А ще циганка ворожила дівчатам про їхню долю. Малі циганчата танцювали і казали, щоб їм давали копійки. Чоловіки ж ішли до цигана, щоб подивитися на коней! Коні були гарні, показні, і паслися на вигоні. А чоловіки помітили, що цигани хоч і їздять від села до села, але не бідні.</p>
	<p>Пізно циганка з клунками, що наворожила, ішла з села, а за нею пленталися діти. Якось у село приїхали якісь люди і сказали, що в них пропали коні. Сільська влада прийшла до цигана з претензіями, що саме він вкрав ці коні. Циган відповів:</p>
	<p>— Хоч і кажуть, що цигани брехуни і злодії, але я цих коней не крав.</p>
	<p>Його вже хотіли забрати до району, але циганка почала просити, щоб не забирали чоловіка, бо вона може наворожити, де коні. Повороживши, розказала, де коні і назвала прикмети того, хто їх вкрав. Ті люди поїхали, а згодом переказали в село, що коні знайшлися, що то їх пастух продав вночі іншим циганам.</p>
	<p>Цигани навідувалися років зо три в село, і люди йшли до них, і більше ні в кого ніщо не пропадало.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>18. Цигани. Записано в с. Дружне Калинівського району від Семенюк Анастасії Якимівни (1922) 2009 року.</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Поділля/">Фольклор Поділля</a></li>
	</ul>
</footer>
<!--#include virtual="/-/inc/general__page_end.inc" -->
