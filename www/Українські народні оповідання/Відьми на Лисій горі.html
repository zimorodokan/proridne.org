<!--#include virtual="/-/inc/general__page_start.inc" -->
<title>Відьми на Лисій горі ☼ Народне оповідання ☼ Народна творчість</title>
<meta name="Description" content="Українське народне оповідання демонологічна розповідь Подніпров’я (Наддніпрянщини) «Відьми на Лисій горі» ☼ Український фольклор, усна народна творчість України">
<link rel="canonical" href="https://proridne.org/Українські народні оповідання/Відьми на Лисій горі.html">
<!--#include virtual="/-/inc/pageType__Українське оповідання.inc" -->

<article class="articleMain">
	<h1 class="articleMain__header">Відьми на Лисій горі <br><span class="article__headerDescription">Демонологічна розповідь Подніпров’я (Наддніпрянщини)</span></h1>
	<p>Була в чоловіка жінка-відьма. Тільки-но надійде глуха північ, прокинеться він, а жінки біля нього вже й нема. Подивиться він навколо, хата на гачок замкнена, сіни на засуві, а її нема. Він і думає собі: «Треба вистежити її».</p>
	<p>Прикинувся одного разу, ніби міцно спить, і дочекався, коли його дружина опівночі тихенько підвелася, засвітила каганця, дістала з полиці якесь зілля в пляшці, взяла черепок, влила того зілля з пляшечки, досипала сажі, розмішала, додала ще сірки та купоросу, зняла з себе сорочку, обережно поклала її на ліжко, накривши рядном, а сама намастила отим мастилом під пахвами та й вилетіла в одну мить через комин.</p>
	<p>Піднявся чоловік і собі з ліжка, намастився під пахвами і собі вилетів навздогін за жінкою. Летить вона, а він за нею. Пролетіли вони вже всі села й міста, стали до Києва підлітати, якраз до Лисої гори. Дивиться чоловік, а там церква, біля церкви цвинтар, а на цвинтарі відьом з відьмаками не злічити, в кожного свічка в руках палахкотить.</p>
	<p>Враз обернулася відьма, бачить, за нею чоловік летить, вона до нього і говорить:</p>
	<p>— Чого летиш за мною? Поглянь, скільки тут відьом, як вздрять тебе, то дихнути не дадуть, так і розірвуть на шматки.</p>
	<p>Потім дала вона йому білого коня і говорить:</p>
	<p>— Візьми ось цього коня та повертайся скоріше додому.</p>
	<p>Сів він на того білого коня і в одну мить вдома опинився. Поставив його коло ясел, а сам увійшов до хати і ліг спати. Вранці прокинувся, глип, аж жінка коло нього спить. Пішов швиденько до того місця, де коня залишив, а на тому місці увіткнута біля сіна величезна верба із обідраною корою.</p>
	<p>Ввійшов чоловік до хати і розповідає жінці, що замість коня стоїть лише дрючок.</p>
	<p>— Візьми, — каже дружина, — цей дрючок і сховай його у хліві, бо як відьми вгледять, буде тобі горе. А вночі прокинься та викинь того дрючка через поріг. Лише тоді нічого не трапиться.</p>
	<p>Ліг він наступної ночі спочивати, а опівночі прокинувся і пішов до хліва. І тільки-но перекинув отой дрючок через поріг, а із нього кінь зробився і як загримить копитами, як помчить вулицею, і хто його відає, куди він подівся.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>2. Відьми на Лисій горі. Записано у Ватутіно Звенигородського району від Гревцової Катерини Максимівни (1941) 2008 року.</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Наддніпрянщини/">Фольклор Подніпров’я (Наддніпрянщини)</a></li>
	</ul>
</footer>
<!--#include virtual="/-/inc/general__page_end.inc" -->
