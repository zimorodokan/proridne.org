<!--#include virtual="/-/inc/general__page_start.inc" -->
<title>Панські гостинці ☼ Народне оповідання ☼ Народна творчість</title>
<meta name="Description" content="Українське народне оповідання Поділля «Панські гостинці» ☼ Український фольклор, усна народна творчість України">
<link rel="canonical" href="https://proridne.org/Українські народні оповідання/Панські гостинці.html">
<!--#include virtual="/-/inc/pageType__Українське оповідання.inc" -->

<article class="articleMain">
	<h1 class="articleMain__header">Панські гостинці <br><span class="article__headerDescription">Народне оповідання Поділля</span></h1>
	<p>Було це тоді, коли Кармалюк з Сибіру повернувся. Пішов він на шлях, що веде до Летичева, засів у лісі біля дороги й сидить.</p>
	<p>Саме тоді неділя була і люди йшли до Летичева на ярмарок. Дивиться Кармалюк, іде бідно вбрана жінка. Вийшов він з лісу й питає:</p>
	<p>— Не втомилась, молодице?</p>
	<p>— Ой втомилась, чоловіче добрий, та ще й спина болить від панських гостинців.</p>
	<p>— Яких же це гостинців?</p>
	<p>— Та били нас; і вчора били, і позавчора. І мене, і чоловіка мого. Давай їм подать, та й годі. А де ж тих грошей взяти, коли й самим їсти ніщо і продати нема що. Оце взяла дві останні курки й несу до міста.</p>
	<p>— Ти так рано йдеш, не боїшся, що Кармалюк з лісу вийде? Кажуть, що він знов об’явився.</p>
	<p>— А чого ж мені боятися, чоловіче добрий? Нехай багаті бояться, пани нехай трусяться. Бідних Кармалюк не кривдить. О, господи, пошли Кармалюка на нашого пана, щоб помстився за нас, бідних!</p>
	<p>Жінка перехрестилася. Вона вже хотіла йти далі, але Кармалюк затримав її, вийняв з гаманця 100 карбованців і поклав у руку.</p>
	<p>— Я знаю ваше село і вашого пана. Перекажеш йому, що я скоро до нього навідаюсь.</p>
	<p>Жінка аж рота розкрила з дива. Вона вже догадалась, що се Кармалюк. А той повернувся і пішов собі в ліс. Пани тим часом пронюхали, що Кармалюк знов об’явився. Зібралися вони та й почали раду радити, як його впіймати.</p>
	<p>Того ж вечора Кармалюк зібрав своїх хлопців і прийшов до пана. Заходять вони до покоїв, а пани як побачили, то так ними і затрусило з переляку. Пов’язали їх і на конюшню повели, а там така лавка стояла, що пан клав мужиків сікти. Поклали зразу пана-господаря на лавку і кожен дав йому кілька різок. Так і других пошмагали. А Кармалюк і каже:</p>
	<p>— Оце вам ваші ж гостинці! Не будете, пани, людей ображати!</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>29. Панські гостинці. Записано в м. Літин від Кулинич О. Д. (1950) 2009 року.</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Поділля/">Фольклор Поділля</a></li>
	</ul>
</footer>
<!--#include virtual="/-/inc/general__page_end.inc" -->
