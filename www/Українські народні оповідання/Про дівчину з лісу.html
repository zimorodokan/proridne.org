<!--#include virtual="/-/inc/general__page_start.inc" -->
<title>Про дівчину з лісу ☼ Народне оповідання ☼ Народна творчість</title>
<meta name="Description" content="Українське народне оповідання демонологічна розповідь Кіровоградщини «Про дівчину з лісу» ☼ Український фольклор, усна народна творчість України">
<link rel="canonical" href="https://proridne.org/Українські народні оповідання/Про дівчину з лісу.html">
<!--#include virtual="/-/inc/pageType__Українське оповідання.inc" -->

<article class="articleMain">
	<h1 class="articleMain__header">Про дівчину з лісу <br><span class="article__headerDescription">Демонологічна розповідь Кіровоградщини</span></h1>
	<p>Давним-давно був старий ліс. Той ліс був великий і в ньому зникали люди. По селі ходила легенда, що в лісі живе привид дівчини, яка колись там заблукала і так і не знайшла дороги назад. Усі люди дуже боялися того лісу, ввечері зачинялися у хатах і нікуди не виходили. Вони вірили, що вночі дівчина виходить з лісу і заманює туди людей.</p>
	<p>А одного разу до села приїхала молода пара з батьками нареченої. Вони не знали легенди, і наречена Катя вийшла вночі за водою. Вона побачила дівчину років дев’ятнадцяти з білим-білим обличчям та в сірій сукні.</p>
	<p>Дівчина весь час повторювала, що вона заблукала, і Катя вирішила їй допомогти. Вони пішли до сусідів, але ніхто не відчиняв. Йшли вони далі-далі, і раптом Катя зрозуміла, що вона не на своїй вулиці, а в темному лісі. Вона почала бігти поміж дерев, але не бачила дороги.</p>
	<p>Зійшло сонце. Всі прокинулися. Василь, чоловік Каті, вийшов на подвір’я подивитися, що там робить кохана, але нікого не побачив. Він пішов до сусідів і йому розповіли легенду про дівчину з лісу. Василь побіг додому, взяв сокиру і пішов до лісу. Люди говорили йому:</p>
	<p>— Даремно ти туди йдеш, сам заблукаєш і її не знайдеш.</p>
	<p>Чоловік просив допомоги, але ніхто не хотів іти в ліс. Він пішов один. Блукав там до вечора, а тоді вирішив розвести вогонь. Вдалечині він побачив дівчину, про яку йому розповіли селяни. Взяв він сокиру і побіг за дівчиною. Довго біг і раптом побачив Катю. Вона лежала на землі, а біля неї сидів привид. Василь махнув сокирою по привиду, той і розвіявся. Він розбудив Катю і мерщій хотів бігти з лісу. Але вона сказала, що дівчина нічого поганого не зробить, вона шукає свого сина, який тоді вибрався з лісу. Його звали Василько. Василь згадав, що це він колись заблукав у лісі, а привид дівчини — його мати, яка так і не вибралася. З’явилася дівчина і скрикнула:</p>
	<p>— Сину, я так довго тебе шукала, нарешті знайшла!</p>
	<p>Василь розплакався, а привид дівчини спокійно піднявся в небо. Василь з Катею вибралися живі з лісу, а привида більше вже ніхто не бачив.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>17. Про дівчину з лісу. Записано в с. Христофорівка Ульянівського району від Рекеченської Катерини Геннадіївни (1949) 2010 року.</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Кіровоградщини/">Фольклор Кіровоградщини</a></li>
	</ul>
</footer>
<!--#include virtual="/-/inc/general__page_end.inc" -->
