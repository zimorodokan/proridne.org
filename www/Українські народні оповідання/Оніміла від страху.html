<!--#include virtual="/-/inc/general__page_start.inc" -->
<title>Оніміла від страху ☼ Народне оповідання ☼ Народна творчість</title>
<meta name="Description" content="Українське народне оповідання демонологічна розповідь Гуцульщини «Оніміла від страху» ☼ Український фольклор, усна народна творчість України">
<link rel="canonical" href="https://proridne.org/Українські народні оповідання/Оніміла від страху.html">
<!--#include virtual="/-/inc/pageType__Українське оповідання.inc" -->

<article class="articleMain">
	<h1 class="articleMain__header">Оніміла від страху <br><span class="article__headerDescription">Демонологічна розповідь Гуцульщини</span></h1>
	<p>Ходив леґінь до дівки. Та й умер той леґінь. Дівка за ним тужила. Товаришки повертали по ню та й брали її на вечорниці. А до тої хати, де були вечорниці, дорога йшла попри цвинтар. Прийшли бахури на вечорниці та й кажуть, що коло цвинтаря щось переходить. А дівки сміялися та й казали: «Ади, пуджають нас, аби ми боялися тою дорогою йти».</p>
	<p>Але йдуть уже дівки з вечорниць т’хаті, дивляться — стоїть хтось на дорозі. Вони собі говорять:</p>
	<p>— Ади, став нас пуджати котрийсь. Треба вхопити з него шапку, аби-смо знали, котрий.</p>
	<p>Зблизилися, і одна підійшла та й взяла з него шапку. І саме та взяла, що до неї ходив леґінь та й умер.</p>
	<p>Прийшли дівки т’хаті, подивилися, а то шапка з вінком. («Як нежонатий умре, то пришивали йому до шапки вінок). Та й вздріла вона, що ту шапку не з живого взяла. Приходить т’хаті, а той прийшов за шапкою. Стоїть під хатою і править у неї шапку. Вона віддає йому ту шапку через вікно, а він не хоче брати, каже:</p>
	<p>— Відки-с узяла, би туди й принесла.</p>
	<p>Зачала вона то казати людям, а їй кажуть, що вона має ту шапку віднести. І понесла вона її на то місце, де вона з него взяла. Понесла та й поклала йому на голову. А він їй сказав, аби вона йшла за ним. Аби показав їй, де він жиє. Привів її на цвинтар та й каже:</p>
	<p>— Я лізу в цю діру, тут моя хата. Як хочеш, то я тебе сюди приведу і будеш зо мною жити.</p>
	<p>Він сказав, коли приїде за нею. Щоб вилагодилася і склала свій посаг. Вона так і зробила, винесла все, він уночі приїхав сивими кіньми. Зложили вони все на фіру й поїхали, приїхали туди. Він поліз у ту діру, — а вона йому все подає. Він потягав у діру все, а на самім послідку вона дала йому довге полотно. Подала йому конець того полотна, він зачав його тягнути, а вона зачала втікати. І втекла.</p>
	<p>Біжить вона і видить світло. «Забіжу, — думає, — до тої хати, аби сховатися». Прибігла вона д’тій хаті. Двері незамкнені, а в хаті мертвець лежить і більше нікого, лежить мертва баба. А та баба була відьма. Дівчина вскочила, замкнула за собою двері і вилізла на піч.</p>
	<p>А він затягнув то полотно до кінця і виліз із ями, щоби й її затягнути. А її нема. Він кинувся за нею. Прибіг до тої хати, що й вона, та й зачав пустікати. А мертва баба встає з тапчана. І що баба підойметься, дівчина возьме з печі суху тріску, запалить та й кине на бабу. І баба знов лягає. Та й так вона кидала тими трісками, що кугут запіяв. І баба вже не підоймалася. І опир з-під хати щез. А вона досиділа на печи до рання. І так перепудилася, що не годна була говорити.</p>
	<p>Приходять рано, щоб ховати бабу, дивляться — дівчина сидить на печи. Починають її питати, як вона тут зробилася, а вона нічого не годна сказати. Мусіла їм на папері писати, що з нею було. Так вона й лишилася німа.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Нижній Березів, Косівського району, Івано-Франківської області 26 лютого 1984 року Від Драгомирецької М. Й. (1920 року народження)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Гуцульщини/">Фольклор Гуцульщини</a></li>
		<li><a href="/Українська міфологія/Відьма.html">Відьма в українській міфології</a></li>
	</ul>
</footer>
<!--#include virtual="/-/inc/general__page_end.inc" -->
