<!--#include virtual="/-/inc/general__page_start.inc" -->
<title>Поліцай ☼ Народне оповідання ☼ Народна творчість</title>
<meta name="Description" content="Українське народне оповідання Подніпров’я (Наддніпрянщини) «Поліцай» ☼ Український фольклор, усна народна творчість України">
<link rel="canonical" href="https://proridne.org/Українські народні оповідання/Поліцай.html">
<!--#include virtual="/-/inc/pageType__Українське оповідання.inc" -->

<article class="articleMain">
	<h1 class="articleMain__header">Поліцай <br><span class="article__headerDescription">Народне оповідання Подніпров’я (Наддніпрянщини)</span></h1>
	<p>Маленькою тоді я ще була, але дуже добре пам’ятаю, як моя мати, прийшовши з роботи, була чимось дуже схвильована. А трапилося ось що...</p>
	<p>У сусідній Кіровоградській області є селище Олександрівка. Жив там до війни та і у війну якийсь Литовка чи Літовка. А чому про нього говорила моя мати, то послухайте.</p>
	<p>Йшла страшна війна. Молодь, як могла, ховалась від вивезення до Німеччини. Моя мати тікала сім раз, і поїхала туди тільки тому, що один з поліцаїв, прийшовши у двір, сказав моїй покійній бабі:</p>
	<p>— Ти з нею дограєшся, що я вас усіх перевішаю, а хату спалю.</p>
	<p>А в хаті у нас жили материна мати, дядько з дружиною і трьома дітьми, сестра материна і діти іншої материної сестри, бо чоловіка її репресували у 1937 році.</p>
	<p>Отож пожаліла моя мати своїх рідних (сиділа вона у цей час між куликами на горищі і чула розмову поліцая) і поїхала у ту кляту Німеччину у 1943 році, останнім ешелоном, більше вивезення не було.</p>
	<p>Різні зустрічалися поліцаї на життєвому шляху воєнного лихоліття. Але такого клятого не було як Литовка чи Літовка. Живими закопував людей, дітей кидав у криниці на очах матерів, знущався з мирних жителів, вбивав нізащо, катував тих, що тікали із потягів, щоб не їхати до Німеччини. Його боялися навіть поліцаї.</p>
	<p>Був такий поліцай Півень, який після війни говорив:</p>
	<p>— Якби я його зустрів, то сам би задавив!</p>
	<p>Та, на жаль, зник Літовка чи Литовка... Пройшло багато часу. Був десь 1972 чи 1973 рік. Мати моя працювала тоді у лікарні санітаркою.</p>
	<p>Викликає її головний лікар до себе в кабінет і повідомляє, що до неї приїхали люди із прокуратури. Розіклали перед матір’ю фотографії незнайомих чоловіків і запропонували глянути, чи не знає вона кого з них. Мати глянула і отетеріла: з фотографії на неї дивився той самий поліцай...</p>
	<p>Всі картини жахів пропливли перед очима уже немолодої жінки. А потім були очні ставки, допити. Коли запитали матір, чи знає вона цю людину, то вона відповіла, що так. А поліцай відвернув своє пещене лице і з огидою сказав:</p>
	<p>— Вперше бачу.</p>
	<p>Мене ж більше цікавило де ж був скільки років цей покидьок. Ось яку історію розповіла мені мати.</p>
	<p>Коли наші війська почали наступ, Литовка втік. Їхав він підводою, навантаженою добром, разом з ним їхала і його дружина, але через кордон він переправився уже сам. Де поділася дружина не пам’ятаю. Втік спочатку</p>
	<p>до Польщі, потім була Німеччина, а потім через океан до Америки. Там і жив усі ці довгі роки зрадник. Став багатим, мав сім’ю, дім...</p>
	<p>І от вирішив приїхати за туристичною путівкою до тодішнього СРСР. Коли його запитали, чому він приїхав, то відповів:</p>
	<p>— Думав стільки літ пройшло, усе забулося.</p>
	<p>Але таке не забувається...</p>
	<p>Група туристів із США кілька днів перебувала у Києві. Харчувалися вони в одному з київських ресторанів. І треба ж було такому статися: саме в цьому ресторані працювала офіціантом дівчина або на той час уже жінка із маленького сільця на Олександрівщині. Вона і впізнала в „американцеві» ката свого народу і своїх рідних. Він розстріляв у хаті всіх її рідних, а вона, маленька, сховалася у підпіччі, між горшками, і все це бачила...</p>
	<p>Коли вона зрозуміла, що це дійсно той, хто вкрав у неї все, то пішла до свого керівництва, звернулася в органи. Це було дуже серйозне звинувачення проти іноземця. Та все ж його затримали!</p>
	<p>Привезли на місця його злодіянь. Знайшли свідків тієї кривавої різні... Суд відбувався у приміщенні Олександрівського Будинку культури. Йшов він 11 днів. Суд був показовий. Зал не міг вмістити всіх бажаючих. Свідки йшли і йшли. А кат свого народу в дорогому американському костюмі сидів на лаві підсудних і з ненавистю дивився на цих людей, яким він понівечив життя і долі...</p>
	<p>Коли оголосили вирок: смертна кара, то він почав благати про пощаду, але на жаль, дуже пізно почав благати...</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>61. Поліцай. Записано в Чорнявці Черкаського району від Шамрай Марії Петрівни (1935) 2008 року.</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Наддніпрянщини/">Фольклор Подніпров’я (Наддніпрянщини)</a></li>
	</ul>
</footer>
<!--#include virtual="/-/inc/general__page_end.inc" -->
