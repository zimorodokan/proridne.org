<!--#include virtual="/-/inc/general__page_start.inc" -->
<title>Колгосп ☼ Народне оповідання ☼ Народна творчість</title>
<meta name="Description" content="Українське народне оповідання Поділля «Колгосп» ☼ Український фольклор, усна народна творчість України">
<link rel="canonical" href="https://proridne.org/Українські народні оповідання/Колгосп.html">
<!--#include virtual="/-/inc/pageType__Українське оповідання.inc" -->

<article class="articleMain">
	<h1 class="articleMain__header">Колгосп <br><span class="article__headerDescription">Народне оповідання Поділля</span></h1>
	<p>Було спочатку в селі три колгоспи. Пізніше залишився один. В колгоспі були свиноферма, конюшня, корівники, курник, пасіка, городня бригада, 300 штук овець, баштан, ремонтна бригада. Ставки були зариблені. Риби вистачало і колгоспові і людям. Наскільки просто і дешево зарибляли ставки наші діди. Залишали в кожному ставку 8-10 маток і коропів і малька хватало на весь став. Зими в той час були морозні, суворі. Снігу було багато, місцями, в ярах, він лежав до середини червня. Лід на ставку досягав товщини 1 метр. Його різали пилкою і возили на колгосп, накривали соломою, і одержували, так звану, льодовню, бо холодильників у той час не було.</p>
	<p>Всякі були голови колгоспу. Їх було не так багато, яких я пам’ятаю. Колгосп тоді був золотим дном, з якого можна було брати що хоч і скільки хоч. «Сопротивление бесполезно», партія сказала, то так і буде. Але як важко і за безцінь працювали люди. Пам’ятаю як сільські жінки пололи літом три гектара буряків. Бувало так жарко, що трава не ворухнеться в полі, а полоти то треба. Потім повірити, а ще копати пліснею (така вузенька лопата), чистити вручну і грузити радюжкою або дрелями на солдатські машини з високими бортами. Це була не робота, а гірше каторги.</p>
	<p>Коли головою колгоспу був Кравченко, то колгосп відбудовувався після війни і був одним із звичайних, яких в районі було багато. Коли ж прийшов Білик, то став думати, як збільшити прибуток. Він був з характером і якимись новим мисленням, дуже любив дисципліну. Став будувати хороші греблі на ставках, які раніше розмивала повінь. Посадив ліс, садки, побудував клуб, короварні, свинарники склади, курник, хотів перенести лікарню з Первомайська .Посадили клубнику, смородину.</p>
	<p>Печатки колгоспної Білик нікому не доручав. Колгосп став мільйонером. Він уже твердо стояв на ногах. Вже навіть забивались кілочки для двоповерхової школи навпроти клубу.</p>
	<p>Але не тут то було. Тоді в колгосп присилали солдатів возити буряки. А з ними приїхав начальник політвідділу, який захотів трохи подоїти колгосп для начальства і свининкою, мукою, яйцями. Але Білик був дуже скупий на колгоспне добро. Слово за слово, пішла перепалка, і той начальник політвідділу сказав:</p>
	<p>— Ну ти мене ще пригадаєш!</p>
	<p>Потім він написав, що в колгоспі солдат погано годували, ще прибрехав, що хотів. І видно у нього в Москві були добрі знайомі, так звана «криша», бо через деякий час прийшов лист і Білик за 24 години був звільнений і змушений залишити село. На його місце прислали нового голову, в якого була своя політика і своя «криша». За два чи три роки з колгоспу-мільйонера не залишилось нічого, а лише мільйон боргу.</p>
	<p>Керував новий голова оригінально. В коморі колгоспу стояв алюмінієвий бідон з наклеєним черепом і костями, тобто отрута. От приходить голова вранці, зайде спочатку в комору, з бідона з наклейкою зачерпне кружку, вип’є, а тоді давай «керувати». Порозганяє людей матюками. Дивиться — немає нікого, тільки виглядає з-за будівлі дехто.</p>
	<p>А голова знов іде в комірчину, зачерпне кружку з бідона з черепом (це, щоб ніхто крім нього не знав, що там самогон ) і йде відпочивати.</p>
	<p>І так йому добре працювалось, що не переживав ні за що: ні за господарство, ні за печать. Бо «криша» в районі була хороша. Недарма в народі говорили, по чому можна впізнати голову колгоспу. По червоній морді, великому череві і засмальцьованій ширінці.</p>
	<p>Та голова стояв на ногах крепко. Але ніхто не міг чекати такого повороту подій. У долю втрутилась дружина, бо була трохи ревнива. От прийшов голова трохи «навеселе» додому, а жінка йому в приказному порядку:</p>
	<p>— Партбілет на стіл!</p>
	<p>На стіл, так на стіл. Вийняв партійний квиток, а жінка взяла та й порвала його. А в той час порвати партквиток означало кінець кар’єри. Невдовзі заливанщинський колгосп був приєднаний до Черепашинець.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>12. Колгосп. Записано в с. Заливанщина Калинівського району від Галацюк Ніни Гаврилівни (1938) 2009 року.</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Поділля/">Фольклор Поділля</a></li>
	</ul>
</footer>
<!--#include virtual="/-/inc/general__page_end.inc" -->
