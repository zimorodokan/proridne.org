<!--#include virtual="/-/inc/general__page_start.inc" -->
<title>Москалик ☼ Народне оповідання ☼ Народна творчість</title>
<meta name="Description" content="Українське народне оповідання Закарпаття «Москалик» ☼ Український фольклор, усна народна творчість України">
<link rel="canonical" href="https://proridne.org/Українські народні оповідання/Москалик.html">
<!--#include virtual="/-/inc/pageType__Українське оповідання.inc" -->

<article class="articleMain">
	<h1 class="articleMain__header">Москалик <br><span class="article__headerDescription">Народне оповідання Закарпаття</span></h1>
	<p>Чоловік оженився та боявся на війну йти. Чути, що війна буде, і думає він собі: «Піду я в світ». І позичив він грошей та й пішов у Америку. А туй настала війна, і людей забирали на війну. А люди не знали, що він пішов у Америку, думали, що пішов і він на війну. Нема його дома. А люди були бідні, чоловіків не є, та й влада давала жінкам допомогу. Та дали допомогу й тій жінці. Поїмали на війні плінних і стали казати:</p>
	<p>— Котра не має чоловіка, та мають дати до роботи єдного плінного москаля.</p>
	<p>Та й вона достала москалика. Але вони давали тих москалів по хижах і казали:</p>
	<p>— Котрі будуть добиратися до жінок, тим розстріл.</p>
	<p>До неї прийшов москаль і боявся навіть на постіль сісти. Жінка постелила йому та й каже:</p>
	<p>— Йди спати. А він відповідає:</p>
	<p>— Я буду на лавиці спати, шинелею вкриюся, у мене дома жона й діти. Я не хочу пропасти, я би хотів ще видіти свої діти.</p>
	<p>Жінка йому не дає на лавици спати, лиш на постели. І плінний пішов на постели спати. Полягали вони спати, вгрілися й зробили хлопця. І народила жінка хлопця, і дали йому ім’я Москалик.</p>
	<p>І нараз бубон ударив — закінчилася війна. Бубнують на вулиці й кричать:</p>
	<p>— Котрий чоловік плінний, аби ся збирав і піде домі!</p>
	<p>А він, той москаль, був героєм, мав медалі, і він їх ховав. А коли йшов геть, почепив їх на груди. Айбо вона за ним жаліє та його не пущає. І мила вона його і єдну медаль зорвала. Та й то упало під постіль. Він глядав — не міг найти. І забрався й пішов домі.</p>
	<p>А чоловік її, котрий пішов у Америку, там застраховався. І там його в шахті присипало, убило. І їй прийшло много грошей. Влада узнала, що їй прийшли гроші, та й наказують їй:</p>
	<p>— Оплати, що ми тобі дали допомогу. І жінка оплатила.</p>
	<p>А хлопець росте, ходить у школу. І його звуть Москаликом. Коли вона дістала много грошей, єден чоловік злакомився на тоти гроші, прийшов до неї:</p>
	<p>— Я буду з тобою жити.</p>
	<p>І він став з нею жити, айбо той хлопець лем хотів з мамою спати. А той чоловік каже:</p>
	<p>— Кіби не хлопець, я би з тобою жив, а так я йду собі геть.</p>
	<p>А хлопець уже мав чотирнадцять років. Говорить вона тому чоловікови:</p>
	<p>— То вбий його.</p>
	<p>І вона його набила. Хлопець заліз під постіль і почав плакати. І навидів там татову загублену медаль. Та пішов на піч, ліг і слухає, що мама з тим чоловіком говорять. А той повідає:</p>
	<p>— Я його не вб’ю, а возьму з собою в ліс, вріжу бука й на нього пущу, і бук уб’є його. І я не буду мати гріха.</p>
	<p>А хлопець тото чув і вночі помаленьку зібрався та пішов геть. І куди пішов? У ліс. Там був мох, він ліг у той мох і заснув. І йому сниться, що прийшов фоштер і забрав його. Прокинувся хлопець — перед ним справді стоїть фоштер. Привів його той фоштер домі й каже:</p>
	<p>— Будеш наш. У нас дітей не є.</p>
	<p>І дали його в школу. Прийшов хлопець одного разу з школи та пішов з фоштером у ліс на полювання, довго вони ходили по лісі, вертаються домі, позирають, а в них перед хижі на лавках два куфри стоять. А фоштер міркує:</p>
	<p>— Мабуть, мій син Микула прийшов з Америки.</p>
	<p>Увійшли до хижі — є його син Микула. Та й звідає той син фоштера:</p>
	<p>— А то хто такий?</p>
	<p>— То мій син прийомний. Він уже в нас сім років. Хлопцеві вже був 21 рік. Питає його фоштер:</p>
	<p>— Ти в нас уже не хочеш бути?</p>
	<p>— Ніт, піду геть.</p>
	<p>І він пішов геть. Іде хлопець дорогою, позирає, хижа горить. А надворі діти плачуть:</p>
	<p>— Тато згорить! Жона плаче:</p>
	<p>— Чоловік згорить!</p>
	<p>Хазяїн у хижі на постели хворий лежав. А до хижі вже не мож піти, огень сиплеться. А хлопець наказує:</p>
	<p>— Дайте білу плахту!</p>
	<p>Дали йому білу плахту, він намочив її та взяв на себе, і пішов до хижі, взяв чоловіка на плечі та й у двері вийшов. Та й попекло хлопцеви руки й старому попекло. І дали їх у лікарню обох, і жона приносила обом їсти.</p>
	<p>Коли вони прилікувалися, старий пішов домі, а хлопець звідається:</p>
	<p>— Може би, мені в лікарні дали яку роботу?</p>
	<p>А директор лікарні поговорив з директором ресторану, чи не треба в ресторані робочого.</p>
	<p>— Треба, треба, — повіли в ресторані.</p>
	<p>І пішов він у ресторан обслуговувати людей. Усе там робив. Прийшли до того ресторану два москалі-герої. Медалі на них. Він їм приніс їсти, а єден москаль каже другому:</p>
	<p>— Слухай, він так подібний на тебе. А той до хлопця:</p>
	<p>— Як тебе звати?</p>
	<p>— Москалик.</p>
	<p>— А чому ти Москалик?</p>
	<p>— Бо мій тато був москаль.</p>
	<p>А тоту медаль, що впала з москаля, він носив на шиї. Він показав її, і москаль говорить:</p>
	<p>— Ти мій син. Хочеш іти зо мною?</p>
	<p>— Хочу.</p>
	<p>Делегати-москалі перебули свій строк та й ідуть геть, каже москаль директорови ресторану:</p>
	<p>— Розрахуйте цього хлопця. Я беру його, бо це мій син. Ідуть вони, а хлопець каже:</p>
	<p>— А що моя мама робить? Ідеме побачити мою маму. Прийшли до хижі, а вона на постели лежить хвора.</p>
	<p>— Мамо, мамо, одкрийте! А вона озивається:</p>
	<p>— Хто там?</p>
	<p>— Це я, Москалик, син ваш.</p>
	<p>— Я не годна встати.</p>
	<p>Вони хижу одомкли — вона на постели лежить. А той другий чоловік пішов від неї геть. Показує вона:</p>
	<p>— Гроші тут, під головою в мене, усі гроші. А вона напаровала грошей доста.</p>
	<p>І вмерла мама з радости, що увиділа сина. Серце їй лопнуло. А старого москаля вона не впізнала. І вни її похоронили. Вона більше не мала нікого, і вни хижу й все майно продали, забрали гроші та пішли домі в Москву. Він із хлопцем прийшов і каже свої жоні:</p>
	<p>— То мій син.</p>
	<p>А жінка говорить:</p>
	<p>— Ти мені водиш копилята? По світі ходив та наробив копилят?</p>
	<p>— Не бійтеся, — каже хлопець, — я маю з чого жити. У мене є гроші.</p>
	<p>І батько його оженив, і жили вони. І ще й ниська живуть, як не повмирали.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Закарпаття/">Фольклор Закарпаття</a></li>
	</ul>
</footer>
<!--#include virtual="/-/inc/general__page_end.inc" -->
