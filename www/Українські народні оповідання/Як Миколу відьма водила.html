<!--#include virtual="/-/inc/general__page_start.inc" -->
<title>Як Миколу відьма водила ☼ Народне оповідання ☼ Народна творчість</title>
<meta name="Description" content="Українське народне оповідання Полтавщини «Як Миколу відьма водила» ☼ Український фольклор, усна народна творчість України">
<link rel="canonical" href="https://proridne.org/Українські народні оповідання/Як Миколу відьма водила.html">
<!--#include virtual="/-/inc/pageType__Українське оповідання.inc" -->

<article class="articleMain">
	<h1 class="articleMain__header">Як Миколу відьма водила <br><span class="article__headerDescription">Народне оповідання Полтавщини</span></h1>
	<p>Було це десь у 60-их роках минулого століття. В селах розвивалося тваринництво, зростали надої молока. Бригадирівський сирзавод не мав змоги переробляти таку кількість молока. От і вирішили організувати на центральних садибах колгоспів молочні пункти з переробки молока. Там були встановлені сепаратори, які переганяли молоко на сметану. А з Кременчуцького молокозаводу машини об’їжджали ці пункти і забирали сметану. Відвійки залишалися в колгоспі для випоювання телят та поросят.</p>
	<p>Та на той час не було холодильників, тому біля кожного пункту були льохи-льодовики. Для охолодження сметани та молока протягом усього теплого періоду брався лід. З такою метою кожної зими з ставка заготовлявся лід.</p>
	<p>Одного разу зібралися в господарстві дві бригади і поїхали в село Сушки на ставок лід заготовляти. Лід кришили ломами, потім гаками підтягували до берега і вантажили на тракторні сани.</p>
	<p>Зимовий день короткий, так що доводилося без обіду працювати. Виконавши роботу, вирішили таки поїсти з тих вузликів, які брали з дому. А, як ведеться, до вузликів і пляшка знайшлася. Перекусили, погомоніли, пора й додому. Кожен пішов по своїх кутках, пішов і Микола з двома ломами на плечі. А зима була сніжна, гарненький морозець тягнув. Іде Микола та й каже:</p>
	<p>— Ой, це хата Степана, а це Грицька, а де моя хата?</p>
	<p>Нема хати. Вертається Микола, знову хата Степана, Грицька, а його хати нема. Отак проходив майже до півночі, а своєї хати не знайде. Уже піт чоло вкрив, плече горить від двох ломів, а хати немає.</p>
	<p>Коли раптом чує, що хтось іде дорогою. Він і кричить:</p>
	<p>— Стій, хто йде! Стріляти буду!</p>
	<p>— Я як тебе стрельну, Миколо! — почув у відповідь голос сусідки Олени.</p>
	<p>Озирнувся Микола, а він біля своєї хати стоїть. Отак і проходив півночі біля своєї хати, а зайти не міг.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>11. Як Миколу відьма водила. Записано у Григорівці Гребінківського району від Кісіної Ольги Прокопівни (1946) 2008 року.</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Полтавщини/">Фольклор Полтавщини</a></li>
	</ul>
</footer>
<!--#include virtual="/-/inc/general__page_end.inc" -->
