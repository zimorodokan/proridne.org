<!--#include virtual="/-/inc/general__page_start.inc" -->
<title>Скарби ☼ Народне оповідання ☼ Народна творчість</title>
<meta name="Description" content="Українське народне оповідання Полтавщини «Скарби» ☼ Український фольклор, усна народна творчість України">
<link rel="canonical" href="https://proridne.org/Українські народні оповідання/Скарби.html">
<!--#include virtual="/-/inc/pageType__Українське оповідання.inc" -->

<article class="articleMain">
	<h1 class="articleMain__header">Скарби <br><span class="article__headerDescription">Народне оповідання Полтавщини</span></h1>
	<p>Вже більше 50 років, як наша Середня почала населятися, а Ольгівки ще зовсім не було. Їздили ми орать на просо до Дворянських могилок, що стоять на ольгівському степу. Я тоді був погонич. Оремо собі й байдуже, коли дивимося: біжить щось тройкою. Прибігло, стало біля могили і пішли три чоловіки на неї. Стояли, стояли, а далі два чоловіки скочили на повозку й поїхали, а третій зостався. Приходить він до нас, а ми саме обідали. Ми садовимо його з нами, а він відказує, що не голодний. Пообідали і питаємо, відкіля він. А він відказує:</p>
	<p>— Я полтавський міщанин Іван Кольцов, їхав з греком та запорожцем і дорогою посердилися. Так вони мене скинули.</p>
	<p>Погнали чоловіки волів напувати, а він тоді у нас з братами просить хліба.</p>
	<p>— Чого ж, — питаємо, — не обідав, як просили?</p>
	<p>— Не посмів.</p>
	<p>Дали йому їсти. Він тоді й каже:</p>
	<p>— Ну, біля цих могилок є гроші, я й приміту знаю. Хто поможе копати, тому поділю.</p>
	<p>Брат мій старший Єгор согласився і пішли вони за могилу. Став він на могилу, подивився кругом, потім одміряв од могили на схід сонця дванадцять кроків і каже:</p>
	<p>— Тут є гроші!</p>
	<p>Стали копати, докопалися до каменя, а там баба. Копали, копали й нічого не викопали. Тоді міщанин каже:</p>
	<p>— Тепер я ляжу, бо спать хочеться, а ти як хочеш.</p>
	<p>Єгор зібрався іти до воза, а Іван каже:</p>
	<p>— Як прийдеш, то розбуди мене, та й будемо ще копати.</p>
	<p>Єгор недовго був біля воза та й пішов до могили. Прийшов, гукає Івана, а його й не чути. Давай він копати сам з братами. Копали, копали — нема нічого. Плюнули вони, вилаяли Івана та й пішли.</p>
	<p>На другий день Єгор каже мужикам:</p>
	<p>— Ходімо та хоч подивимося на мою вчорашню роботу.</p>
	<p>Приходять, а в тій могилі ямка, а по ній видно, що глечик взяли. Отакий то був Іван.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>8. Скарби. Записано в Пашківцях Козельщинського району від Костини Антона Івановича (1923) 2008 року.</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Полтавщини/">Фольклор Полтавщини</a></li>
	</ul>
</footer>
<!--#include virtual="/-/inc/general__page_end.inc" -->
