<!--#include virtual="/-/inc/general__page_start.inc" -->
<title>Штани від батька Сталіна ☼ Народне оповідання ☼ Народна творчість</title>
<meta name="Description" content="Українське народне оповідання Подніпров’я (Наддніпрянщини) «Штани від батька Сталіна» ☼ Український фольклор, усна народна творчість України">
<link rel="canonical" href="https://proridne.org/Українські народні оповідання/Штани від батька Сталіна.html">
<!--#include virtual="/-/inc/pageType__Українське оповідання.inc" -->

<article class="articleMain">
	<h1 class="articleMain__header">Штани від батька Сталіна <br><span class="article__headerDescription">Народне оповідання Подніпров’я (Наддніпрянщини)</span></h1>
	<p>Ця бувальщина передається в нашому селі ще з тієї епохи, коли великий вождь народів сказав: «Жити стало краще, жити стало веселіше». А у відповідь йому зазвучала величальна: «Живи довго та бий добре ворогів проклятих, а ми будем тобі, батьку, та й допомагати!»</p>
	<p>Працював Петро Насипайко в колгоспі чабаном. Настрій у нього перед</p>
	<p>Жовтневим святом був гарний, бо почув від сусідів, що правління вже придбало в районі деякі речі для преміювання ударників. Серед інших подарунків є навіть, кажуть, одні штани. «Ці, напевне, будуть мої, — думав Насипайко, — бо хіба ж не бачать всі, як обносився, латка на латці. А попрацював же добре: всіх ягняток зберіг, і вовни багато настригли понад план».</p>
	<p>Справді, штани спершу призначалися чабанові, але останнього дня голова чомусь наполіг, аби преміювати ними конюха Свирида Дорошенка. А Петрові, мовляв, на Перше травня дамо, подивимось, як отара перезимує. З тим і пішли на збори.</p>
	<p>Знав би таке Петро, то краще було б не йти до клубу, під якимсь приводом залишитись на ніч біля овець... А то прийшов та ще й сів на передній лаві.</p>
	<p>Коли ж голова викликав на сцену Свирида і вручив йому штани, змішані почуття переповнили враз груди Петра Насипайка. Перше — радість за свояка, а друге — як блискавка! — штани ж то одні (це він уже точно знав), отже, йому не буде!</p>
	<p>А тим часом Свирид на сцені, на хвильку замислившись, що ж сказати в таку урочисту мить, раптом вигукнув:</p>
	<p>— Хай живе товариш Сталін!</p>
	<p>— І хай живе тепер Петро Насипайко без штанів! — ще до того, як мали зірватись оплески, голосно викрикнув чабан, схопившись у першому ряду.</p>
	<p>Роздумувати над тим, що трапилось, не було часу, тому в залі злилися в одне: і оплески на честь товариша Сталіна, і регіт у відповідь на репліку Петра Насипайка.</p>
	<p>А другого дня Петра забрав «чорний ворон». Більше в селі Насипайка не бачили. Тільки примовка-застереження лишилася: «Ой, будуть тобі штани від батька Сталіна», що означало — тримай язик за зубами...</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>45. Штани від батька Сталіна. Записано в Чорнобаївському районі від Чехун Надії Яківни (1914) 2008 року.</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Наддніпрянщини/">Фольклор Подніпров’я (Наддніпрянщини)</a></li>
	</ul>
</footer>
<!--#include virtual="/-/inc/general__page_end.inc" -->
