<!--#include virtual="/-/inc/general__page_start.inc" -->
<title>Золото ☼ Народне оповідання ☼ Народна творчість</title>
<meta name="Description" content="Українське народне оповідання Бойківщини «Золото» ☼ Український фольклор, усна народна творчість України">
<link rel="canonical" href="https://proridne.org/Українські народні оповідання/Золото.html">
<!--#include virtual="/-/inc/pageType__Українське оповідання.inc" -->

<article class="articleMain">
	<h1 class="articleMain__header">Золото <br><span class="article__headerDescription">Народне оповідання Бойківщини</span></h1>
	<p>Був собі бідний удовець. Мав троє дітей і мав дуже нездалу хату, не було йому в чім жити. Дали йому стару жидівську хату. Він мав козу, і завів її у тоту хату. Стали діти з ним сваритися:</p>
	<p>— Нащо тої кози в хаті?</p>
	<p>Та й де ж ту козу прив’язати? Забив цвяха у віконну варцабу і прив’язав її. Коза стала рватися, а він ліг спати. Пробуджується, а коза вже відірвалася і ходить по хаті. Устає він, світить. Приводить козу до того цвяха, де була, би назад її там прив’язати. Глянув, а дошка зірвана, і там повно золота. Вибирає, вибирає, а золото було аж до підлоги.</p>
	<p>Думає він: «Що з цим робити, з тим золотом? Де його діти?» Боїться, щоб діти не побачили. Пригадав він, що має поле коло лісу. Виніс він золото на то своє поле і закопав. Там мав яблінку, то закопав його під тою яблінкою.</p>
	<p>Приходить додому, наносив глини, насипав там, де золото було, забив і прив’язав козу. Встає рано і каже до сусіди, що жила за стіною:</p>
	<p>— Може, би ми що в цім домі знайшли? Може, яке золото? Може, де під порогом?</p>
	<p>Почали про то говорити, і то донеслося до міліції. Приходять до нього тоти міліціянти.</p>
	<p>— Ти щось тут про золото знаєш. Ти золото знайшов? А він каже:</p>
	<p>— Нема в мене ніякого золота. Он на вікні якийсь перстенище лежить. Дивіться, як то золото, то заберіть собі.</p>
	<p>Прийшли вони до хати, перестукали, перешукали — нічого не знайшли. Якесь вони мали таке, що прикладе до землі і золото знайде. Але нічого не було. Пішли до тої сусіди і в неї найшли золото під порогом. Ще в одної сусіди найшли золото, замуроване під піччю. І в тої забрали, і в тої забрали.</p>
	<p>Підростають у нього діти. Зачали ходити в школу. І недобре діти вчаться. Але кінчає дитина школу, він бере того золота, дав, кому треба, і дитина в інституті. А люде кажуть: «Як це так, дитина не вчилася і в інститут поступила?» Підросла друга дитина, знов поступила в інститут. А потому й третя дитина поступила. І люде говорили: «Як це так?»</p>
	<p>Діти вивчилися, а він постарів. І вже треба вмирати. Тоді кличе він дітей, щоб усі троє прийшли, і каже їм так:</p>
	<p>— Там і там, на тім городі, закопане золото. Під тою яблінкою. Ідіть то викопліть і всі однакову пайку маєте собі взяти. А частину маєте лишити і гарний мені пам’ятник поставити.</p>
	<p>А діти до него:</p>
	<p>— Ми, тату, виділи, що ви щось маєте.</p>
	<p>— Якби я був вам розказав, що я то знайшов, то ви би були мене давно видали.</p>
	<p>І помер батько. Це було в Сколім.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Сопіт, Сколівського району, Львівської області 19 грудня 1990 року Від Насті Дмитрівни Колосовської (1921)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Бойківщини/">Фольклор Бойківщини</a></li>
	</ul>
</footer>
<!--#include virtual="/-/inc/general__page_end.inc" -->
