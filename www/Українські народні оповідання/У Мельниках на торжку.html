<!--#include virtual="/-/inc/general__page_start.inc" -->
<title>У Мельниках на торжку ☼ Народне оповідання ☼ Народна творчість</title>
<meta name="Description" content="Українське народне оповідання Подніпров’я (Наддніпрянщини) «У Мельниках на торжку» ☼ Український фольклор, усна народна творчість України">
<link rel="canonical" href="https://proridne.org/Українські народні оповідання/У Мельниках на торжку.html">
<!--#include virtual="/-/inc/pageType__Українське оповідання.inc" -->

<article class="articleMain">
	<h1 class="articleMain__header">У Мельниках на торжку <br><span class="article__headerDescription">Народне оповідання Подніпров’я (Наддніпрянщини)</span></h1>
	<p>Гарне і багате вольнокозацьке волосне село Мельники і влітку, і зимою. Помазані маслянкою і підведені червоною глиною, вкриті очеретом і соломою хати рівненькими рядочками вистроїлися вздовж вулиць з городами до річки Кропив’янки та до боліт. А вулиці всі сходилися або до церкви, або на базар, де і було середохрестя. На церковиці стояла дерев’яна церква з куполом. Навпроти церкви — батюшчина хата під залізом з ґанком, а коло неї недалеко жидова лавка. Від церкви дороги ішли так: одна через греблю Кропив’янки на Чеховку, Крутьки, а друга — на Чорнобаївську гору, до стовпової дороги, третя — повз базарище, повз волость на Воронинці. А з базарища та від волості ще улиці розходилися на кутки : Бугаївку, Солонці та під гору,на байрак, на Скородистик.</p>
	<p>В Мельниках жили умілі і винахідливі люди. Різні ремесла знали люди: ковальство, бондарювання, шевство, кравецтво, плетіння з лози, майстрування з дерева, пекли бублики і варили цукерки. А найбільше у Мельниках любили торгувати, перепродувати, гендлювати. Мельниківці торгували будь-яким товаром на всіх базарах округи. Найбільше в Мельниках було шабаїв.</p>
	<p>А через це в селі було багато заможних людей. Недарма і приказка була: «У Мельники по вареники».</p>
	<p>Великим святом не лише для мельниківців було 30 січня — свято Великого Антонія. В цей день у Мельниках був торжок. Щороку надворі був тріскучий мороз, сніг лежав по пояс. Та це не зупиняло людей, по санних дорогах поспішали на торжок.</p>
	<p>Жителі з сіл Богодухівка, Канівці, Чорнобай везли продавати зерно, борошно. Побережани з Дубинки, Панського, Чехівки везли продавати солону в діжках рибу, в мішках — сушену. Цигани вели по льоду через Дніпро крадені коні. Все можна було купити на ярмарку: корову, вола, телицю, бичка, коня. На базарних лавках або просто на снігу продавали: олію, мед, молоко, сушені груші та яблука, сушені гриби, пучки калини, соняшникове насіння, горіхи. І різна мануфактура продавалася: крам, платки, сережки, хрестики, дукачі, намиста, кресала, люльки, свистки та інше.</p>
	<p>А найбільше свято було для дівок та парубків. Валками йшла молодь на торжок. накидна шаля, з-під кожушанок виглядали вишиті сорочки, спідниці з обручами. На ногах чобітки. Парубки були одягнуті в короткі і довгі кожухи. З-під кожухів виглядали вишиті сорочки, штани з тонкого або грубого сукна. На головах — смушеві шапки, на ногах — ялові чоботи.</p>
	<p>Хлопці придивлялися до дівчат, розпитували у людей про дівку, яка сподобалася. Питали про батьків, рід, вміння і вдачу. Починали значити дівчат: на спині писали крейдою хрести. Скільки хрестів парубки поставили дівці, стільки чекати старостів. Адже саме були м’ясниці, пора весіль. Під вечір всі розходилися та роз’їжджалися з торжка з піснями.</p>
	<p>І розпочиналося у всіх навколишніх селах сватання...</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>39. У Мельниках на торжку. Записала у Мельниках Канівського району Холощенко Ганна від Палаша Дмитра Васильовича (1904) та Палаш Пріськи Пилипівни (1913).</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Наддніпрянщини/">Фольклор Подніпров’я (Наддніпрянщини)</a></li>
	</ul>
</footer>
<!--#include virtual="/-/inc/general__page_end.inc" -->
