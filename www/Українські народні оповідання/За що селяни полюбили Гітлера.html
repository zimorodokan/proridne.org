<!--#include virtual="/-/inc/general__page_start.inc" -->
<title>За що селяни полюбили Гітлера ☼ Народне оповідання ☼ Народна творчість</title>
<meta name="Description" content="Українське народне оповідання Подніпров’я (Наддніпрянщини) «За що селяни полюбили Гітлера» ☼ Український фольклор, усна народна творчість України">
<link rel="canonical" href="https://proridne.org/Українські народні оповідання/За що селяни полюбили Гітлера.html">
<!--#include virtual="/-/inc/pageType__Українське оповідання.inc" -->

<article class="articleMain">
	<h1 class="articleMain__header">За що селяни полюбили Гітлера <br><span class="article__headerDescription">Народне оповідання Подніпров’я (Наддніпрянщини)</span></h1>
	<p>По війні в селі лютували фінагенти. Люди тишком їх називали «сенагенськими посіпаками». Розгрібали все. А роки були голодні, важкі. Був такий посіпака і в нашому селі. Чи Мурський, чи Гурський, таке прізвище в нього було.</p>
	<p>А жив в нашому селі дід Волошин Федір Федорович з бабою Федорою. Кінчив всього церковно-приходську школу, але умом бог не обділив. Так ось його баба Федорка десь купила ярку, яка взимку привела одного баранчика. А як тоді велося, всіх новонароджених малят забирали до хати. Ягня опинилося у хаті, а в хаті цілий гурт онуків і всі хлопці. Давай вони вчити того баранчика:</p>
	<p>— Баран — баран — буць, і лобами.</p>
	<p>Баранчик тікав від них, песиголовців, та оскільки він був один і молока йому було вдосталь, він швидко ріс і почав давати хлопцям здачі. Та так давав, що хлопці замість лоба стали підставляти сідниці. Баран виріс величезний і лагідний, але ненавидів сідниці. Як тільки побачить чийсь зад, так і атакує.</p>
	<p>Одного ранку дід Федір побачив, що до його через балку крокує фінагент. А двір у діда був гарний, весь покритий споришем, на якому пасся баран. До речі, дідові онуки дали йому прізвисько Гітлер. Ось рудий фінінспектор зайшов у двір, по-господарськи оглянув все і тільки хотів витягувати свої папери, як дід Федір його випередив:</p>
	<p>— Ви йшли через балку, а там роса і ваші чоботи мокрі, а на вулиці пилюка, а такому чоловіку, як ви, негоже з брудними чоботами. Ось нате ганчірку та витріть.</p>
	<p>Рудий, нічого не підозрюючи, нахилився і почав витирати чоботи. Гітлер побачив перед собою такий великий зад, припинив скубати спориш, розігнався і з усієї сили врізав фінінспектора в зад. Той, пролетівши метра три, врізався в фіртку, яка розлетілась в друзки, і гепнувся, як мішок на землю.</p>
	<p>Прийшлося його кіньми везти в лікарню в Новомосковськ. Більше на той куток, де жив дід Федір, фінагент не появлявся. Чутка про цю подію швидко облетіла село й сусідні села. Невдовзі до баби Федори з сусіднього села Камянувате, приїхала делегація:</p>
	<p>— Продайте барана, — звернулися до баби.</p>
	<p>Баба Федора скрізь зуби процідила:</p>
	<p>— Такі барани не продаються.</p>
	<p>Зате в Гітлера розпочалося райське життя. Вся вулиця йому приносила ласощі — хто бурячок, хто морковку, а хто окраєць хліба з сіллю.</p>
	<p>Цей куток Дерешуватого, мабуть, був єдиним місцем, де так шанували і любили Гітлера.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>20. За що селяни полюбили Гітлера. Записано від Гусарової І. І. (1939) в с. Дерезувате Синельниківського району 2009 року.</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Наддніпрянщини/">Фольклор Подніпров’я (Наддніпрянщини)</a></li>
	</ul>
</footer>
<!--#include virtual="/-/inc/general__page_end.inc" -->
