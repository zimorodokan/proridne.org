<!--#include virtual="/-/inc/general__page_start.inc" -->
<title>Зустріч з чортом ☼ Народне оповідання ☼ Народна творчість</title>
<meta name="Description" content="Українське народне оповідання демонологічна розповідь Гуцульщини «Зустріч з чортом» ☼ Український фольклор, усна народна творчість України">
<link rel="canonical" href="https://proridne.org/Українські народні оповідання/Зустріч з чортом.html">
<!--#include virtual="/-/inc/pageType__Українське оповідання.inc" -->

<article class="articleMain">
	<h1 class="articleMain__header">Зустріч з чортом <br><span class="article__headerDescription">Демонологічна розповідь Гуцульщини</span></h1>
	<p>Зійшлися люди в одну хату на попосидки. Це було в неділю. Чоловіки повитягали з-за ременів люльки, понабивали тютюну та й курять. Та й каже оден до другого:</p>
	<p>— Гей, чоловіче, чи не чув ти з свого діда та з прадіда, як то ходили опришки по горах?</p>
	<p>— Та чув, — каже, — брате, чув. Розказував дід мій небощик. А другий другому каже:</p>
	<p>— Ей ти, мой, чи не розказував твій дід чи прадід, як то можна уздріти живого дідька?</p>
	<p>А третій потискає люльку в зубах та й каже:</p>
	<p>— Та я вам розкажу, як можна вздріти дідька живого. Але цур йому, пекло, най він іде від нас на скали, у безодню. Мій дід сам розказував, що його видів на свої очі.</p>
	<p>Всі діди обернулися до того, що хоче розказувати про чорта.</p>
	<p>— Та скажу вам, як дід мій розказував. Казав дід, що йшов від свеї куми з гостини, а то була половина ночі. Ішов він широкою дорогою. А така була ніч місячна, що хоть мак збирай. Іде він, іде, дивиться, під вербою сидить щось чорне. Дідо дійшов до тої чорної потвори, подивився, а в неї ріжки вгору. І обросла, як медвідь, а хвіст закочений вгору.</p>
	<p>Дідо став, не дало йому ні вперед, ні взад. Дідо каже:</p>
	<p>— Я хочу кричати: «Ґвавту, рятуйте мене!».</p>
	<p>А то йому не дає крикнути. Дідо догадався, що вздрів живого чорта.</p>
	<p>Аж дідові волосся на голові встало. А чорт штрик з-під верби на дорогу та й заговорив до діда людським голосом:</p>
	<p>— Чоловіче, я йду з тобою у товаристві.</p>
	<p>А дід мій розказував, що кроку не міг ступити із страху. А чорт діда хвостом ззаду по ногах б’є. Що раз ударить, то дідові здається, що він зо три кілометри пройшов. Дід думає, що додому йде. А чорт діда в скали провадить.</p>
	<p>Довів чорт діда до одної скали та як грянув у скалу головою. Дід із страху великого заревів і думав, що вже ніколи не буде видіти ні своїх синів, ні своїх внуків. Та й каже мій дід чортови:</p>
	<p>— Пусти мене на волю, додому.</p>
	<p>А чорт каже:</p>
	<p>— Пущу я тебе, чоловіче, на волю, але пообіцяй мені чи парубка, чи дівку привести на то місце, де я тебе зустрів. Завтра ввечері привести.</p>
	<p>А дід собі подумав: «Коби я вирвався від чорта, то я би йому нічого не привів. Але де вже би мене ніч захопила, там би я ночував. Не йшов би додому вночі». І каже дід чортови:</p>
	<p>— Обіцяю, привести тобі на то місце.</p>
	<p>А чорт як ухопив діда попід паху! Як мотиля. Та й приніс його на то місце, відки брав. А сам пропав, як під землю би врився. Дід казав, що як вирвався відти тікати додому та як уздрівся в себе коло хати, то так, ніби на світ народився. Та й відтоді дід не ходив ночами нікуди.</p>
	<p>Каже другий чоловік до того, що розказував про свого діда:</p>
	<p>— Я це йому вірю. Це блуд його ймився вночі. Бо й я не раз таке пацив.</p>
	<p>Та й така це розмова межи дідами в хаті була. Один розказував про опришки, другий — про Бабу Ягу, третій — про чорта. І на цім розійшлися, кожен собі додому.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Село Соколівка, Косівського району, Івано-Франківської області 10 лютого 1986 року Колобейчук Григорій Дмитрович (народж. 1930)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Гуцульщини/">Фольклор Гуцульщини</a></li>
		<li><a href="/Українська міфологія/Чорт.html">Чорт в українській міфології</a></li>
	</ul>
</footer>
<!--#include virtual="/-/inc/general__page_end.inc" -->
