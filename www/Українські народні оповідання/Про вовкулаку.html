<!--#include virtual="/-/inc/general__page_start.inc" -->
<title>Про вовкулаку ☼ Народне оповідання ☼ Народна творчість</title>
<meta name="Description" content="Українське народне оповідання демонологічна розповідь Подніпров’я (Наддніпрянщини) «Про вовкулаку» ☼ Український фольклор, усна народна творчість України">
<link rel="canonical" href="https://proridne.org/Українські народні оповідання/Про вовкулаку.html">
<!--#include virtual="/-/inc/pageType__Українське оповідання.inc" -->

<article class="articleMain">
	<h1 class="articleMain__header">Про вовкулаку <br><span class="article__headerDescription">Демонологічна розповідь Подніпров’я (Наддніпрянщини)</span></h1>
	<p>Це було в двадцять другому році. Біля мене жив сусід, який був вовком. Той чоловік мав жінку й дитину, хлопчика. От стала його жінка примічати, що чоловік її часом якийсь дивний стає. А то ще став з дому зіходити, найчастіше зникав, як новий місяць народжувався. А тож він з дому тікав дуже далеко, щоб свою сім’ю не поїсти. І коли він побіжить десь, то приходе назад через місяць-півтора, а коли й раніше.</p>
	<p>Приходе додому весь побитий, бо коли лізе людей їсти чи в людей яку живність украсти, то, буває, поб’ють його. Ото прийде він додому, а жінка й питає:</p>
	<p>— Де ти був і чого такий побитий?</p>
	<p>А він зниже плечима, відповість:</p>
	<p>— Та так, просто побився.</p>
	<p>Та й мовчить.</p>
	<p>От одного разу підійшов час народжуватись новому місяцю. Відчув той чоловік, що на вовка вже перетворюється та й побіг у друге село, щоб своїх не поїсти. Так завсіди робив, так і на цей раз зробив.</p>
	<p>Його жінка через кілька днів пішла в це село скирту складати. І сина взяла з собою. Він уже такий величенький був, підліток. От складають вони, син наверху, а мати подає. Коли дивляться, вовк біжить і прямо до жінки. Вона на скирту почала тікать. Син її за руку і тягне нагору, а вовк зубами за спідницю і вирвав із неї клапоть. Тоді хлопчина хватає вила і прямо в око вовкові попав.</p>
	<p>Приходить жінка додому, а дома чоловік в ліжку лежить, голова перев’язана бинтом, та й око теж. Нічого жінка в нього не допиталась. Став чоловік засинати та й заснув зовсім, а жінка сіла коло нього, дивиться, розглядає рани. Аж раптом їй здалось, що між зубами в чоловіка щось затиснуто. Взяла потихеньку та й витягла якийсь клаптик тканини. Придивилась, аж то клаптик від її спідниці. Приміряла жінка його до своєї порваної спідниці, точно він. Перелякалася вона страх як. А тут ще й син каже:</p>
	<p>— Мамо, та пам’ятаєш, як я вовку око виколов? І в нашого батька око виколене, бо перев’язане.</p>
	<p>Жінка ще дужче перелякалася і подалася всім людям розказувати, що так мов і так. Так один дядько із села взявся вислідити вовка, вислідив і застрелив його.</p>
	<p>От поховала сім’я того вовкулаку і став на його могилі кожну ніч вовк вити. Виє, аж моторошно стає. Пішла тоді жінка на пораду до попа. Піп попросив людей, щоб розкопали могилу. Зійшлись люди, розкопали, витягли вовкулаку, і виявилося, що в нього два серця — вовче і людське. Людське мертве, а вовче ще живе. Тоді приїхало сорок попів, відправили вони молитву, заховали тіло, і після цього вже все припинилось.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>2. Про вовкулаку. Записала Чонка Галина від Грищенко Варвари Олександрівни в с. Преображенське Межівського району 2009 року.</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Наддніпрянщини/">Фольклор Подніпров’я (Наддніпрянщини)</a></li>
	</ul>
</footer>
<!--#include virtual="/-/inc/general__page_end.inc" -->
