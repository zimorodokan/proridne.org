<!--#include virtual="/-/inc/general__page_start.inc" -->
<title>Шевченко в Мошнах ☼ Народне оповідання ☼ Народна творчість</title>
<meta name="Description" content="Українське народне оповідання Подніпров’я (Наддніпрянщини) «Шевченко в Мошнах» ☼ Український фольклор, усна народна творчість України">
<link rel="canonical" href="https://proridne.org/Українські народні оповідання/Шевченко в Мошнах.html">
<!--#include virtual="/-/inc/pageType__Українське оповідання.inc" -->

<article class="articleMain">
	<h1 class="articleMain__header">Шевченко в Мошнах <br><span class="article__headerDescription">Народне оповідання Подніпров’я (Наддніпрянщини)</span></h1>
	<p>Село Мошни з його історичними місцями добре знав великий український поет Т. Г. Шевченко. Вперше Шевченко побував у Мошнах влітку 1843 р., подорожуючи вниз по Дніпру. В селі Тарас Григорович зайшов відпочити на подвір’я Нагановського. До Шевченка підійшли селяни-кріпаки. Зав’язалася задушевна розмова. Свідком цієї розмови був Прохір Нагановський. Тарас Григорович підкликав його до себе, погладив по голівці і сказав:</p>
	<p>— Ти будеш щасливий, синку!</p>
	<p>На подвір’ї Нагановського Тарас Григорович Шевченко відпочивав під грушею. Це дерево збереглося і до цього часу. Тепер воно знаходиться на садибі Сергія Маринковського.</p>
	<p>Вдруге Шевченко побував у Мошнах у липні 1860 р. Прибувши на Україну, він вирушив у придніпровські села, щоб підшукати і придбати собі садибу біля Дніпра, збудувати хатинку, обзавестися сім’єю. Спочатку він відвідав цукровий завод братів Яхненка і Симиренка, а потім відправився у село Пекарі.</p>
	<p>В цей час Черкаський повітовий справник Табачніков дав розпорядження встановити суворий нагляд за поетом. На розшуки Тараса Григоровича виїхав мошенський пристав Добржинський. У Городищах він дізнався, що в одного службовця ночує Шевченко.</p>
	<p>— Який Шевченко? Може, академік? — перепитав Добржинський.</p>
	<p>— Так, академік!</p>
	<p>Пристав схопився, як ужалений.</p>
	<p>— От спасибі, що сказали. Я тільки що одержав розпорядження наглядати за ним. Тепер я знаю, де він є. От і покажу себе перед начальством, — додає він впівголоса, наче про себе.</p>
	<p>Наздогнав Шевченка Добржинський у Прохорівці, коли той підходив до бувшого саду Максимовича. Заарештувавши Шевченка, Добржинський перевіз його через Дніпро у Мошни.</p>
	<p>Привели Шевченка до панів, пани його й питають:</p>
	<p>— Що ви тут людей бунтуєте?</p>
	<p>Шевченко каже:</p>
	<p>— Я нікого не бунтую, люди самі бунтуються, і я хвилююсь, бо бачу неправду, як пани людей б’ють і панщиною морять.</p>
	<p>У Мошнах поет, чекаючи з’ясування справи, перебував на квартирі Грудзинського, гуляв у Воронцовському парку, познайомився з деякими місцевими жителями. Зокрема, крім Грудзинського і його старої матері, в листах поета згадані прізвища Дзендзеновського і Липомана.</p>
	<p>Не знаючи, чим скінчиться вся ця історія, Тарас Григорович написав із Мошен листа Максимовичам:</p>
	<p>«Я опинився аж у Мошнах, а чого я тут опинився, про те скажу вам, як побачимось, а на сей раз вручителю сего вручите мої вещи і гроші, і сорочку, як пошита, і бриль. Може, я ще заїду до вас, як вертатимусь у Петербург, а може й ні, я ще й сам добре не знаю. Оставайтесь здорові! Нехай вам бог помагає на все добре. На той рік може буду вашим сусідом, а поки що не забувайте щирого вашого Тараса Шевченка.»</p>
	<p>На третій день після арешту Тарас Григорович Шевченко був доставлений в Черкаси. 26 липня 1860 р. поет знову прибув у Мошни.</p>
	<p>По розпорядженню київського губернатора, арештованого везли до Києва. З Мошен Шевченко знову передає листа Максимовичам у Прохорівку: «По требованию начальства я завтра буду в Києві. Добре б ви зробили, якби й ви рушили в Київ... бо на Михайловій горі, не знаю, чи швидко нам доведеться бачитися? А тим часом нехай вам добре сниться. Не забувайте Тараса Шевченка. 26 июля Мошньї.</p>
	<p>Про останнє перебування поета в Мошнах довідуємось із спогадів селянина Сави Гречухи, що записані Дмитром Косарисом:</p>
	<p>«Саме в літнє время його посадили за грати ( Шевченка тримали в будинку, де тепер знаходиться СЮТ.) Жінки малих дітей підсилали, і я носив йому пиріжки з кислицями. Декому з нас ремінякою попало від сторожа, щоб не заглядали за грати. Багато людей йому їсти носили. Миниха носила і хотіла щось Тараса спитати, її вигнали, а я зумів передати. Від мене прийняв і подякував. Потім його повезли... на Київ. Ми малі бігли за ним, а він оглянувся та й каже:</p>
	<p>— Великі та щасливі ростіть.</p>
	<p>Мешканці Мошен зберегли перекази про бесіди, що їх вів великий Кобзар. Існує розповідь про те, як Тарас Шевченко, зайшовши в шинок, розмовляв з селянами, які скаржились на здирництво панів, на безвихідне становище.</p>
	<p>— Хіба ви не знаєте, що робити? — звернувся до селян Шевченко. — Ось дайте мені жита й пшениці. Я зараз вам покажу, що треба робити.</p>
	<p>І пояснивши, що жито — це селяни, а пшениця — пани, перемішав зерна й сказав:</p>
	<p>— Ось що треба робити.</p>
	<p>Цей переказ з Мошен поширився по всій Україні.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>57. Шевченко в Мошнах. Записано в Мошнах Черкаського району від Кальченко Софії (1929) 2008 року.</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Наддніпрянщини/">Фольклор Подніпров’я (Наддніпрянщини)</a></li>
	</ul>
</footer>
<!--#include virtual="/-/inc/general__page_end.inc" -->
