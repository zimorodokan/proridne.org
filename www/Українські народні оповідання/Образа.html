<!--#include virtual="/-/inc/general__page_start.inc" -->
<title>Образа ☼ Народне оповідання ☼ Народна творчість</title>
<meta name="Description" content="Українське народне оповідання Чернігівщини «Образа» ☼ Український фольклор, усна народна творчість України">
<link rel="canonical" href="https://proridne.org/Українські народні оповідання/Образа.html">
<!--#include virtual="/-/inc/pageType__Українське оповідання.inc" -->

<article class="articleMain">
	<h1 class="articleMain__header">Образа <br><span class="article__headerDescription">Народне оповідання Чернігівщини</span></h1>
	<p>Тихий зимовий вечір. Мерехтливі зорі таємниче підморгують у небі. Велика скибка місяця повисла над нашою хатою, так і хочеться на ній погойдатися. Благовість і якась таємничість висить у повітрі, бо ж вечір перед Різдвом. Починаю накривати на стіл. Відчуваю, що рухи якісь особливі навіть у мене. Мама сидить на покуті, уважно спостерігає, як ми з донею готуємо вечерю, час від часу дає нам поради.</p>
	<p>— Сінця на стіл підстеліть під скатертину, кутю прямо в горщику поставте, не рунтайте її.</p>
	<p>А коли на столі всі дванадцять страв і сім’я поважно сідає на свої місця, мама встає, бере ще одну ложку і тарілку, ставляє стілець.</p>
	<p>— Бабусю, навіщо ви, адже всім вистачає?</p>
	<p>— Не шуми, внучко, сьогодні треба балакать потиху, бо за столом ми не одні.</p>
	<p>— А хто, бабусю, ще за столом? — посміхається доня.</p>
	<p>— Ой, Яриночко, багато тут буде сьогодні сидіть і не можна їх розгнівати. А головне вдовольнить домовика, щоб добро було в нашій хаті.</p>
	<p>— Вигадка то все, бабусю.</p>
	<p>— Ой, не кажи так, внучко, не клич біду, бо було вже на моєму віку. Я теж була, як ти молода і несознательна, думала, що все то видумка, аж до тих пір, поки не трапилась у нашому селі історія.</p>
	<p>Було це в той час, коли ми ще після голоду наїстися не могли. Отак у Рождественську ніч повечеряла сім’я, а то трохи оставили на столі для померлих і домовика, бо кажуть, що вони вночі трапезувати приходять. Піском долівку потрусили, щоб вранці сліди побачить.</p>
	<p>А був у того Густима син. Якийсь він був непутьовий. От вночі, як сім’я поснула, встав Іван да й доїв усе, що було. Да ще й на домовика вину підкинув. Обмотав ноги онучами да й зробив слід по долівці од порога до столу і назад. А сам по лаві пішов да й ліг спать. А на ранок і не встав, попухли в нього ноги, ходить не міг. Його й по ворожках возили, й по лікарях, та ніщо не помогло. Умер Іван десь через рік, а мучився, дак не приведи Господи!</p>
	<p>Були після Івана у Густима ще діти, да всі народжувались каліками. Або ногі покручені, або рот скривлений, а в одної дівчини «заяча губа» була. Розсердився, кажуть, домовик на все їхнє плем’я. Скільки знаю з Густимового роду, то всі каліки. Домовик не прощає зла.</p>
	<p>Мама ще раз витирає ложку, змахує невидиму пилюку зі стільця, хрестить залишки їжі на столі і, шепочучи молитву, йде до ліжка. А ми ще довго прислухаємося до стогону вітру за вікном ( а, може, то душі померлих чи домовик просяться до нас на вечерю ) і, щоб не сполохати тишу, залишаємо кімнату.</p>
	<p>— Христос рождається! — лине над землею.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>15. Образа. Записано в Даниному Ніжинського району від Пономаренко Наталі Полікарпівни (1920) 2008 року.</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Чернігівщини/">Фольклор Чернігівщини</a></li>
	</ul>
</footer>
<!--#include virtual="/-/inc/general__page_end.inc" -->
