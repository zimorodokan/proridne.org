<!--#include virtual="/-/inc/general__page_start.inc" -->
<title>Як колись хлопці дощі зупинили ☼ Народне оповідання ☼ Народна творчість</title>
<meta name="Description" content="Українське народне оповідання демонологічна розповідь Подніпров’я (Наддніпрянщини) «Як колись хлопці дощі зупинили» ☼ Український фольклор, усна народна творчість України">
<link rel="canonical" href="https://proridne.org/Українські народні оповідання/Як колись хлопці дощі зупинили.html">
<!--#include virtual="/-/inc/pageType__Українське оповідання.inc" -->

<article class="articleMain">
	<h1 class="articleMain__header">Як колись хлопці дощі зупинили <br><span class="article__headerDescription">Демонологічна розповідь Подніпров’я (Наддніпрянщини)</span></h1>
	<p>Розкажу вам історію про те, як одного разу хлопці в нашому селі дощі зупинили. Ви, може, й не повірите всьому, та було це насправді.</p>
	<p>Одного літа у нас ішли обліжні дощі. Просто спасу не було. Роботи в полі не можна було робити, от дівчата й зібралися на вечорниці. А хлопці тоді слідкували, де дівчата збираються, та й приходили їх то полякати, то просто в гості зайти, щоб пожартувати.</p>
	<p>От цього разу йшли хлопці до дівчат, бачать, лежить на дорозі якась бляшана легка коробочка. Вони й почали її, немов м’яча, ногами буцати, добивали аж до хати, де були вечорниці. А там залишили її в сінях.</p>
	<p>Ось уже й вечорниці закінчуються, хтось додому вже пішов, деякі хлопці дівчат пішли проводжати, а двоє щось замешкались. Коли чують, щось стогне в хаті. Стали хлопці разом із хазяйкою заглядать кругом. Заглянули під стіл, аж там дід маленький, старий і побитий-побитий. Витягли хлопці того діда, ведуть його селом. Що не питають — не допитаються нічого. А що дід не наш, то вивели його за село та й вернулися додому.</p>
	<p>Устали люди вранці — аж сонце надворі. Дощі припинились, стало на годині. Довго в селі говорили про того діда й вирішили, що то був сам Дощ, його хлопці побили, от він і пішов у другі краї.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>6. Як колись хлопці дощі зупинили. Записали Дзюбо Олена і Ліда від Савіної Ніни Олексіївни в с. Преображенське Межівського району 2009 року.</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Наддніпрянщини/">Фольклор Подніпров’я (Наддніпрянщини)</a></li>
	</ul>
</footer>
<!--#include virtual="/-/inc/general__page_end.inc" -->
