<!--#include virtual="/-/inc/general__page_start.inc" -->
<title>Про річку Рудка ☼ Народне оповідання ☼ Народна творчість</title>
<meta name="Description" content="Українське народне оповідання Подніпров’я (Наддніпрянщини) «Про річку Рудка» ☼ Український фольклор, усна народна творчість України">
<link rel="canonical" href="https://proridne.org/Українські народні оповідання/Про річку Рудка.html">
<!--#include virtual="/-/inc/pageType__Українське оповідання.inc" -->

<article class="articleMain">
	<h1 class="articleMain__header">Про річку Рудка <br><span class="article__headerDescription">Народне оповідання Подніпров’я (Наддніпрянщини)</span></h1>
	<p>Було це дуже давно, ще за царя Миколи, коли ще самі господарювали. У дубовому гаю, де жив козак Дубій, дівчина, що кохала козака, розбила глечик з водою. І на тому місці невдовзі з’явилося джерело з дуже смачною водою.</p>
	<p>Воно било з-під землі з такою силою, що невдовзі стало річечкою. А назвали ту річечку Рудкою, бо вода була в ній рудою.</p>
	<p>Гарно було в селі. Понад річкою росли великі розлогі верби. У їхньому вітті співали птахи, з вечора до ранку щебетали солов’ї.</p>
	<p>Дітлахи не вилазили з води від світанку до пізнього вечора. Хто рибу ловив, хто купався, а найсміливіші — дерли раків. Хлопчаки пасли худобу на березі. А що гусей і качок там було! Жінки ходили на річку прати.</p>
	<p>Мальовничі то були місця. Щовесни річечка дуже розливалась, затоплюючи людські городи. А коли вода спадала, люди орали землю, садили городину. Але не завжди урожай достигав, а озимина часто вимокала. Тому в окремі роки частина села, що жила понад річкою, голодувала.</p>
	<p>І от знайшлись гарячі голови, які вирішили загатити джерело.</p>
	<p>Одного чудового дня зібралося все село: старі і молоді, діди і чоловіки, жінки і дівчата, дітлахи. Всі разом, дружно, коноплями і палками загатили маленьке джерельце. І не стало в селі річечки Рудки.</p>
	<p>За людську образу пішов струмочок разом з річечкою під землю, а вийшов у Котулях ліворуч від дороги, що веде на Черкаси. Але це вже була не та річка Рудка, що колись. Влітку вона пересихала. Але мисливці все ж ходили полювати на качок.</p>
	<p>І знову річка заважала, але тепер уже колгоспам. І знову знайшлися гарячі голови. Це вони осушили річку, побудувавши ірригаційні споруди.</p>
	<p>Та горда річечка Рудка не здалася. Вона все ж вийшла з-під землі біля села Степанки ( далі річка впадає у Тясмин, потім — у Чорне море). Радіє дітвора, але не дубіївська, а степанківська. Влітку вона купається в річці, ловить рибу, загорає, а взимку катається на ковзанах.</p>
	<p>А дубіївчанам помстилась річечка, залишивши назавжди руду воду у криницях та свердловинах.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>65. Про річку Рудка. Записано в Дубіївці Черкаського району від Іщенка Івана Петровича (1936) 2008 року.</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Наддніпрянщини/">Фольклор Подніпров’я (Наддніпрянщини)</a></li>
	</ul>
</footer>
<!--#include virtual="/-/inc/general__page_end.inc" -->
