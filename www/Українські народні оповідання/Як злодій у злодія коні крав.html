<!--#include virtual="/-/inc/general__page_start.inc" -->
<title>Як злодій у злодія коні крав ☼ Народне оповідання ☼ Народна творчість</title>
<meta name="Description" content="Українське народне оповідання Полтавщини «Як злодій у злодія коні крав» ☼ Український фольклор, усна народна творчість України">
<link rel="canonical" href="https://proridne.org/Українські народні оповідання/Як злодій у злодія коні крав.html">
<!--#include virtual="/-/inc/pageType__Українське оповідання.inc" -->

<article class="articleMain">
	<h1 class="articleMain__header">Як злодій у злодія коні крав <br><span class="article__headerDescription">Народне оповідання Полтавщини</span></h1>
	<p>На виїзді із села Черкащани на трасу Миргород — Лохвиця є урочище Семеняка. Жив там у першій половині XX століття чоловік на таке прізвисько, бо звали його насправді Семеном. Вдачі був крутої, гріхи за ним водились: приховував та перепродував крадене, особливо коні з села Попівки, (за це жителів цього села колись і прозивали конокрадами), давав прихисток злодіям та іншим нечистим на руку елементам.</p>
	<p>Люди з навколишніх сіл не любили його за чорні справи, навіть боялися. Був він не з бідних, мав землю, коней. От одного разу зупинився у нього злодій на ночівлю. За вечерею розговорились і повідав гість господарю, що дуже сподобались йому Семенячині коні, на що той не без єхидства відповів:</p>
	<p>— Украдеш — твої будуть.</p>
	<p>Та й зареготав, мовляв, як це в нього украсти можуть?</p>
	<p>А той злодій теж не ликом шитий був. Пішов у Попівку до старого-старого конокрада і повідав про своє бажання. Той вислухав його уважно, а тоді розпитав про стайню, про двір, про собак та й каже:</p>
	<p>— Дома гуси є ?</p>
	<p>— Є,— відповів злодій.</p>
	<p>— А прядиво?</p>
	<p>— І прядиво є.</p>
	<p>— Скажи жінці, хай заріже двох гусей, добре засмажить, а ти добре обмотай їх прядивом, щоб пахнуть — пахли, а вкусити не можна було. Кинеш гуси собакам, вони будуть гризтись між собою за здобич, хто сильніший — ухопить та з двору, а слабші за ними. От і залишиться двір без охорони, а ти тим часом підеш до стайні, спутаєш коневі, якого вподобав, передні і задні ноги, звалиш на землю і протягнеш попід залізною шиною, надворі розпутаєш, виведеш за двір. Тільки тебе й бачили...</p>
	<p>Послухав злодій і вивів аж двох коней у такий спосіб. Уранці вийшов Семенякау двір, пішов до стайні. Що це? Двері цілі, перегородка ціла, на місці, а коней немає. Зрозумів, чиїх рук справа, мучила тільки думка: як? По обіді приїхав до Семеняки той злодій на викрадених конях. Запросив його господар до хати. Поставив могорич, розговорилися, от господар і питає, як той коні вкрав. Розповів гість, але не признався, хто його цьому навчив.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>21. Як злодій у злодія коні крав. Записано в Попівці Миргородського району від Лопати Івана Захаровича (1913) 2008 року.</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Полтавщини/">Фольклор Полтавщини</a></li>
	</ul>
</footer>
<!--#include virtual="/-/inc/general__page_end.inc" -->
