<!--#include virtual="/-/inc/general__page_start.inc" -->
<title>Примівник ☼ Народне оповідання ☼ Народна творчість</title>
<meta name="Description" content="Українське народне оповідання демонологічна розповідь Гуцульщини «Примівник» ☼ Український фольклор, усна народна творчість України">
<link rel="canonical" href="https://proridne.org/Українські народні оповідання/Примівник.html">
<!--#include virtual="/-/inc/pageType__Українське оповідання.inc" -->

<article class="articleMain">
	<h1 class="articleMain__header">Примівник <br><span class="article__headerDescription">Демонологічна розповідь Гуцульщини</span></h1>
	<p>Німці вбили чоловіка мої сестри, і її саму дуже побили, бо бандери вбили двох німців. І була вона дуже слаба&nbsp;<sup>*</sup> два роки. Всі думали, що вона вже вмре. Казали: «Як ця буде жити, то всі українці будуть жити». Вночі вставала вона і починала якісь ґудзи&nbsp;<sup>*</sup> на хустині в’язати. Казала, що її щось нападало.</p>
	<p>Я ходив по всіх примівниках, і всі примовляли, і нічого не помагало. Люди мені казали, що на Ясенові є примівник і він може її вилікувати. Прийшов я до него. Це був старий чоловік, кривий на ногу. Він сказав мені, щоб я набрав води з млинового колеса, як млин буде молоти. І аби ніхто того не видів. І щоб я пішов за водою, а тоді направо і обійшов млин, і аж тоді ішов додому. І щоб ту воду поставив у хаті в кутку, де мітли стоять. І щоб приніс ту воду до него, примівника.</p>
	<p>Я так все зробив, як він казав. Приніс до него ту літрову флєшку&nbsp;<sup>*</sup>, і він почав примовляти. То виходив у сіни, то палив щось, і все щось тихо примовляв. І мав ріжок коров’ячий, і все в него дув. Та вода була перед ним у мисці, і він туди вугля накидав і наплював там. І мені сказав плювати в ту воду. (Хто би був там, то всі мали плювати). І то тривало якраз чотири годині, бо годинник лежав перед мене і я дивився на него.</p>
	<p>І сказав він мені:</p>
	<p>— Неси це додому, клади в куток. Увечір най твоя сестра розбирається до голого і бере ванну. Най розпустить волос і обмиється тою водою і назад там її насипле.</p>
	<p>І сказав він, що треба то віднести з посудиною і кинути на то саме місце, де я її брав, ту воду. Але заказав він мені, щоб я все на собі перевернув, бо як я це не зроблю, то звіється буря.</p>
	<p>Я поніс ту воду і кинув, але на собі вбрання не перевертав, бо надворі було дуже тихо. «Відки буря може бути?» — думав я. А як я кинув, то така буря звіялася, що я ледве втік. Навіть капелюх вхопило з мене. Я тікав, поки міг, відтак ув’яв. Мокрий був, перестрашений. А вночі мною щось торгало. І на другу ніч торгало.</p>
	<p>На третій день я набрав тої самої води і пішов до примівника, щоб примовив мені самому. І він примовив мені, але всього лиш п’ятнадцять хвилин примовляв. І сказав, щоб я не ніс ту воду в млин, а висипав там, де три плоти сходяться. І я так зробив.</p>
	<p>А сестра моя виздоровіла, віддалася і відтоді ще жила поверх тридцять років.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__footnotes">
			<p><sup>*</sup> Слаба́ — тут: недужа, хвора.</p>
			<p><sup>*</sup> Ґудз — вузол.</p>
			<p><sup>*</sup> Флє́шка — пляшка.</p>
		</div>
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Село Яворів, Косівського району, Івано-Франківської області 18 березня 1984 року Сенчук Василь Федорович (1897 року народження)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Гуцульщини/">Фольклор Гуцульщини</a></li>
	</ul>
</footer>
<!--#include virtual="/-/inc/general__page_end.inc" -->
