<!--#include virtual="/-/inc/general__page_start.inc" -->
<title>Україна буде ☼ Народне оповідання ☼ Народна творчість</title>
<meta name="Description" content="Українське народне оповідання Бойківщини «Україна буде» ☼ Український фольклор, усна народна творчість України">
<link rel="canonical" href="https://proridne.org/Українські народні оповідання/Україна буде.html">
<!--#include virtual="/-/inc/pageType__Українське оповідання.inc" -->

<article class="articleMain">
	<h1 class="articleMain__header">Україна буде <br><span class="article__headerDescription">Народне оповідання Бойківщини</span></h1>
	<p>Мій батько був у Повстанчій Армії. Був там пропагандистом. У Повстанчій Армії було много, але ніяку сім’ю так не переслідували тоді, як нашу. Нас було троє: мама, я і сестра, на два роки молодша за мене. Ми свою хату покинули і ночували, де хто міг. Усі разом ми ночували. А на початку 46-го року маму забрали, і мама сиділа три неділі в Перегінську в пивниці. А рідня дала дві літри горівки і в’язаний светер, і маму пустили. Коли мама повернулася додому, то ввечір прийшли повстанці і забрали її. Вони хотіли знати, чого її пустили. Може, вона щось розповіла про повстанців. Вони забрали її, і два дни її не було — потім пустили її. І ми всі далі переховувалися по різних хатах, та не всі разом.</p>
	<p>А в 47-му році мене і маму зловили і заарештували. Привели до школи. І багато народу туди привели. Було дві кімнати, і не було де сісти. Мама тихо сказала мені, аби я тікала через вікно геть. Я не хотіла від мами йти, але мама сказала: — Я тоже буду скакати.</p>
	<p>Я втекла, а вони після того поставили попід вікна пости, і мама втекти вже не могла. А ввечері їх вивезли машинами. Завезли маму в Караганду, і вона там дуже бідувала, дуже мерзла і тяжко робила з 47-го по 61-ий рік.</p>
	<p>А ми з сестрою переховувалися до 1951 року. А як тата нашого вбили, то знайшли в нього нашу фотографію. Нас переслідували далі і зловили. Відвезли до Перегінська. Там ми сиділи півтори доби. Нас усе питали, де тато, а ми все говорили, що тато пішов худобу пасти і його забрали мадяри. Нас часто викликали по одній. Говорити між собою ми не мали права. Ми сиділи в тій канцелярії, і був коло нас військовий. Їх було два на зміну — Наріжняк і Цусман.</p>
	<p>А нам треба було поговорити, і ми лише могли поспілкуватися на міги, коли той вартовий не дивився на нас. У камеру нас не клали, бо ми були малолітні. Вони страшили нас, що будуть бити, що вивезуть у Сибір. А ми все казали, що не знаємо, де тато.</p>
	<p>Ми знали, що він убитий. Увечір з нами був, а о 8-ій годині ранку вже його не стало. Нам це сказали в чужому селі, в Оливках. Ішли дві жінки, зайшли в школу і сказали нам, що на дорозі лежать два вбитих. Сестра перша побігла зі школи туди дивитися, а я за нею. І нам сказали на допиті, як ми бігли туди. А ми сказали, що виділи вбитих, але то не наш тато, нашого тата мадяри забрали. А ті ще докоряли нам, що ми не плакали за татом. Ми їм казали на допиті, що то не наш тато, нашого тата мадяри забрали.</p>
	<p>На другий день нас відти випустили, але ми ще боялися і далі ховалися, аби не здибатися з воєнними. Ховалися аж до 52-го року. А вже після смерти Сталіна не ховалися. Жили в баби, аж поки не повиходили заміж. Як мама в грудни 60-го року вернулася з заслання, ми обидві вже були заміжні. Жила мама зо мною. Вернулася вона дуже слаба, була на групі. Вони пустили її вмирати, а як вона вернулася в свій край, то поправилася і прожила ще 20 років: померла у віці 68 років.</p>
	<p>А в тата нашого був товариш. Він за німців був у поліції, а як прийшли совіти, в УПА йти не хотів. Повстанці його хотіли вбити, і тато підказав йому: «Як хочеш жити, тікай, аби тебе тут не було». Він втік до Станіслава і був там великі роки. Та й переказав нашому татови, що дасть йому такі документи, що «тобі нічого не буде, волос з твоєї голови не впаде». А тато йому відповідав:</p>
	<p>— На що я посвятився, за тото загину. Прийде такий час, що будуть і нас пошановувати.</p>
	<p>І ми, діти, не раз казали йому:</p>
	<p>— Тату, подивіться, вже всіх вибили. А він казав:</p>
	<p>— Україна буде. Може, й не зараз, але буде. Шість років він був в УПА, шість років ходив.</p>
	<p>А Україна стала незалежною аж через 41 рік після його смерти.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Ясень, Рожнятівського району, Івано-Франківської області 18 липня 1994 року від Софії Леонівни Сенич (1935 року народження)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Бойківщини/">Фольклор Бойківщини</a></li>
	</ul>
</footer>
<!--#include virtual="/-/inc/general__page_end.inc" -->
