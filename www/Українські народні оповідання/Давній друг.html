<!--#include virtual="/-/inc/general__page_start.inc" -->
<title>Давній друг ☼ Народне оповідання ☼ Народна творчість</title>
<meta name="Description" content="Українське народне оповідання Гуцульщини «Давній друг» ☼ Український фольклор, усна народна творчість України">
<link rel="canonical" href="https://proridne.org/Українські народні оповідання/Давній друг.html">
<!--#include virtual="/-/inc/pageType__Українське оповідання.inc" -->

<article class="articleMain">
	<h1 class="articleMain__header">Давній друг <br><span class="article__headerDescription">Народне оповідання Гуцульщини</span></h1>
	<p>Приходить лісник Петро до гуцула Василя і питає: — Ти не знаєш, хто міг у тебе в толоці зрубати вільху? Василь налякався, бо думав, що той хоче накласти штраф. І сказав, що не знає, хто це зробив. Угостив Василь лісника, випили вони і розійшлися в мирі. А через два чи три дні лісник приходить знову.</p>
	<p>— Василю, я не вірю, що ти не знаєш, хто ту вільху втяв. Знов сказав Василь, що не знає, знов пригостив лісника. Випили півлітру і розійшлися в мирі. Василь думав, що на тому вже кінець. Але минув тиждень, і лісник знов приходить. Василь знову ставить могорич, і сідають до столу їсти. Коли випили по чарці, лісник уже не питає про вільху, а питає:</p>
	<p>— Василю, ти віриш у Бога?</p>
	<p>Василь був віруючий, напудився він, коли почув таке питання. Як так? Він ходить у церкву, а той питає, чи він вірить у Бога.</p>
	<p>— Вірю, — сказав Василь. — Як би я не вірив у Бога?</p>
	<p>— Якщо ти віриш у Бога, то ти мені скажеш по правді, хто ту вільху втяв. Ти не думай, що це я для штрафу питаю. Просто я цікавий знати, хто міг на твоїй толоці вільху втяти.</p>
	<p>А Василь каже:</p>
	<p>— Я втяв вільху. Лісник розсміявся.</p>
	<p>— Я міркував, що це ти втяв, але чого ти мені зразу не сказав? Ми ж здавна друзі з тобою.</p>
	<p>Випили вони ще і на тому розійшлися. А через три тижні з Косова приходить Василеви повідомлення на штраф за вільху — 120 рублів.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Космач, Косівського району, Івано-Франківської області 18 серпня 1984 року Від Михайла Ільковича Дідишиного (1935 року народження)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Гуцульщини/">Фольклор Гуцульщини</a></li>
	</ul>
</footer>
<!--#include virtual="/-/inc/general__page_end.inc" -->
