<!--#include virtual="/-/inc/general__page_start.inc" -->
<title>Як злякати дикого кабана ☼ Народне оповідання ☼ Народна творчість</title>
<meta name="Description" content="Українське народне оповідання Подніпров’я (Наддніпрянщини) «Як злякати дикого кабана» ☼ Український фольклор, усна народна творчість України">
<link rel="canonical" href="https://proridne.org/Українські народні оповідання/Як злякати дикого кабана.html">
<!--#include virtual="/-/inc/pageType__Українське оповідання.inc" -->

<article class="articleMain">
	<h1 class="articleMain__header">Як злякати дикого кабана <br><span class="article__headerDescription">Народне оповідання Подніпров’я (Наддніпрянщини)</span></h1>
	<p>Велика вереснева тиша стоїть над землею. Тихо й спокійно після дощу. Розгортаючи опале листя, бредемо з Валентиною Павлівною по лісі й шукаємо гриби, а вони, як на зло, поховались. Тож спілкуємось, слухаємо шум в височині. Моя супутниця звертає увагу на вербовий листочок. На ньому загостреному, продовгуватому, набубнявіла, дозріла велика краплина. Налита важкою силою дощу, вона завмерла, наче злякалась, що може звалити світ своїм падінням. І Валентина Павлівна вкотре починає одну з своїх цікавих історій.</p>
	<p>— Та хіба ж це зараз цікаво гриби збирати? Можеш цілий день ноги бити, а прийти з порожньою кошолкою. Ось колись було...</p>
	<p>Я завмираю. Дивлюсь на зволожені очі моєї співрозмовниці і чекаю розповіді. По-молодечому засміявшись, Павлівна продовжує.</p>
	<p>— Було це років з тридцять тому. Пішли ми з подругами гриби збирати в нашому Черкаському лісі. Дійшли до Самари. День був сумний, бо вже пахло осінню. Та ще й після дощу. Але розпогодилось. Сонце, тепле, ласкаве, заливало ліс; збоку, зовсім поруч, з глибокого яру, здіймався пар, це промені прогрівали мокрий пісок. Небо, неймовірно синє, чисте, здавалося твердим: кинеш у нього каменюку і проб’єш дірку.</p>
	<p>Ось ми йдемо, милуємось лісом і сплєтнічаєм. А подружка моя, Тамарочка, смішлива була. То анекдот розкаже, то побрехеньку. Але про те, що сама попаде в історію, ну ніяк не здогадувалась.</p>
	<p>Ага. Так от ходимо ми над річкою. Я трохи відійшла вбік і пішла берегом понад річкою. А берег, ти ж знаєш, високий, далеко видно. Красота-а-а. І вітер очеретом гойдає.</p>
	<p>Коли це дивлюсь — щось не те. Очерет якось дивно розступається в обидві сторони і наче аж стогне від того. І тут я чую рохкання. Щось мені недобре зробилось. Дивлюсь дальше, мені ж зверху найкраще було видно. І бачу — суне, суне щось таке страшне, що зразу й не доберу.</p>
	<p>Ой Боже! Та це ж дикий кабан! Я з переляку як закричу, аж кабанюка спинився. Я й не знала, що так голосно кричать вмію. А дальше... А дальше було не страшно, а смішно! Чого? Та слушай же далі. Моя Тамарочка (а в ній кілограм з 70 було) як вгледіла, що недалеко від неї спинився не хто-небудь, а цілий кабан, з переляку миттю вилізла на берізку. Я як побачила, як вона на ню лізла, та як старалася забратись вище, то мене почав сміх оббирати. Бо березка була тонесенька, хоч і висока, ще трошки і зламалась би берізка, і Тамарка гепнулась би в ярок. Матір Божа, як почала я сміятись, аж у грудях заболіло. І що ти думаєш? Кабан розвертається та як чкурне назад в очерет.</p>
	<p>Уже й очерет затих за тим кабаном, а Тамара сидить на берізці.</p>
	<p>— Та хай тобі, — кажу, — злазь, дерево зламаєш.</p>
	<p>Довго ми тоді згадували лякливого кабана. А тепер їх нема в нашому лісі, а берізки виросли і тихим шелестом навівають спогади.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>23. Як злякати дикого кабана. Записала Кравченко Марія від Дубової Валентини Павлівни (1936) в с. Черкаське Новомосковського району 2009 року.</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Наддніпрянщини/">Фольклор Подніпров’я (Наддніпрянщини)</a></li>
	</ul>
</footer>
<!--#include virtual="/-/inc/general__page_end.inc" -->
