<!--#include virtual="/-/inc/general__page_start.inc" -->
<title>В полоні у щезників ☼ Народне оповідання ☼ Народна творчість</title>
<meta name="Description" content="Українське народне оповідання демонологічна розповідь Гуцульщини «В полоні у щезників» ☼ Український фольклор, усна народна творчість України">
<link rel="canonical" href="https://proridne.org/Українські народні оповідання/В полоні у щезників.html">
<!--#include virtual="/-/inc/pageType__Українське оповідання.inc" -->

<article class="articleMain">
	<h1 class="articleMain__header">В полоні у щезників <br><span class="article__headerDescription">Демонологічна розповідь Гуцульщини</span></h1>
	<p>Був чоловік та й жінка. Це діялося в Татарові. Жінка була собі здорова, з багатого роду. І покохалася вона з жандарем. І все виходила д’нему на прогулянку. Одного разу перебрався чорт на жандаря, прийшов до неї та й каже:</p>
	<p>— Ти знаєш що? Хочу, би ми десь пройшлися лісом.</p>
	<p>А жінка була так файно вбрана, в запасках. Та й сорочку вишиту вбирала, як д’нему виходила, д’жандарю.</p>
	<p>— Аби ти, — каже, — по-буденному зібралася.</p>
	<p>А вона носила на грудях карбованці. Вони були свячені. І тому «жандарм» сказав, щоб вона це лишила. І вона сказала:</p>
	<p>— Най буде.</p>
	<p>Та й вона це зробила, перебралася по-буденному, вийшла д’нему. Говорять вони собі. А він каже:</p>
	<p>— Би-смо там пішли в ліс, на муравці посідали.</p>
	<p>Посідали вони та й говорять, говорять. А коло неї свяченого вже нема нічого, та й він уже дістав над нею силу. Каже він їй:</p>
	<p>— Сідай, — каже, — на мене, я тебе понесу.</p>
	<p>Вона сіла на него, а він як поніс її, то так ніс, що заніс десь аж у Чорногору. А тутенька в селі ніхто не знає, куди вона поділася. Пішла десь жінка, і ніхто не знає, де. Пішла, пропала, нема. Шукають, дали знати на постерунок, шукають жандарі — нема жінки, ніде нема.</p>
	<p>Нема її рік, нема другий, плачуть діти. Нема її й третій рік. Пройшло дванадцять років, а її не було. Вже майже забули про неї в селі. Нема, пропала — й фертик. Думали, що звір іззіла або що.</p>
	<p>Але перед Іваном пішов збирати зілля сусід Юра. Пішов уверх за зіллям і зайшов далеко-далеко під ту Чорну гору. Дивиться — якась людина. Вся обдерта, волосся розпущене. А на волоссі ріпаки, як то лісами. Це була вона. Вона жила в лісі тих дванадцять літ і живилася корінцями. Ягоди збирала в лісі. І чим її щезники годували, то вона й їла. І мучили вони там її.</p>
	<p>Він напудився, подумав: «Це мене Мана найшла». Хотів тікати, а вона каже:</p>
	<p>— Юро, чо’ тікаєш? Та я Василева жінка.</p>
	<p>— Ти хіба, — каже, — дух Василевої жінки? Ти не Василева жінка.</p>
	<p>— Я, — каже, — Василева жінка.</p>
	<p>— Ну то скажи мені, як ти сюди зайшла. А вона зачала йому розказувати:</p>
	<p>— Я, — каже, — була сподобала того жандаря. І він, — каже, — до мене приходив, а одного разу сказав, би я перебралася у все буденне. Я мала на шиї багато карбованців. Він сказав, би я їх познімала. Я вийшла д’нему, він щось говорить, і нарешті сказав: «Сідай на мене». Нібито виграшки були. Я сіла, а він заніс мене аж сюди, під малу Чорну гору. І вони мене тут мучать, що я, ади, — каже, — яка.</p>
	<p>А одежини на ній уже нема ніякої, бо то за дванадцять рік все пірвалося. Лиш одні бинди висять з того.</p>
	<p>— А чого би ти, — каже, — не пішла відци? Ходи зо мною додому.</p>
	<p>— Ой, я, — каже, — не годна. Любий, перекажи мойому чоловіко-ви, аби, — каже, — пішов до священика та й наймив службу. Би священик відправив службу і прийшов по мене тої днини перед Іваном, з фанами, процесією, найсвятішими тайнами, бо інакше, — каже, — мене ніхто відци не визволить.</p>
	<p>Та й вона плакала і просила:</p>
	<p>— Юро, любий, перекажи чоловікови, аби він так зробив. Бо тут чорти.</p>
	<p>А він питає:</p>
	<p>— А тепер? Чорти де?</p>
	<p>— Нема їх. Вони, — каже, — за три дни до Івана розходяться всюди селами, би щось злого робити. Вони все перед Іваном щось чинять зле. На Івана до полудня їх не буде нікого дома. То, — каже, — аби чоловік наймив службу і аби ксьондз вийшов з образом, з Пречистою Дівою Марією, так, як виходять, коли святять воду на отпуст. А інакше мене не годен ніхто визволити.</p>
	<p>— Добре, я скажу.</p>
	<p>І той чоловік пішов додому і розказав то. Чоловік не дуже хотів іти до священика, але зачали плакати діти, та й він пішов. А священик сказав так:</p>
	<p>— Я цего не можу зробити, бо як я під Чорну гору піду з фанами? Туди, — каже, — нема ніякої дороги. А тими лісами, зворами, колодами я не піду. Хто її туди вивів, най її відти й зводить.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Верхній Березів, Косівського району, Івано-Франківської області 22 листопада 1986 року Від Неґрич А. С. (1922 року народження)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Гуцульщини/">Фольклор Гуцульщини</a></li>
		<li><a href="/Українська міфологія/Чорт.html">Чорт в українській міфології</a></li>
	</ul>
</footer>
<!--#include virtual="/-/inc/general__page_end.inc" -->
