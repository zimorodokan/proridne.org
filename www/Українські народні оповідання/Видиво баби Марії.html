<!--#include virtual="/-/inc/general__page_start.inc" -->
<title>Видиво баби Марії ☼ Народне оповідання ☼ Народна творчість</title>
<meta name="Description" content="Українське народне оповідання Кіровоградщини «Видиво баби Марії» ☼ Український фольклор, усна народна творчість України">
<link rel="canonical" href="https://proridne.org/Українські народні оповідання/Видиво баби Марії.html">
<!--#include virtual="/-/inc/pageType__Українське оповідання.inc" -->

<article class="articleMain">
	<h1 class="articleMain__header">Видиво баби Марії <br><span class="article__headerDescription">Народне оповідання Кіровоградщини</span></h1>
	<p>Баба Марія — висока і ставна хоча їй уже за 80. Чорні брови шнурочком, а з-під них темно-карі очі дивляться на мене. Виразні і тоненькі риси обличчя (хоч ікони з її лиця пиши) говорять, що була вона в молодості красунею.</p>
	<p>Мені, дванадцятилітньому дівчиську, випало пасти череду з бабою Самойленчихою. Вона — наша сусідка. Має дуже гарний для нашого села новий будинок. Багатий сад і город. Баба Марія, вдова з Великої Вітчизняної війни, одержала похоронку на свого Тимофія. Сина і дочку виростила сама. Вони живуть тепер окремо своїми сім’ями.</p>
	<p>Кажуть, що була Марія з дуже багатої куркульської сім’ї, яку вислали до Сибіру, де всі й померли. А її, красуню, засватав дуже бідний хлопець Тимофій Самойленко, чим і порятував від смерті, але не від вдовиної долі.</p>
	<p>Баба піднімає ціпок і показує на зарослі багаторічним дерном ями у балці:</p>
	<p>— От окопи ще із імперіалістичної війни, бачиш?</p>
	<p>Ствердно киваю головою.</p>
	<p>— Так от, у сорок першому пасла я із Тимофієм колгоспну череду. Якраз отутечки. А було це перед Трійцею. Хотіла я чебчику нарвати, всі окопи ним так рясно цвіли, аби вдома діл притрусити. Тільки-но нахилилась, аж чую, хтось стогне. Та так жалібно. Злякано озираюсь, ніде нікого. Подумала, що показалось, та й знову рвати. Стогін прямо з-під рук виривається. Не пойму, чи то чоловічий, чи то жіночий. А тоді, як заголосить, на жіночий більше схожий. Я вже і зілля покинула, та до Тимофія мерщій. А те тужіння мене наздоганяє. Зрозуміла, що знак мені якийсь дається. Повернулася лицем до окопу і питаю:</p>
	<p>— На що голосиш? На лихе чи на добре?</p>
	<p>А воно:</p>
	<p>— На лихе, на лихе, на лихе!</p>
	<p>А тоді тричі громом звідти як грякне і димом понесло. Чоловік до мене:</p>
	<p>— Що ти там знайшла таке?</p>
	<p>— Біду, — відповідаю.</p>
	<p>Та того місяця вона і прийшла. І лишила по собі стогін поранених та вбитих, і голосіння сиріт та вдів.</p>
	<p>Баба Марія втомлено зітхає, проводить довгими пальцями по сухих очах, а потім велить мені:</p>
	<p>— А сходи-но до тих окопів, прислухайся вухом до землі, та мені розкажеш, що почула.</p>
	<p>Мені боязно, проте іду. Щокою відчуваю тепло землі, чую тихий шепіт прим’ятої мною трави, сюрчання коників стрибунців, потім помірно наростаючий спів жайворонка, воркітливе прохання голубів і спокійну, врівноважену тишу. І дитячим серцем відчуваю, що добрий знак принесу бабі.</p>
	<p>— Слава тобі, Господи! — кладе на себе хреста жінка і голубить поглядом мене, небо, сонце, здається, весь світ.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>2. Видиво баби Марії. Записала від Самойленко Марії (1885) у с. Мало-Ганівка Петрівського району Штанько Л. М.</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Кіровоградщини/">Фольклор Кіровоградщини</a></li>
	</ul>
</footer>
<!--#include virtual="/-/inc/general__page_end.inc" -->
