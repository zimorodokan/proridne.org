<!--#include virtual="/-/inc/general__page_start.inc" -->
<title>Таємниця кушелівського ставка ☼ Народне оповідання ☼ Народна творчість</title>
<meta name="Description" content="Українське народне оповідання Поділля «Таємниця кушелівського ставка» ☼ Український фольклор, усна народна творчість України">
<link rel="canonical" href="https://proridne.org/Українські народні оповідання/Таємниця кушелівського ставка.html">
<!--#include virtual="/-/inc/pageType__Українське оповідання.inc" -->

<article class="articleMain">
	<h1 class="articleMain__header">Таємниця кушелівського ставка <br><span class="article__headerDescription">Народне оповідання Поділля</span></h1>
	<p>Кажуть люди, три біди найбільші у чоловіка є: старість, смерть і неслухняні діти. А ми ж усі змалку як там кого слухаємо! Робить усяк своє, хай що йому хто каже.</p>
	<p>Ось так само, як усіх, не пускали й нас малих батьки на ставок. Та де там! Умудрялися таки вряди-годи втекти. Аж тут одного разу увірвалося. Сидимо якось у холодочку під старою грушею в баби Теклі нашої на травичці. Мама до тітки в Кушелівку збираються. Тут бабця й кажуть до матері:</p>
	<p>— Тільки ж не йди, Ганко, повз ставок, краще дорогою.</p>
	<p>— Так хуткіше ж повз ставок! — мама їй.</p>
	<p>— Не йди, кажу, — сердитішає голос бабці Теклі, бо там під греблею дівчина кричить.</p>
	<p>— Яка дівчина? Чого кричить?</p>
	<p>— Кажуть люди, кричить дівчина під греблею та й усе.</p>
	<p>Далі бабці голос зовсім стишився:</p>
	<p>— Мати дочку свою втопила, а та кричить утоплена, пробачення просить.</p>
	<p>— Як утоплена? За що?</p>
	<p>— Та хто ж його, дочко, знає? Кажуть люди, давно це було. Неслухняна була дівка дуже. Билась, билась мати з нею, розуму навчаючи, та й терпець їй урвався. Не йди, доню, повз став!</p>
	<p>Ішли мама тоді повз ставок чи не йшли, я вже й не згадаю. А що нам тоді від ставка як відрізало, то справді що так. Дуже вже ми сполохалися того крику дівчачого почути. А ще, мабуть, більше боялися, що й ми такі ж неслухняні, не дай Боже, будемо.</p>
	<p>Це вже коли позростали, то дядьки не раз казали, що під греблею в’юнів ловлять, а ті верещать несамовито. Може, воно й так, але слава погана про місце під греблею й досі жива. І коли-не-коли на перестрах поганим дітям у пригоді стає.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>6. Таємниця кушелівського ставка. Записано в с. Семки Хмільницького району від Пивовар Марії Романівни (1938) 2009 року.</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Поділля/">Фольклор Поділля</a></li>
	</ul>
</footer>
<!--#include virtual="/-/inc/general__page_end.inc" -->
