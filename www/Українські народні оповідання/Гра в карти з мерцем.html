<!--#include virtual="/-/inc/general__page_start.inc" -->
<title>Гра в карти з мерцем ☼ Народне оповідання ☼ Народна творчість</title>
<meta name="Description" content="Українське народне оповідання демонологічна розповідь Гуцульщини «Гра в карти з мерцем» ☼ Український фольклор, усна народна творчість України">
<link rel="canonical" href="https://proridne.org/Українські народні оповідання/Гра в карти з мерцем.html">
<!--#include virtual="/-/inc/pageType__Українське оповідання.inc" -->

<article class="articleMain">
	<h1 class="articleMain__header">Гра в карти з мерцем <br><span class="article__headerDescription">Демонологічна розповідь Гуцульщини</span></h1>
	<p>Були собі штири товариші, великі картачі. Нічого не робили, лиш грали в карти на ґроші. Одному з них дуже йшла карта. І він заслаб і вмер. Прийшли люде до мерця, та й ці три товариші прийшли. Пізно ввечір всі люде розійшлися, а ці три лишилися. І кажуть:</p>
	<p>— Що будемо робити? Давайте заграємо в карти.</p>
	<p>Грали вони в карти, що там грали. А один подивився, що в мертвого посунулася з грудей рука. Побачив це та й каже:</p>
	<p>— Я йду надвір, зараз прийду.</p>
	<p>Та як пішов, то вже більше не вертався. А ті два лишилися та й далі грають. Та й один з них подивився на мертвого, а той кліпає.</p>
	<p>— Я, — каже, — йду надвір, зараз прийду.</p>
	<p>Та як пішов, то вже не вертався. Цей лишився самий з мерцем. І тут мертвий устає та й каже:</p>
	<p>— Ну, тепер давай будемо вдвох грати в карти.</p>
	<p>Цей так перепудився, що зі страху й заговорити не міг. Але каже:</p>
	<p>— Граймо.</p>
	<p>А мертвий каже:</p>
	<p>— Позич мені ґрошей, бо я не маю.</p>
	<p>— Ні, грати я з тобою буду, але ґрошей тобі не позичу.</p>
	<p>— Ну то, — каже, — граймо в довг.</p>
	<p>— Ні, без ґрошей я з тобою грати не буду, — каже той.</p>
	<p>Він думав, що цим від мертвого відговориться і не буде грати. Тоді мертвий встає, відриває в сінях під порогом дошку, дістає відти банячок ґрошей та й каже:</p>
	<p>— Граймо.</p>
	<p>І так вони грали, що мертвий той банячок ґрошей програв. І далі просить, аби цей позичив йому ґрошей. Цей далі не зичить. Тоді мертвий відриває в хаті дошку під порогом і вибирає ще один банячок ґрошей. Та й програв він і той банячок. Та й каже:</p>
	<p>— Маєш щастя, що-с мені не позичив ґрошей і не програв-ис мені. Бо якби був позичив мені ґроші або програв, то був би тут лежав, де я лежу тепер. Аби-с сказав своїм товаришам, щоб ніколи не грали в карти з великим картачем, як той умре. Бо буде їм біда велика.</p>
	<p>Та й ліг він на тапчан і знов став мертвий. А той забрав ґроші та й пішов додому.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Нижній Березів, Косівського району, Івано-Франківської області 14 лютого 1984 року Від Драгомирецького М. М. (1950 року народження)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Гуцульщини/">Фольклор Гуцульщини</a></li>
	</ul>
</footer>
<!--#include virtual="/-/inc/general__page_end.inc" -->
