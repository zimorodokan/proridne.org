<!--#include virtual="/-/inc/general__page_start.inc" -->
<title>Як пропало молоко ☼ Народне оповідання ☼ Народна творчість</title>
<meta name="Description" content="Українське народне оповідання демонологічна розповідь Бойківщини «Як пропало молоко» ☼ Український фольклор, усна народна творчість України">
<link rel="canonical" href="https://proridne.org/Українські народні оповідання/Як пропало молоко.html">
<!--#include virtual="/-/inc/pageType__Українське оповідання.inc" -->

<article class="articleMain">
	<h1 class="articleMain__header">Як пропало молоко <br><span class="article__headerDescription">Демонологічна розповідь Бойківщини</span></h1>
	<p>Я мала файну корову, добру, молочну. Давала по відрови молока. Вечір видоїла корову, напоїла телятко, решту дітям дала. Рано вийшла, сідаю до корови доїти, а корова як видоєна. Може, зо сто грам натягнула. Входжу до хати й кажу до чоловіка:</p>
	<p>— Гриню, хтось видоїв уночі нашу корову.</p>
	<p>— Що ти, — каже, — збожеволіла? Чи ти при розумі, чи ні? Ти, — каже, — не дала корові перед доїнням їсти. Іди, я дам їсти, а ти дій, і корова дасть молоко.</p>
	<p>Сіла доїти знов — нема, порожні дійки.</p>
	<p>Займила дитина корову пасти — корова не паслася, лиш безперестанку рикала. Ходила й рикала. Приганяє хлопець корову додому. Вся худоба ще в полі, а він уже корову приганяє. Каже:</p>
	<p>— Ідіть дійте, бо молоко є. З дійок капало.</p>
	<p>Сіла доїти — молока нема. Плачучи пішла до свої мами. Плачу, що нема молока. Що робити? І приходить до мене один дідо старий. Питає мене:</p>
	<p>— Чого ти, молодице, плачеш?</p>
	<p>Я йому то все розказала. А він каже:</p>
	<p>— Не плач, молодице. Я тебе пораджу, що маєш ізробити. На кого, — каже, — більше-менше думаєш, най чоловік іде вночі під її стайню. Як є солом’яна стріха, то три стебла треба врізати, а як чимось іншим стайня крита, то зі стайні, з-над дверей, треба врізати три скоблини. І камінь узяти з того місця, куди її корова ступає, як із стайні виходить. І тим підкурити корові вим’я до схід сонця. Взяти грани в миску і то на грань кидати, би пішов з того дим. Підкурити.</p>
	<p>Вночі пішов чоловік до одної, приніс тото. Я так зробила, підкурила корову — нічого корова не дала. Сто грам молока, і все. Другої ночі пішов чоловік до другої жінки. Приніс тото, я підкурила корову до схід сонця, видоїла корову — корова дала молоко. — Але то був чарівник, той дідо, що мені казав. Він учарував дівку, що мала двадцять років. А він мав вісімдесят. І жив з нею, як з жінкою. Він потрафив такого бика, що мав п’ять років і був у колгоспі на чотирьох припонах, відв’язати, погладити, взяти за роги і на шнур та відвести на базу. А того бика так боялися, що з-за драбини годували.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Урич, Сколівського району, Львівської області 16 грудня 1990 року Від М. П. Степанків (1918)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Бойківщини/">Фольклор Бойківщини</a></li>
	</ul>
</footer>
<!--#include virtual="/-/inc/general__page_end.inc" -->
