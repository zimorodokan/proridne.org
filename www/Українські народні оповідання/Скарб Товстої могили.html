<!--#include virtual="/-/inc/general__page_start.inc" -->
<title>Скарб Товстої могили ☼ Народне оповідання ☼ Народна творчість</title>
<meta name="Description" content="Українське народне оповідання демонологічна розповідь Кіровоградщини «Скарб Товстої могили» ☼ Український фольклор, усна народна творчість України">
<link rel="canonical" href="https://proridne.org/Українські народні оповідання/Скарб Товстої могили.html">
<!--#include virtual="/-/inc/pageType__Українське оповідання.inc" -->

<article class="articleMain">
	<h1 class="articleMain__header">Скарб Товстої могили <br><span class="article__headerDescription">Демонологічна розповідь Кіровоградщини</span></h1>
	<p>Могила та за селом, як три хати. В окрузі не було таких. Неспроста прозвали її Товстою. Здалека видніє. Межи верхових приток молодшої сестри Інгульця, де було колись Дике Поле і хвилями вигравав ковиловий степ.</p>
	<p>Під тою могилою, казали, заховані незліченні скарби чи то скіфів, чи то половців, а може, розбійників, що шастали по торговому тракту і грабували купців.</p>
	<p>Відтоді спливла купа літ. І нікому на думку не спадало дістатись до тих скарбів, бо знати про себе вони давали раз на рік, проти Клечальної неділі, і то лише тим, хто язик тримав за зубами. Не встояли перед спокусою випробувати своє щастя два наймити слобідського стельмаха. Коли над селом запала ніч, Івась із Грицем забрались на могилу. Довгенько чекали тієї миті.</p>
	<p>Чують, закалатали дзвони в селі... В глибині щось загуркотіло, і перед ними розступилась земля. З дна випірнув кований сундучок із сонцесяйним золотом. Іван і Гриць один поперед одного напихали його в кишені і за пазухи.</p>
	<p>— Оце розбага...</p>
	<p>Не встиг Гриць доказати слово, як прірва поглинула сундучок. Щезло золото з кишень та пазух. Аж тоді Гриць утямив, що язиком накоїв лиха.</p>
	<p>Та від затії бідаки не відступили і перед наступною Клечальною неділею. Набридло наймитувати. Аби не обмовитись, позав’язували писки. Сидять і сопуть. Під бемкіт дзвонів розверзлась земля. Не забарився ще повніший сундучок. Нагребли наймити золота повні торби, ще і в кишені набрали.</p>
	<p>Не встигли збігти з могили, як довкола все заклекотіло, заревло. За спинами щось сопе. Ось-ось схопить за торбу. З переляку Івась зойкнув:</p>
	<p>— Рятуй…</p>
	<p>Тієї ж миті де й ділись темрява, шум і гам. Опустіли й торби. Знову якась сила віднадила охочих від скарбів.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>3. Скарб Товстої могили. Записано в смт Петровому Петрівського району від Булаха Івана Костянтиновича (1937) 2010 року.</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Кіровоградщини/">Фольклор Кіровоградщини</a></li>
	</ul>
</footer>
<!--#include virtual="/-/inc/general__page_end.inc" -->
