<!--#include virtual="/-/inc/general__page_start.inc" -->
<title>Син вовкун ☼ Народне оповідання ☼ Народна творчість</title>
<meta name="Description" content="Українське народне оповідання демонологічна розповідь Гуцульщини «Син вовкун» ☼ Український фольклор, усна народна творчість України">
<link rel="canonical" href="https://proridne.org/Українські народні оповідання/Син вовкун.html">
<!--#include virtual="/-/inc/pageType__Українське оповідання.inc" -->

<article class="articleMain">
	<h1 class="articleMain__header">Син вовкун <br><span class="article__headerDescription">Демонологічна розповідь Гуцульщини</span></h1>
	<p>У чоловіка з жінкою був усього один син. І цей син кожного дня спав, а вночі його дома не було. Татови набридло це. Раз була файна ніч. Син знову пішов. А старий збирається і йде за ним назирці. Вийшли за село, дивиться чоловік, а син його паде на дорогу, котиться три рази і встає вже не чоловік, а вовк.</p>
	<p>Зайшли в ліс. Виліз тато на дуба і дивиться, що буде. А вовк завив, і збіглося до него багато вовків. Бавляться, скачуть собі. Дивиться чоловік з дуба — іде солдат. Думає він: «Конець солдатови». А вовки подивилися, що солдат іде, розбіглися й поховалися.</p>
	<p>їдуть пани залубицями. А вовки подивилися на них, стали на дорозі і не вступаються. Наближаються коні, а вовки давай кидатися на них. Пани почали стріляти і вбили двох вовків. Але вовки не злякалися, роздерли коней і з’їли. Пани повтікали, а коні пропали.</p>
	<p>Старий на це подивився, з дуба зліз — і додому. Розібрався, ліг і чекає сина. Син приходить, упав на лужко і спить, як убитий. Мама рихтує сніданок і будить його:</p>
	<p>— Вставай, синку, снідати.</p>
	<p>Посідали собі на лаву, поклали на лаву миску. Старий з одного боку сів на лаву, стара з другого, а син на стільці. А старий питає:</p>
	<p>— Де ж ти був, сину? А син мовчить.</p>
	<p>— Я видів, що ти робив. Я був на дубі і видів вас, вовків, багато. Ішов солдат, а ви поховалися. А їхали пани бричкою, то ви їм поїли коні. І вбили пани двох вовків. Я на це подивився і пішов т’хаті. То, значить, ти є вовк.</p>
	<p>А син каже:</p>
	<p>— Якби ви мене не примітили, то я був би ще рік вовкуном і тоді вже був би до смерти чистим чоловіком. А так я вже буду до смерти вовком.</p>
	<p>Та перекинувся на вовка, завив, вискочив вікном і побіг. І більше його вже ніхто не бачив.</p>
	<p>Це мені розказував покійний Михайло Драгомирецький, а йому розказував на Сибірі чоловік, у якого він жив на квартирі.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Верхній Березів, Косівського району, Івано-Франківської області 27 лютого 1984 року Від Підгородецького М. М. (1913 року народження)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Гуцульщини/">Фольклор Гуцульщини</a></li>
	</ul>
</footer>
<!--#include virtual="/-/inc/general__page_end.inc" -->
