<!--#include virtual="/-/inc/general__page_start.inc" -->
<title>До млина ☼ Народне оповідання ☼ Народна творчість</title>
<meta name="Description" content="Українське народне оповідання Подніпров’я (Наддніпрянщини) «До млина» ☼ Український фольклор, усна народна творчість України">
<link rel="canonical" href="https://proridne.org/Українські народні оповідання/До млина.html">
<!--#include virtual="/-/inc/pageType__Українське оповідання.inc" -->

<article class="articleMain">
	<h1 class="articleMain__header">До млина <br><span class="article__headerDescription">Народне оповідання Подніпров’я (Наддніпрянщини)</span></h1>
	<p>— Ти, внучку, лягай спати засвіта, бо завтра раненько поїдемо до млина, — сказав дід Степан своєму найменшому внукові Степанку, який вештався цілий день біля діда.</p>
	<p>— У Жаботин, до того, що вода крутить?</p>
	<p>— Hi, у Мельники, через Холодний Яр, який я тoбi обіцяв показати. Потім у монастир Мотрин до вітряка, — відповів дід, лаштуючи воза. — Поїдемо на мою батьківщину, повеземо гостинця твоїй тітці Одарці та заразом змелемо жито і пшенички трохи на Різдво. Так що вкладайся спати, а я наготую воза.</p>
	<p>Здавалося, тільки поклав голову на подушку, як дід уже будить. Дуже хотілося спати, але Холодний Яр, про який дід часто розповідав, манив до себе.</p>
	<p>Надворі ще тільки сіріло. У дворі жували жуйку воли, запряжені у воза, на якому лежала гора мішків зі збіжжям, на передок дід поклав оберемок сіна, застелив його рядном, а зверху поклав свого здорового кожуха.</p>
	<p>— А що, діду, в Холодному Яру справді дуже холодно, що ти кожуха береш? — запитав Степанко, сідаючи на воза.</p>
	<p>— А ось поїдемо, побачиш, — відповів дід, і воли рушили з двору.</p>
	<p>Хатнє тепло миттю вивітрилося з тіла, Степанко незчувся, як заховався під кожуха. Виїхали за околиці села. Зразу ж за селом почався ліс, верховіття дерев закрили небо, віз поринув у сутінки.</p>
	<p>— Діду, це вже Холодний Яр?</p>
	<p>— Ні, ще тільки Грушківський ліс, а ось проїдемо Корита, а за ними почнеться вже Холодний Яр.</p>
	<p>— Діду, розкажи про Холодний Яр.</p>
	<p>Дід розкурив люльку, поправив ярмо на волах і почав оповідь.</p>
	<p>— Коли один з отаманів гайдамаків Семен Неживий, що жив на той час у Мельниках, почав збирати загін для оборони віри православної, то я першим пішов до нього. В боях був по праву руку від Семена. Через це і називають нас Отамасями. Коли Семена захопили, довго переховувався. А як посіпаки перестали нишпорити, то забрав родину та поселився в Грушівці.</p>
	<p>У Мельниках залишилась твоя тітка Одарка, яка й живе у нашій хаті. Піднялися на гору. Оце і є Холодний Яр. Наша святиня, пан захисник, — дід став розповідати далі.</p>
	<p>— Отут у Яру гайдамаки збиралися для походу на Умань. Максим Залізняк у них старшим став, замінивши забитого Яська Шелеста. Багато люду зібралося: піші, кінні, хто з косами, вилами, саморобними піками, лише дехто з шаблею чи пістолем. Уже в лісі знавці ковальського діла кували шаблі, наконечники до списів, ладнали самопали і через Жаботин та Смілу пішли воювати на Умань.</p>
	<p>— Діду, а що то за горби великі в лісі? І оно, і далі, і справа, — онук виліз з-під кожуха і вибрався на мішки, щоб краще роздивитись.</p>
	<p>— То могили, кургани: колись тут дуже давно жили люди і хоронили своїх царів та знатних людей. А ось вали їхнього города, за якими вони ховалися від степовиків.</p>
	<p>Багато саженні вали, зарослі лісом, з обох боків нависли над дорогою. За валами раптом ліс обривається, і хура з напівсутінків виїхала на залитий сонцем простір, до величавих споруд монастиря.</p>
	<p>— Діду!</p>
	<p>У Степанка від першого враження, від контрасту між лісом і щойно побаченою величчю перехопило дух.</p>
	<p>— Це і є наша святиня — Мотрин Монастир, козацька обитель.</p>
	<p>Дід перехрестився на церкву, те саме зробив і онук.</p>
	<p>— Ось камінна церква Святої Трійці, далі дерев’яна — Іоанна Златоуста. Тут гайдамаки благословлялися на віру отцем Мельхіседеком.</p>
	<p>Поки проїжджали монастир, Степанко роздивлявся його споруди. Тим часом заїхали за вал.</p>
	<p>— А тут, за горбом, ставок, де гайдамаки перед походом на супостата ножі святили.</p>
	<p>Далі їхали мовчки, дід палив люльку, а хлопчик видивлявся ліс. В’їхали в хутірець, що розкинувся обабіч дороги.</p>
	<p>— А це вже Мельники?</p>
	<p>— Це Кресельці, хутір перед Мельниками. Отам під лісом, — дід пужалном батога показав позад себе, — жила Меланка Холодна. Там у неї зупинялися втікачі, які протестували проти кривди. Через те і цей ліс назвали Холодним.</p>
	<p>Знову піднялися на гору, і раптом із-за обрію у небо потяглися величезні руки, які поволі крутилися.</p>
	<p>— Один, два, три, — почав рахувати Степанко.</p>
	<p>— Тут шість. А на горі через річку, що Сріблянкою зветься, ще два. І далі до Ведмедівки, де стоять млини. Їх ще називають вітряками.</p>
	<p>— Діду, мабуть, через ці вітряки і село твоє назвали Мельниками?</p>
	<p>— Так, тут багато і вітряків, і водяних млинів. І саме тут найкраще в окрузі мелють збіжжя. Сюди їдуть з усіх сіл молоти на свята борошно. Ось ми і приїхали.</p>
	<p>Дерев’яний почорнілий від дощу і вітру вітряк поскрипував, захоплюючи своїми величезними ручищами вітер і кидаючи його позад себе. Дід зайшов до млина, за ним прошмигнув Степанко. У напівтемряві він зразу не розгледів мельника, білого від борошна кремезного діда з довгими козацькими вусами, такими, як у діда Степана. Швидко занесли мішки до млина.</p>
	<p>— Завтра будемо повертатися, то й заберемо, — сідаючи на воза, дід обернувся до мельника.</p>
	<p>Після вечері у тітки Одарки Степанко незчувся, як заснув. І цілу ніч снився йому дід Степан Отамась, з шаблею на коні знаменитий Семен Неживий, таємничий Холодний Яр та величезні вітряки.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>28. До млина. Записано в Мельниках Чигиринського району від Зінченка Сергія Григоровича (1962) 2008 року.</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Наддніпрянщини/">Фольклор Подніпров’я (Наддніпрянщини)</a></li>
	</ul>
</footer>
<!--#include virtual="/-/inc/general__page_end.inc" -->
