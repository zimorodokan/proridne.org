<!--#include virtual="/-/inc/general__page_start.inc" -->
<title>Марічка і нечистий ☼ Народне оповідання ☼ Народна творчість</title>
<meta name="Description" content="Українське народне оповідання демонологічна розповідь Поділля «Марічка і нечистий» ☼ Український фольклор, усна народна творчість України">
<link rel="canonical" href="https://proridne.org/Українські народні оповідання/Марічка і нечистий.html">
<!--#include virtual="/-/inc/pageType__Українське оповідання.inc" -->

<article class="articleMain">
	<h1 class="articleMain__header">Марічка і нечистий <br><span class="article__headerDescription">Демонологічна розповідь Поділля</span></h1>
	<p>Жила одна сім’я і була в них донька красуня, якої пошукати треба. Раділи батьки донькою. І гарна, і розумна, і роботяща, в хаті і по господарстві — кругом встигає. Вранці, раненько ще лиш на світ починає сіріти, вона вже на городі, а то біля ставу. Можна її побачити і з в’язкою дров у лісі, і з серпом у полі, і з ціпом біля пшениці та й дома біля печі вона встигає. Зайдеш до хати — долівка вимащена, лавки вискоблені, рушники по стінах вишиті і все то квіточками прибрано. І веселенька завжди все. Де ходить, де що робить кругом виспівує. Старим людям посміхнеться, вислухає, з дітьми в забавлянки пограється.</p>
	<p>Одним словом дитина була на радість батькам і сусідам. Всі нею раділи та тішилися. Хлопці чередою бігали за нашою Марійкою та чомусь не дивилася вона на них. Що там батьки не говорили вона все смішками відбувалася. Мати вже й переживати почала — доросла ж дівчина, заміж пора. Вже й погримує на неї і вмовляє її.</p>
	<p>— Дитино моя, старість до мене підходить, не зможу вже скоро я за тобою доглянути, чоловіка тобі потрібно, щоб мала до кого голову прихилити, з ким порадитися. Ми ж з батьком не вічні.</p>
	<p>Та й дивиться на неї з сумом, а вона знай собі посміхається та питає матері:</p>
	<p>— А що матусю невже я вам так уже надоїла, що ви мене позбутися хочете?</p>
	<p>— Ну, що ти таке говориш, дитино, я ж за тебе турбуюся.</p>
	<p>— Та не переживайте ви так, мамо, знайду я собі пару.</p>
	<p>І дійсно найшла, тільки радості від того не було нікому. Щовечора в сінешні двері хтось стукав і йшла наша Марійка як на закаяння. Лише стукіт та грюкіт чути було із сіней. А потім вона заходила розпатлана і в сльозах вся. І мати питала, і батько випитував, Щось з дитиною зробилося, наскільки раніше весела та говірка була, настільки зараз мовчазна та сумна ходить. Нічого дівчина не хотіла їм говорити, тільки плакала. Але згодом призналася:</p>
	<p>— Не зі своєї волі стала я такою. Вподобалася я нечистому, мої рідні, видно доля в мене така. І з тенет його мені не вибратися вже ніколи. Тому дуже прошу я вас не виходьте у сіни, коли він з’являється. Щоб там не було, ви вже мені не допоможете.</p>
	<p>Довго плакали батьки та ридали. І молилися, на прощу ходили, і до ворожок та до знахарів мати бігала, ніхто не міг допомогти доньці.</p>
	<p>І ось одного вечора послала мати доньку на гору, сала на вечерю дістати (а сало в комині дозрівало). І тут де не взявся нечистий, видно стеріг він її кругом. Як загуркотить, завищить щось на горищі, кинулися люди із хати до сіней, а там нежива Марійка лежить, комином придавлена. Тож так і стали казати люди, що то її комином придавило і ніхто в селі не смів навіть згадати цієї історії, боялися лихого накликати.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>16. Марічка і нечистий. Записано в с. Петрик Літинського району від Любецької Фелікси Мар’янівни (1935) 2009 року.</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Поділля/">Фольклор Поділля</a></li>
	</ul>
</footer>
<!--#include virtual="/-/inc/general__page_end.inc" -->
