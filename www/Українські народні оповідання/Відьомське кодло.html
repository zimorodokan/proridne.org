<!--#include virtual="/-/inc/general__page_start.inc" -->
<title>Відьомське кодло ☼ Народне оповідання ☼ Народна творчість</title>
<meta name="Description" content="Українське народне оповідання Подніпров’я (Наддніпрянщини) «Відьомське кодло» ☼ Український фольклор, усна народна творчість України">
<link rel="canonical" href="https://proridne.org/Українські народні оповідання/Відьомське кодло.html">
<!--#include virtual="/-/inc/pageType__Українське оповідання.inc" -->

<article class="articleMain">
	<h1 class="articleMain__header">Відьомське кодло <br><span class="article__headerDescription">Народне оповідання Подніпров’я (Наддніпрянщини)</span></h1>
	<p>Це було давно. Одного ранку пішла жінка доїть корову та й вернулася з пустим відром. І на другий день те саме, і на третій день вернулась без молока. Вона й каже чоловікові, що до них у повітку відьма занадилась та корову вночі доїть. А чоловік і повірив. Бо в неділю на базарі чув, що в сусідньому селі Сигнаївці дід Остап спіймав у своїй повітці сусідку Настю, яка корову доїла. Він хотів її зв’язать, але Настя просилася, щоб відпустив.</p>
	<p>Коли Остап узяв її за руку, то вона перекинулася на собаку. Чоловік кинув навздогін сокиру і попав собаці по передній нозі. А на ранок пішли по селу чутки, що Остап Насті праву руку по лікоть відрубав. Відьма невдовзі і померла.</p>
	<p>«Ну, — чоловік думає, — спіймаю відьму і я». Взяв сокиру, ліхтаря і пішов у повітку. Корова стоячи їла, а потім, наївшись, лягла. А через перегородку була свиноматка з поросятами. Приліг і господар на сіні. Коли це десь після півночі чує, що щось шарудить і пищить. Він бігом засвітив ліхтаря, сокиру в руки і до корови.</p>
	<p>Дивиться й очам своїм не вірить. Лежить корова, а коло неї товпляться одне поперед одного дванадцять поросят. Четверо смокчуть, а інші заважають. Побачив хазяїн дірку, яку свиня прогризла, забив її дошкою та й стукає до жінки в хату. А жінка й питає:</p>
	<p>— Ну що? Бачив?</p>
	<p>— Бачив, — каже чоловік.</p>
	<p>— Вбив чи втекла?</p>
	<p>— Не вбив, а нагнав. Хіба ж я можу те відьомське кодло вбить?</p>
	<p>І розказав жінці, хто молоко видоював у корови.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>29. Відьомське кодло. Записано в селі Матусів Шполянського району від Мар’ян Ганни Іванівни (1924) 2008 року.</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Наддніпрянщини/">Фольклор Подніпров’я (Наддніпрянщини)</a></li>
	</ul>
</footer>
<!--#include virtual="/-/inc/general__page_end.inc" -->
