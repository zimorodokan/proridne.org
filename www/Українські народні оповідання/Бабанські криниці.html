<!--#include virtual="/-/inc/general__page_start.inc" -->
<title>Бабанські криниці ☼ Народне оповідання ☼ Народна творчість</title>
<meta name="Description" content="Українське народне оповідання Подніпров’я (Наддніпрянщини) «Бабанські криниці» ☼ Український фольклор, усна народна творчість України">
<link rel="canonical" href="https://proridne.org/Українські народні оповідання/Бабанські криниці.html">
<!--#include virtual="/-/inc/pageType__Українське оповідання.inc" -->

<article class="articleMain">
	<h1 class="articleMain__header">Бабанські криниці <br><span class="article__headerDescription">Народне оповідання Подніпров’я (Наддніпрянщини)</span></h1>
	<p>Вода в Бабанці глибоко, криницю не так просто викопати. Ці, що в нас на лінії, Вдовиченко Кифір копав. Жив на Херсонщині, а як там у двадцять другому році голод почався, то приїхав до Бабанки і тим заробляв, що криниці копав.</p>
	<p>Уздовж нашої лінії кілька криниць було. Пам’ятаю, як мене, малу, в Дубову до лікарні возили, то батько спинявся коло них коні напувати. Це тепер, хто багатший, скважини поробили. А колись без криниці ніяк.</p>
	<p>Та ще ж і не на всякому місці й викопаєш. Хіба раз було таке, що копав, копав, і на скалу наткнувся? То од того краю села, де тепер підстанція ходили по воду аж до річки, там криниця була. Хто мав корову, то відра на коромисло, корову на мотузок та й по воду. Корову напоїв, коромисло на плечі та й назад під гору.</p>
	<p>На наші лінії добра вода тече в ті криниці, що коло глинища. Геть із Гумани, хто їде, тої води в бідони чи пляшки набирають. Бо хіба в них із крана вода? Хіба її можна пити?</p>
	<p>Казали, як брали воду з чабанських криниць на аналіз, що найчистіша. Ну, та ще недовго людям її пити. Це ж нову дорогу роблять, щоб поза селом, то не було кращого місця, як через ту криницю її протягнути. Тепер засиплять, та й по всьому. А як буцімто поверх неї дорогу пустять, то хіба вона вже буде така чиста? Та! Хіба начальство наші клопоти обходять? Могли ж трасу туди далі, поза селом пустити і криниця б людям водичку давала, і не плакали, що вік у хаті прожив, а тепер шукай притулку на старість, собачу буду купляй. Бо скільки там тобі заплатять, їм якби свої кишені напхати. Бо якби по правді, то хати б лишилися. Або вже хоч людям гинчу криницю викопали б. Бо звідки мають тепер воду брати? А! Нікому ті люди не були потрібні ні колись, ні тепер, хай геть і виздихають.</p>
	<p>Ну, а на тому полі, що від Оксанини, Гиржова криниця була. Ні, гиржа там ні при чому. Криниця недалеко від шляху. То всі, хто йшов чи їхав, коло неї спинялись. Раніше ж возами їздили. Коней, волів напували. Ну, воли</p>
	<p>мовчать, а коні іржуть, їх далеко чути. Ото й називали криницю Гиржовою. Колись давно ходив по селах кобзар із поводирем. То й розказував, що як знов буде потоп, то все втопить аж по Гиржову криницю. Либонь, її вже нема, не знаю.</p>
	<p>Знаю ще Мищинську криницю. Це в Мищинковому ліску, що до Вишнополя. Жив там колись пан Мищинський. Будинок мав, ну, і все, що треба. А тоді, як Ленін сказав панів виганяти, то і його вигнали. А людям там по клаптьові поля дали. То батько брав нас, малих, із собою там кавунці зносити чи що. Як ми ходили, то все там було поваляно, тільки цегла валялась. А криниця була, люди воду брали. Так і казали Мищинська кирниця.</p>
	<p>А в другий бік, як до Сушківка, там є лісок, що на нього кажуть Чагарі. Коло нього колись мав поле дядько, Сторчак по-вуличному. То він на тому полі криничку викопав. Скільки повню, люди там воду брали. Так і казали: Сторчакова криниця. Вона і досі є. А в ліску там озерце. Славно.</p>
	<p>Ну, ще під ліском у Райківці добра вода була. Не знаю, чого він Райківкою зветься. Може, весною жаби голосно райкали чи що. Коло того ліска є Вікнина. Яке ж там добряче джерело! А від того джерела та ніби озерце і там драговина. Про ту Вікнину розказують, що колись у спеку в ній дядько з парою волів утопився, така була глибина. Воли дуже схотіли пити, погнали до води, а дядько не міг вдержати їх. Правда чи ні, не знаю. Зараз там ні про яку глибину не чути.</p>
	<p>Багатьох криниць тепер нема. Геть місця від них занехаяні. Ото як пустили воду по трубах, так і занедбали їх. Ще тільки старі люди згадують, що була колись Гиржова криниця, чи Сторчакова, чи Мищенкова, чи Вікнина, і всіх подорожніх напували.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>20. Бабанські криниці. Записано в Бабанці Уманського району від Гринько Тетяни Сергіївни (1923) 2008 року.</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Наддніпрянщини/">Фольклор Подніпров’я (Наддніпрянщини)</a></li>
	</ul>
</footer>
<!--#include virtual="/-/inc/general__page_end.inc" -->
