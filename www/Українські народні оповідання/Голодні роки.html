<!--#include virtual="/-/inc/general__page_start.inc" -->
<title>Голодні роки ☼ Народне оповідання ☼ Народна творчість</title>
<meta name="Description" content="Українське народне оповідання Кіровоградщини «Голодні роки» ☼ Український фольклор, усна народна творчість України">
<link rel="canonical" href="https://proridne.org/Українські народні оповідання/Голодні роки.html">
<!--#include virtual="/-/inc/pageType__Українське оповідання.inc" -->

<article class="articleMain">
	<h1 class="articleMain__header">Голодні роки <br><span class="article__headerDescription">Народне оповідання Кіровоградщини</span></h1>
	<p>Було це в ті страшні голодні роки, про які й згадувати моторошно.</p>
	<p>В 1932 році мені було неповних три роки. Крім мене в нашій сім’ї було ще двоє дівчат — сестер п’яти і семи років. Старшій Олі було сім, а Наді, середній, — п’ять.</p>
	<p>Тато наш робив у лісничестві за трудодні та кусочок хліба з висівок і полови. Важив той хліб десь грамів двісті. Було, приходить батько увечері холодний і голодний, а ми з печі виглядаємо. На лаві сидять сусіди (а чого вони кожного дня у нас сиділи?) голодні. Ноги в них вже пухлі були. Так отож, приходить батько та й витягує з кармана в тряпочці замотаний хліб, а ті люди теж просять хоч по крихті дати. А мати наша каже:</p>
	<p>— Давай, Федю, старшим дівчаткам і людям цим дай, а Галі (це тобто мені), мабуть, не давай, бо все одно вона найменша. Якщо і вмре, то не так і шкода.</p>
	<p>Каже, чомусь не було мене шкода. Може із-за того, що голодні були і всі людські відчуття притупились.</p>
	<p>Пройшов час, пережили цю страшну біду, і війну пережили. Дівчата, сестри мої, повідходили від нас, а я залишилась біля матері. Батько на війні безвісти пропав.</p>
	<p>Помирала моя мама. А я ж зранку на роботу, в обід прибіжу, погодую її та й далі в поле. А то якось приходжу увечері, а мама лежить та й каже:</p>
	<p>— Знаєш, дочко, колись я хотіла, щоб ти вмерла, щоб на один рот менше було. А хто ж мене б оце доглянув і поховав?</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>15. Голодні роки. Записав від Федорової Ганни Федорівни (1929) в с. Оситняжка Темченко Олександр.</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Кіровоградщини/">Фольклор Кіровоградщини</a></li>
	</ul>
</footer>
<!--#include virtual="/-/inc/general__page_end.inc" -->
