<!--#include virtual="/-/inc/general__page_start.inc" -->
<title>Як приходив Юрко до Насті ☼ Народне оповідання ☼ Народна творчість</title>
<meta name="Description" content="Українське народне оповідання демонологічна розповідь Покуття «Як приходив Юрко до Насті» ☼ Український фольклор, усна народна творчість України">
<link rel="canonical" href="https://proridne.org/Українські народні оповідання/Як приходив Юрко до Насті.html">
<!--#include virtual="/-/inc/pageType__Українське оповідання.inc" -->

<article class="articleMain">
	<h1 class="articleMain__header">Як приходив Юрко до Насті <br><span class="article__headerDescription">Демонологічна розповідь Покуття</span></h1>
	<p>Настя віддалася за Юрка-удівця. І були в них сини. Довгий час вони пожили. Юрко помирає, а вона з дітьми лишається. А Гандзю, Юркову дочку від першої жінки, вбила глина. Пішла вона копати, усунувся берег, і її вбило. Настя осталася з двома синами. А мертвий Юрко зачав по ночах до неї ходити. Січку рубав їй. І так тою скринькою гонив, що аж людям спати не давав. Вона наймила сусідку, би сусідка ночувала з нею, бо хлопці ще малі. А та сусідка перед Святим вечором купила нову лижку і нове горня та й поклала то на полицю. Уночі обі жінки лягають спати. І хлопчики сплять з ними.</p>
	<p>Приходить дванадцята година ночі. Жінки не чули, як Юрко ввійшов до хати. Учули вони, як упав з полиці і розбився горнець. Жінки прокинулися. Встали обидві, світять каганець, подивилися, а то нема горщика, лиш черепки на землі. І лижка дерев’яна переламана. А він каже до неї:</p>
	<p>— Нащо ти цю приймила? Де я спати буду?</p>
	<p>Та жіночка з хати вийшла, бо він вигнав її, а сам ляг з жінкою. І довго він до неї ходив і її мордував. А люди їй підрадили:</p>
	<p>— Іди до гуцулів і шукай якоїсь поради, бо з тебе вже нема нічого. Пішла вона туди, і там їй сказали:</p>
	<p>— Ти мусиш показати, що ти віддаєшся за брата рідного. І мертвий тебе кине.</p>
	<p>Прийшла вона від гуцулів. Брат прийшов до неї. І вона розказала йому, що їй сказали гуцули.</p>
	<p>— ...Маю за тебе «віддаватися».</p>
	<p>Брат прийшов до неї ввечір, і вони вбралися як молодий і молода.</p>
	<p>І сіли вони за стіл, і горіла свічка, та, що на Святий вечір. І колачі лежали на столі.</p>
	<p>У дванадцятій годині ночі приходить Юрко. Застає, що вони сидять за столом, і каже:</p>
	<p>— А то що ти робиш?</p>
	<p>— Віддаюся за брата.</p>
	<p>Вийшов він з хати, і звіявся великий вітер. Мало хату не розніс. І він пішов.</p>
	<p>Вона бере рано три колачі, виходить з ними на дорогу, і хто попав їй назустріч, роздає людям колачі. Але навіґлі, від себе дає. Так роздала вона колачі, як молода в весілля роздає, тільки навіґлі. І так розрахувалася з чоловіком. Більше він до неї не приходив.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Топорівці, Городенківського району, Івано-Франківської області 19 лютого 1989 року від Василя Івановича Сторожчука (1920)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Покуття/">Фольклор Покуття</a></li>
	</ul>
</footer>
<!--#include virtual="/-/inc/general__page_end.inc" -->
