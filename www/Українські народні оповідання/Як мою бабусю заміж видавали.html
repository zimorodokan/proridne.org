<!--#include virtual="/-/inc/general__page_start.inc" -->
<title>Як мою бабусю заміж видавали ☼ Народне оповідання ☼ Народна творчість</title>
<meta name="Description" content="Українське народне оповідання Чернігівщини «Як мою бабусю заміж видавали» ☼ Український фольклор, усна народна творчість України">
<link rel="canonical" href="https://proridne.org/Українські народні оповідання/Як мою бабусю заміж видавали.html">
<!--#include virtual="/-/inc/pageType__Українське оповідання.inc" -->

<article class="articleMain">
	<h1 class="articleMain__header">Як мою бабусю заміж видавали <br><span class="article__headerDescription">Народне оповідання Чернігівщини</span></h1>
	<p>— Повідаю я вам про мою бабусю і про її веселе видання заміж, — розповідає 61-річний Іван Степанович, житель села Спаського. — Бабуся в мене була козачкою, мала землі багато, добра та гарна з себе. І батька мала суворого, сильного, Давидоном звали.</p>
	<p>От і покохала баба Софія лісника царського лісу, «казьонного». Вибрала собі рівню, такого ж гарного, гордого, одним словом, орла — Петра Християновича Давидонова. Та батько Софії з першого дня зненавидів майбутнього зятя, та й так уже не хотів шлюбу їхнього, що готовий був на все, щоб тільки вони не одружилися.</p>
	<p>Та закоханій парі нікуди дітися, любов є любов, от вони й домовилися.</p>
	<p>— Я все продумав, ти, головне, згоду дай, — говорив Петро Софії.</p>
	<p>Софія, звісно, згодилася, бо кохала дуже його. Петро розумний був, вирішив хитрістю зробити. Взяв 5 золотих, підкупив попа, щоб обвінчав, а той і радий старатися. А в ті часи, якщо в церкві обвінчані, то вже назавжди. Ні батько, ні мати цьому завадити не можуть.</p>
	<p>І ось на свято Хрещення зібралися обвінчатись у церкві. А на Хрещення всі люди йдуть до річки, звичай такий, вирубують ополонку у вигляді хреста та й святять.</p>
	<p>А дід Давидон думає: «Петро — чорт, все, чого хочеш, можна від нього чекати». От він Софію вдягнув тепло і в комору під замок, а сам до річки.</p>
	<p>Не пройшло й години, Петро тут як тут, кохану визволяти, ще й з хлопцями, друзями відданими. Сильні хлопці, все під силу було. Зламали дошку, Софію дістали, приїхали до церкви, обвінчались, та й назад додому і Софію знову під замок. А тут і батько, і рідня вся, і Петро на коні з возом. Давидон ще з порогу:</p>
	<p>— Дарма приїхав, не віддам доньку за тебе.</p>
	<p>— Не віддаси і не треба, ми вже й так з нею жонаті.</p>
	<p>Ох у батька й злості! Не повірив відразу, та до попа, а той в записну книжку. Так і так, обвінчалися молодята.</p>
	<p>Довелося змиритися діду з шлюбом, який приніс багато гарних внуків та правнуків, які тільки тепер, через багато-багато років, дізналися про цю кумедну і водночас дуже романтичну пригоду.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>6. Як мою бабусю заміж видавали. Записано в Спаському Сосницького району від Хоменко Івана Семеновича (1946) 2008 року.</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Чернігівщини/">Фольклор Чернігівщини</a></li>
	</ul>
</footer>
<!--#include virtual="/-/inc/general__page_end.inc" -->
