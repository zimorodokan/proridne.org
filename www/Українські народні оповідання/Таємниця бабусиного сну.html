<!--#include virtual="/-/inc/general__page_start.inc" -->
<title>Таємниця бабусиного сну ☼ Народне оповідання ☼ Народна творчість</title>
<meta name="Description" content="Українське народне оповідання демонологічна розповідь Подніпров’я (Наддніпрянщини) «Таємниця бабусиного сну» ☼ Український фольклор, усна народна творчість України">
<link rel="canonical" href="https://proridne.org/Українські народні оповідання/Таємниця бабусиного сну.html">
<!--#include virtual="/-/inc/pageType__Українське оповідання.inc" -->

<article class="articleMain">
	<h1 class="articleMain__header">Таємниця бабусиного сну <br><span class="article__headerDescription">Демонологічна розповідь Подніпров’я (Наддніпрянщини)</span></h1>
	<p>Якось моїй бабусі кілька днів підряд було дуже погано. Голова боліла, сил не було, вона аж злягла. В один із таких днів їй приснився сон, вона мені його розповіла, і цей сон для мене став якоюсь загадкою, на яку важко знайти відповідь. Як так буває з людьми?</p>
	<p>Моїй бабусі приснилися її померлі батько та мати. І нібито мати каже бабусі:</p>
	<p>— Чому ти, доню, так довго не приходила до нас? Чому не провідуєш?’</p>
	<p>А потім нібито матір бабусина бере її за руку і веде до кладовища, а там біля кладовища стоїть пуста хата. (Хата й справді там є, не тільки в сні, а насправжки. У ній жив чоловік, що помер п’ять місяців тому). От нібито прабабуся заводить мою бабусю в хату і каже:</p>
	<p>— Ми тут живем, нам тут дуже добре, приходь до нас.</p>
	<p>У цей час понад вікном майнула чиясь тінь. Хтось нібито став ламатись у двері, прориватись у хату. Прабабуся як крикне:</p>
	<p>— Не пускай!</p>
	<p>Удвох з бабусею вони стали тримати двері. А той хтось, та тінь просунула в щілину руку і все хотіла схватити бабусю. Прабабуся й бабуся все дужче давили на двері. Цей хтось закричав від болю, рука щезла, а понад вікном знову майнула чиясь тінь. Сниться бабусі, що вона біжить до вікна, хоче роздивитися того, хто приходив. Бачить, чоловік віддаляється. Придивилась вона і впізнала в ньому того чоловіка, що жив у цій хаті і що помер п’ять місяців тому.</p>
	<p>Прокинулась бабуся вся під владою того сну і відчуває, як їй стає легше, як сили до неї повертаються. Після цієї ночі їй стало краще, здоров’я наладилось.</p>
	<p>Пояснюючи свій сон, бабуся казала, що, мабуть, вона могла тоді померти, а мати з того світу допомогла їй вижити.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>10. Таємниця бабусиного сну. Записав Жовмер Олександр від Жовмер Ганни Степанівни в с. Преображенське Межівського району 2009 року.</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Наддніпрянщини/">Фольклор Подніпров’я (Наддніпрянщини)</a></li>
	</ul>
</footer>
<!--#include virtual="/-/inc/general__page_end.inc" -->
