<!--#include virtual="/-/inc/general__page_start.inc" -->
<title>«Добровільне» переселення ☼ Народне оповідання ☼ Народна творчість</title>
<meta name="Description" content="Українське народне оповідання Бойківщини ««Добровільне» переселення» ☼ Український фольклор, усна народна творчість України">
<link rel="canonical" href="https://proridne.org/Українські народні оповідання/Добровільне переселення.html">
<!--#include virtual="/-/inc/pageType__Українське оповідання.inc" -->

<article class="articleMain">
	<h1 class="articleMain__header">«Добровільне» переселення <br><span class="article__headerDescription">Народне оповідання Бойківщини</span></h1>
	<p>Тут зафіксовано те, що сказали двоє мешканців села Спас. Обидва учасники війни, обидва інваліди. Монолог кожного з них записано окремо, але їхні розповіді фактично становлять одне ціле. Кожен з них говорить про те саме.</p>
	<p>Василь Дикун. Я вийшов з армії і став на постійну роботу лісорубом. І робив до 1951 року. А в 51-му році, в маї місяці, вночі все начальство з району розійшлося по селу і почали ломити хати.</p>
	<p>Микола Бачкур. А мене, Бачкура Миколу Григоровича, інваліда війни з багатьма урядовими нагородами (в той час я робив секретарем сільської ради) серед ночі викликали в сільраду. А там був начальник НКВД, голова райвиконкому, секретар райкому — весь районний уряд. Вони зігнали народ та й провадять біля колгоспної контори мітинг за добровільне переселення в Миколаївську область. А після того почали розходитися групами по селі. Ламали вікна, двері, розвалювали печі, обдирали дахи. Секретар райкому Одарій сказав мені: «Даєш заяву в партію — лишаєшся на роботі і не виселяєм тебе». А я сказав, що рішив бути безпартійним. Ліпше бути безпартійним, як поганим комуністом. А він каже своїм:</p>
	<p>— На мій приказ, ідіть ламайте його хату.</p>
	<p>Я приходжу додому, а начальник міліції Лаптєв і голова сільради Марків злапали двох людей, привели їх до мої хати і вже ломлять її. Поломили вікна, розвалили піч. Жінка розчинила на хліб і почала місити, а він залізною палицею по діжі і то все перевернув.</p>
	<p>Секретар райкому сказав, що я агітую людей: «Переселення добровільне, а не обов’язкове». Тоді начальник НКВД відправив трьох солдатів і мене заарештували, привели д’вузькоколійці і там притримали. А тим часом забрали все з хати, що було, та й сказали мені:</p>
	<p>— Йди, твоє вже все на поїзді.</p>
	<p>Посадили всіх у товарняки разом з худобою й кіньми. Багато людей лишили корови напропале, і жінка моя лишила корову вдома.</p>
	<p>Привезли нас у Миколаївську область, у Лисогорський район (тепер Первомайський). Ми з жінкою від фундаменту, від каменя свою хату будували, а вони все розбили і нас вивезли. А на мене, Бачкура Миколу, прислали з війни посмертну картку, що я загинув у Вінницькій області, район Скалат, село Скитино. Я всю війну пройшов і калікою став, а вони зо мною так зробили.</p>
	<p>У Миколаївській області погнали нас у колгосп, і сказали там, що ми добровільно підписалися на переселення. (А то саме начальство написало заяви і саме підписало.)</p>
	<p>Головою колгоспу в Спасі був тоді Дзудзило Олекса. А в колгоспі було дуже мало людей, і більше ніхто не хотів у колгосп іти. То Дзудзило сказав у районі: «Вивезіть частину людей, а решта будуть мене слухатися». Та й вивезли зі Спаса 70 родин, а з Підсух і Погорільця — всіх людей до одного.</p>
	<p>З Миколаївської області через 2-3 місяці почали тікати. Люди верталися додому, а на них тут робили облави, і кого злапали, далі везли в Миколаївську область. А діда Ересмана (він сам був німець, оженився в Спасі) злапали, поклали на дорогу і наводили на него страх, їхали на него (але не наїхали). З Миколаївської області, де ми були, ніяким чудом не можна було взяти білет на поїзд. Не давали білетів, щоб не втікали. Але люди такой повтікали назад. Дехто лишився, та мало лишилося.</p>
	<p>Василь Дикун. А як я, Дикун Василь, вернувся, то не хотіли мене приписати і не приймали на роботу. Замість свої хати я застав купку грузу. Нарешті мене прийняли на роботу лісорубом, але на мене мою платню ніхто не квітував, а квітували на другого, щоб я ніде не числився. Я з жінкою й дітьми ночував у людей по стайнях. Жінка моя в чужій стайні і померла, — лишилося двоє дітей, одному було 14 років, а другому не було ще й року.</p>
	<p>Аж потому з великою бідою мене приписали. Чоловіче, то була кара від кар. То злодії були, а не влада. Та й з наших були добрі собаки, ще й які собаки!</p>
	<p>А бандерівці приходили з лісу і казали: «Ти, большевику, ходив воювати за колхоз і за комуну». А хіба я до большевиків добровільно у армію пішов? І мені, Дикуну Василю, ще й 25 буків дали.</p>
	<p>Микола Бачкур. А мене бандерівці вивели в ліс. Файно по-військовому вбрані, з автоматами, з тризубами — УПА! Вивели на найвищу гору, там їх багато було. Прийшов я туди та й кажу:</p>
	<p>— Слава Ісусу Христу! А вони кажуть:</p>
	<p>— Слава Україні! Сідайте. Той провідник питає мене:</p>
	<p>— Ви такий-то й такий-то?</p>
	<p>— Я.</p>
	<p>— Ви були руським офіцером?</p>
	<p>— Був.</p>
	<p>— Розкажіть, як ви долізли до офіцерського посту? Я йому все розказав, як було. А він каже:</p>
	<p>— А може, ви комуніст? Я йому:</p>
	<p>— Ні.</p>
	<p>— А чим ви докажете?</p>
	<p>Я показав документ, і той документ перейшов усім через руки, скільки їх там було. Тоді він мені каже:</p>
	<p>— Ми думали, що ви партійний, комуніст. Ви знаєте, як ми розраховуємося з такими?</p>
	<p>А один з боївки уже стоїть з уривком, щоб повісити мене.</p>
	<p>—...А що ви були руським офіцером, то ми нічого проти того не маємо. Ідіть додому й ґаздуйте.</p>
	<p>Я прийшов домів, а через якийсь час прийшли з лісу інші і забрали весь мій одяг, що я приніс з війни. То було ще до того, як нас виселяли в 47-мім році.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Спас, Рожнятівського району, Івано-Франківської області 30 жовтня 1994 року від Миколи Григоровича Бачкура (1919 року народження) та Василя Федоровича Дикуна (1911 року народження)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Бойківщини/">Фольклор Бойківщини</a></li>
	</ul>
</footer>
<!--#include virtual="/-/inc/general__page_end.inc" -->
