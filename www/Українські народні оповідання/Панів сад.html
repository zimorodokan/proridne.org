<!--#include virtual="/-/inc/general__page_start.inc" -->
<title>Панів сад ☼ Народне оповідання ☼ Народна творчість</title>
<meta name="Description" content="Українське народне оповідання демонологічна розповідь Полтавщини «Панів сад» ☼ Український фольклор, усна народна творчість України">
<link rel="canonical" href="https://proridne.org/Українські народні оповідання/Панів сад.html">
<!--#include virtual="/-/inc/pageType__Українське оповідання.inc" -->

<article class="articleMain">
	<h1 class="articleMain__header">Панів сад <br><span class="article__headerDescription">Демонологічна розповідь Полтавщини</span></h1>
	<p>Багатьма легендами і переказами славиться наша ненька Україна, має вона і чудові гори, ріки і поля, ліси і степи, озера і моря. І чому б серед такої краси не народитися прекрасним почуттям?</p>
	<p>Чорнухинщина має багато сіл, які утворюють неперевершений ансамбль картин. Хатки ховаються серед пишних садів, несміливо виглядаючи з-поміж крон густих дерев. Зелена трава розстилається пишним килимом, квіти так і тягнуться, щоб до них доторкнулися, відчули ніжність їхніх пелюсток. Навіть сонце особливою любов’ю зігріває все живе: ласкаво торкається промінчиком кожної стеблинки, кожного камінчика. А ранньою весною, коли ще не розтали всі сніги, а морозець частенько навідується на подвір’я, маленькі горобчики все одно прилітають, щоб прогнати холод своїм чиріканням. Вони весело співають свою пісню і заглядають у вікно. Як тут можна залишатися в будинку?</p>
	<p>Своє почесне місце серед інших займає село Мокиївка. Воно славиться своєю красою і неповторністю, має свою історію. Тільки довгожителі дерева могли б розповісти багато цікавого. Як шкода, що людина не вміє спілкуватися з природою! От і доводиться відшукувати людей, дідусів і бабусь, які колись чули від своїх дідусів і бабусь розповідь про якесь місце.</p>
	<p>Кожне місце має свою душу.Серцем Мокиївки є Панів сад.</p>
	<p>Цей мальовничий куточок, наче чаша, повна могутніх сил. На горі жили пани Самойлови. Пан дуже любив свою дружину, і одного разу вирішив створити для неї місце, де можна забути про все. Слуги за його наказом шукали таке місце. І один із них знайшов його. Спускаючись з гори, він повернув наліво, проминув густу смугу акацій, які відгороджували заглибину від пагорба, перед його очима постала чарівна галявина. Зелена стежка вела до дикої груші.</p>
	<p>Далі була густа трава, а посеред неї виднілися крихітні зірочки. Пройшовши трохи далі, слуга побачив тонесенький струмочок, що тихо ніс свої води, звиваючись і ховаючись аж за пагорбом. Тут було тихо, вітерець тихо шелестів і заколисував. Здавалося, що ніхто не зможе знайти і потривожити. Схвильований слуга повернувся до маєтку, щоб порадувати пана. Але він настільки задумався, що не помітив, як сонце сіло.</p>
	<p>Самойлов хотів покарати його, слуга почав клястися і божитися, що знайшов подарунок для пані. Пан помилував його і забажав власними очима поглянути на диво, яке описував йому кріпак. Наступного дня слуга привів його на те місце, і Самойлов довго не міг говорити. Нарешті промовив:</p>
	<p>— Робітників сюди, швидко! А тебе, — звертався до кріпака, — слід нагородити.</p>
	<p>Довго працювали слуги, доки прочистили джерела, збільшили невеличку заплаву, посадили два слабкі дубки, які через багато десятиліть стануть могутніми богатирями. І досі стоять верби, коріннями міцно вчепившись у землю і схиляючись майже над самою водою. А найбільша, що стояла, мов королева, серед інших, ніколи не забуде тихі розмови сонячними ранками пані і пана.</p>
	<p>Самойлова дуже зраділа такому подарунку чоловіка і майже кожен день приходила сюди разом з ним. А ще кажуть, що в один день на рік влітку, раннього ранку можна побачити під великою вербою дві постаті. Хтозна, може, то пан з пані розмову веде? В усі ж інші дні верба старанно закриває вітами те місце від людських очей, вона береже таємницю.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>23. Панів сад. Записано в с. Мокиївка Чорнухівського району від Мегері Олександри Петрівни (1945) 2009 року.</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Полтавщини/">Фольклор Полтавщини</a></li>
	</ul>
</footer>
<!--#include virtual="/-/inc/general__page_end.inc" -->
