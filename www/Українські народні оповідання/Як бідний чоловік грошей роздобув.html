<!--#include virtual="/-/inc/general__page_start.inc" -->
<title>Як бідний чоловік грошей роздобув ☼ Народне оповідання ☼ Народна творчість</title>
<meta name="Description" content="Українське народне оповідання демонологічна розповідь Гуцульщини «Як бідний чоловік грошей роздобув» ☼ Український фольклор, усна народна творчість України">
<link rel="canonical" href="https://proridne.org/Українські народні оповідання/Як бідний чоловік грошей роздобув.html">
<!--#include virtual="/-/inc/pageType__Українське оповідання.inc" -->

<article class="articleMain">
	<h1 class="articleMain__header">Як бідний чоловік грошей роздобув <br><span class="article__headerDescription">Демонологічна розповідь Гуцульщини</span></h1>
	<p>У Ланчині поженилися двоє молодих людей. Вони були бідні, не мали нічого, лиш хатину та й трошки землі. Та й купили собі маленьку теличку. Як настала весна, займив він ту теличку на полонину, на ціле літо у Данціж (це коло Говерли). Восени виходить по ту теличку. Рано виходить під Кізли (то такі камені саморідні). Сів собі там, курить та й думає думку. У кого би позичити ґрошей? А тут приходить якийсь чоловік та й питає:</p>
	<p>— Що ти думаєш?</p>
	<p>— Хотів би-м ґрошей позичити, але ніхто мені не зичить. Бояться, бо я бідний.</p>
	<p>А той чоловік каже:</p>
	<p>— Я тобі позичу, я не буду боятися. І приносить ґроші.</p>
	<p>— Давай, — каже, — шапку. — І насипав повну. — Аби-с за ці ґроші все постарав, що тобі потрібно: і коні, і корову, і сіна для них, і віз добрий. А через рік принеси мені ґроші на це саме місце.</p>
	<p>Узяв він ті ґроші, пішов на ярмарок, купив коні, віз, корову. І цілу зиму фірманить кіньми. Купив сіна для коней і корови. І возить собі в Печеніжин на тартак дерево.</p>
	<p>Перезимував він, гонить навесні корову й телицю на полонину і несе шапку ґрошей, щоб віддати. Уже договорився з бовгарем, що корову й телицю лишає на полонині. А той, що ґроші позичив, казав йому тоді: «Свиснеш три рази, і я прийду». Прийшов він на то місце, свиснув раз — нікого нема. Свиснув другий раз — нікого нема, свиснув третій раз, і прийшов чоловік. Але вже другий, не той, що був.</p>
	<p>— Чого свищеш? — питає.</p>
	<p>— Хочу гроші віддати. А той каже:</p>
	<p>— Вже нема того пана, що тобі гроші позичив. Його в Шешорах грім убив. Гроші твої, іди додому.</p>
	<p>І той вернувся з грішми додому.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Верхній Березів, Косівського району, Івано-Франківської області 26 лютого 1984 року Від Підгородецького Миколи Матвійовича (1913 року народження)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Гуцульщини/">Фольклор Гуцульщини</a></li>
	</ul>
</footer>
<!--#include virtual="/-/inc/general__page_end.inc" -->
