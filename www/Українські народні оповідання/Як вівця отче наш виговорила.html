<!--#include virtual="/-/inc/general__page_start.inc" -->
<title>Як вівця отче наш виговорила ☼ Народне оповідання ☼ Народна творчість</title>
<meta name="Description" content="Українське народне оповідання Гуцульщини «Як вівця отче наш виговорила» ☼ Український фольклор, усна народна творчість України">
<link rel="canonical" href="https://proridne.org/Українські народні оповідання/Як вівця отче наш виговорила.html">
<!--#include virtual="/-/inc/pageType__Українське оповідання.inc" -->

<article class="articleMain">
	<h1 class="articleMain__header">Як вівця отче наш виговорила <br><span class="article__headerDescription">Народне оповідання Гуцульщини</span></h1>
	<p>Помер у мене батько, а матері вже давно не було. І нас ся остало троє дітей-сиріт. Я був найстарший. Пішов я в Закарпаття на роботу в ліс. І там купив собі наганець. Приїхав я відти і пішов на друге село до дівки. Була десь дванадцята, може, перша година ночі. І на річці мене збиралися бити, що я на друге село, в Березів, до дівки йду. Я дістав свій наганець і йду. Дивлюся — фіра, піп везе товар до кумпаративи. Я підходжу.</p>
	<p>— Добрий вечір!</p>
	<p>— Добрий вечір. Ти чий син?</p>
	<p>— Того батька, що ви поховали.</p>
	<p>— Ідеш від дівчини?</p>
	<p>— Від дівчини.</p>
	<p>Що буду казати? Кажу поправді.</p>
	<p>— Молодяку, вирятуй мене відци.</p>
	<p>Він віз великий тягар, і колеса потали на воді в шутрі. Я пішов до сусіди і взяв закладу, якою було закладено, щоб худоба не йшла. Підклав я ту закладу під задню снасть і беру плечима.</p>
	<p>— Ану, отченьку, кивайте коней.</p>
	<p>Коні не можуть рушити і я не годен нічого зробити. Кладу я закладу і мацаю коло передніх і коло задніх коліс, чи нема великого каменя. І подивився я, а то сидить женщина на возі спереду. Кажу:</p>
	<p>— Отче, може би, імость злізла з воза та кіньми кивала, а ми би оба брали плечима ту закладку?</p>
	<p>А він каже:</p>
	<p>— То моя служниця Парася. Вона дуже змучена, хай спочиває на возі.</p>
	<p>А я крикнув:</p>
	<p>— Злізай, курво, ще й тебе буду піднімати на возі?! Він зачав мене трохи сварити. Дав їй батіг та й каже:</p>
	<p>— Будем оба закладку піднімай.</p>
	<p>А я лиш тримав закладку на плечі. Він як підклав плече під ту закладку та як попер, а Парася кивнула батогом коні — коні вивезли воза.</p>
	<p>І що? Піп мені не сказав нічого, поїхав. А я заніс на місце закладку. І тихо. А в неділю приходжу я до церкви, а піп виходить на казальницю та й говорить:</p>
	<p>— У долішнім кінци діти лишилися без батька, та й дорогу там не мож перейти через тих дітей. Ще з них злодії можуть бути. Може, є родичі, то хай трохи пригрозять тим дітям.</p>
	<p>Виходжу я з церкви, а татів брат хоче мені морду бити.</p>
	<p>— Що ти з попом мав?</p>
	<p>А я кажу поправді, як було, кажу, що обізвав попову служницю. А вуйко на те:</p>
	<p>— Як видиш, що він їде, тікай геть.</p>
	<p>Восени я женюся, беру дівчину старшу від мене. Прийшли ми до попа на протокол. Піп мені почав різні катахи, церковні річи говорити. І каже, що я не знаю всі молитви, які треба знати. А наречена моя сказала:</p>
	<p>— Я письменна, я його навчу.</p>
	<p>— Ні, хай він прийде до мене в такий і такий вечір і розкаже, що він ся навчив. Хай вивчить усі молитви.</p>
	<p>Від нашого батька лишилося нас троє і лишилося три вівци. Я кажу брату й сестрі:</p>
	<p>— Дві овечки ваші, а одну я беру та буду платити ксьондзови за шлюб.</p>
	<p>Я приганяю вівцю на його подвір’я, а вона зачала грубо бліяти: «Бе-е-е!» Здорова була вівця. Служниця Парася вибігла, вздріла та побігла до попа й каже:</p>
	<p>— Отченьку, нам молодець пригнав таку файну овечку! Служниця загнала вівцю до стайни, а мене піп узяв до покою. Та сказав дати дві склянки чаю. На столі стоїть пачка цигарок.</p>
	<p>— Кури, Николо.</p>
	<p>Я встидався курити перед попом. Питається він мене, до котрої дівки котрий парубок ходить. Я щось скажу, а щось не скажу, встидався з ним про таке говорити. Але помалу розговорилися ми оба, так, ніби ми колеги були. І що? Тоді було п’ять пар весіль, а моя шеста пара. Каже до мене піп:</p>
	<p>— Так, Николо, шлюб заплачений, бо файну овечку пригнав. А «Отче наш» який умієш, такий і буде.</p>
	<p>Виходимо ми з ним на кухню, а там зібралися всі тоти молоді катахи й молитви виказувати. Один не знав добре молитви казати. А піп йому каже:</p>
	<p>— Дивися, ось до мене прийшов молодий хлопець. У него батько помер, він сам неграмотний, а як він мені файно всі молитви виказав! А чому ви так файно не знаєте?</p>
	<p>«Добраніч, отченьку», — сказав я та й пішов. Так вівця виговорила за мене «Отче наш».</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Текуча, Косівського району, Івано-Франківської області 28 травня 1983 року Від Біланюка Николи Івановича (1902 року народження)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Гуцульщини/">Фольклор Гуцульщини</a></li>
	</ul>
</footer>
<!--#include virtual="/-/inc/general__page_end.inc" -->
