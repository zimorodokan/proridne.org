<!--#include virtual="/-/inc/general__page_start.inc" -->
<title>Вірити чи не вірити ☼ Народне оповідання ☼ Народна творчість</title>
<meta name="Description" content="Українське народне оповідання демонологічна розповідь Подніпров’я (Наддніпрянщини) «Вірити чи не вірити» ☼ Український фольклор, усна народна творчість України">
<link rel="canonical" href="https://proridne.org/Українські народні оповідання/Вірити чи не вірити.html">
<!--#include virtual="/-/inc/pageType__Українське оповідання.inc" -->

<article class="articleMain">
	<h1 class="articleMain__header">Вірити чи не вірити <br><span class="article__headerDescription">Демонологічна розповідь Подніпров’я (Наддніпрянщини)</span></h1>
	<p>Гості, сусіди до моєї бабусі сходилися майже кожного вечора. Рипнуть двері і заходить Біличчиха, потім Пузириха зі своїм старим, Іваниха. Це їх так по-вуличному називали. І кожен зі своїм. Стануть вони говорити про хліб, який треба збирати, про груші, які треба везти на базар, про справи мирські. І пісню заспівають, і бувальщину розкажуть. Цікавила мене завжди Пузириха. Цікавила тим, що жила на вулиці в дуже-дуже маленькій хатці. Вікон майже не було, так якась собі дірка з шибкою. І двері були дуже низькі. «Як, думаю, заходить тули отой здоровий дядько, її чоловік?» Та розповідати вона була майстриня.</p>
	<p>Ось від неї я чимало начулась в дитинстві різних легенд і переказів про польових і водяних русалок, про відьом. Старші люди подейкували, що вони насправді існують, що часто їм доводилось зустрічатися з ними, або якісь пригоди через них траплялися в їхньому житті.</p>
	<p>Слухаючи їхні розповіді, мені й самій хотілося заглянути в один двір, в хатку, що стояла на «попільнику». А «попільником» називали насип з попелу на березі річки Солоної на краю вулиці. Вуличка і назви не мала. Була вона невелика, всього 5-6 дворів на ній, і впиралася вона якраз в річку. Влітку ми з цієї гори стрибали в річку, а взимку спускалися з санчат. Тут же внизу було плесо, де ми влітку купалися. І коли було просимося у батьків чи бабусі піти на річку, нам говорили:</p>
	<p>— Глядіть же, подалі від Вороб’їхи ідіть.</p>
	<p>А нам, дітям, і страшно, а все одно хочеться скупатися. Хата Вороб’їхи стояла на самому краю насипу. Була вона невеличка, з малесенькими віконечками, приземкувата, під очеретом. І жили там мати і донька. Так ось про ту Вороб’їху говорили, що вона відьма. Ми часто запитували свою бабусю, чому про неї так говорять. А вона казала:</p>
	<p>— Бачте, дітки, вона шкульгає і ходить у «бурках» ( це такі теплі шиті на ваті валяночки) і влітку, і взимку, ніколи їх не скидає. Бо немає в неї ступні, відрубали.</p>
	<p>— Як відрубали? Хто? За що?</p>
	<p>Бабуся ж розказувала:</p>
	<p>— До людей, котрі тримали корів, унадилась якась кішка, що доїть корів. Приженуть корів із паші ввечері, молоко у корів є, а вранці нічого не надоюють. Ось один хазяїн поділився своїм горем з другим, а той те саме розповідає.</p>
	<p>І вирішили вони прослідкувати, чи ніхто не приходить до них по молоко. Засіли десь в закутку. Дивляться, крадеться кішечка, підійшла до корови, присіла і ну лапками її за вим’я. Корова спочатку харапудилась, а потім стала тихою-тихою, бо кішечка занявкала тихенько. Сидить собі і доїть.</p>
	<p>Тут вискочив хазяїн та й хватнув її. Хотіла вирватись, але не може, а другий за сокиру та рубнув лапки, щоб не бігала, бо здогадались, що воно таке. Тільки й відрубали одну, бо вирвалась кішка і побігла.</p>
	<p>А на другий день дивляться — шкутильгає Вороб’їха із замотаною ногою. Зрозуміли, що це вона таке виробляла, стали нею маленьких діточок лякати. Розізлилась вона на людей і давай капості робить.</p>
	<p>Ідуть було парубки до дівчат, так вона колесом їм попід ноги, збиває з дороги, то собакою на них накинеться, то вірьовкою-гадюкою спутає їм ноги. Від такої несподіванки парубки кидаються врозтіч, не втрапляють до дівчат. Хіба хто встигне закричати:</p>
	<p>— Облиш, чортова душа, облиш мене!</p>
	<p>Перехреститься, перехрестить і колесо, і собаку. Заскавчить собака і тікає.</p>
	<p>Завжди в її хаті блимав вогник, говорили, що то душі людей, на яких вона пускала оману.</p>
	<p>І ось одного разу затихло все на її подвір’ї, тільки чути було стогін з хати. Спочатку люди не знали, що думати. А то її дочка прийшла до сусідки, сказала, що не знає, що з її матір’ю зробилось. Говорить та дочка, що не встає мати вже п’ять днів, каже, що помирає, але не може померти і просить, щоб пробили дірку в стелі або комині.</p>
	<p>І ось тоді прийшов дід і пробив у комині дірку. Тільки він це зробив, як шугнуло щось зі свистом у ту дірку. Зразу ж і померла Вороб’їха. Кажуть, що відьомська душа відлетіла.</p>
	<p>Ми, малі, щиро вірили в реальність існування відьом, цих загадкових істот, що схожі на людей. В усе це можна вірити, і не вірити, але щось у природі подібне існує?</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>18. Вірити чи не вірити. Записала Луценко Л. М. від бабусі Віденко Марії Василівни (вже покійної) в с. Райполе Межівського району.</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Наддніпрянщини/">Фольклор Подніпров’я (Наддніпрянщини)</a></li>
	</ul>
</footer>
<!--#include virtual="/-/inc/general__page_end.inc" -->
