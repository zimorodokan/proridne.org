<!--#include virtual="/-/inc/general__page_start.inc" -->
<title>Дивна пісня ☼ Народне оповідання ☼ Народна творчість</title>
<meta name="Description" content="Українське народне оповідання Кіровоградщини «Дивна пісня» ☼ Український фольклор, усна народна творчість України">
<link rel="canonical" href="https://proridne.org/Українські народні оповідання/Дивна пісня.html">
<!--#include virtual="/-/inc/pageType__Українське оповідання.inc" -->

<article class="articleMain">
	<h1 class="articleMain__header">Дивна пісня <br><span class="article__headerDescription">Народне оповідання Кіровоградщини</span></h1>
	<p>Жили дивні люди. Вони співали не тільки тоді, коли їм весело, а й тоді, коли їм тяжко, коли їх спіткало лихо. Цей дивний народ прозивається українці. Давно це було, та й досі пам’ятають ту дивну пісню. А було це під час Другої Світової війни і не в далеких якихсь країнах, а саме в нас, на Україні.</p>
	<p>Всі чоловіки пішли на війну, звільняти народ від загарбників. Багатьох чоловіків, стареньких дідусів німці стратили. Залишилися в селі одні жінки, діти та старенькі-престаренькі дідусі. Добре воювали чоловіки на фронті та все гнали ненависних фашистів і гнали з рідної землі. Не хотілося тим полишати наші родючі українські землі, чіплялися вони за кожен клаптик землі та ставали ще жорстокіші.</p>
	<p>Ось одного разу вигнали фашисти всіх жінок копати окопи. Важко було, адже зима надворі, земля мерзла. А німці ні погрітися, ні відпочити не дають, бо вже чути здалеку наші «Катюші». Копають жінки, а на серці сумно. Копають та все згадують своїх чоловіків, синів. Почали співати. А німець ходить зверху з автоматом, все підганяє. Та ось і він заслухався, хоча сам ні слова в ній не розумів.</p>
	<p>Зачарувала його мелодія. От він і попросив жінок навчити і його цієї пісні. Була серед них одна така жіночка, як ото кажуть в народі, «клепана на язик». Вона й каже:</p>
	<p>— Співай так: «Чорт мене побери».</p>
	<p>Та так гарно й мелодійно йому це проспівала. Німцю сподобалося, така гарна мелодія і так мало слів. Ходить він та все наспівує:</p>
	<p>— Чорт мене побери! Чорт мене побери!</p>
	<p>Співає голосно, виводить гарно. А жінки котяться від сміху. Та невеселим був цей сміх, бо кожна саме цього й бажала ворогам за знівечене своє життя, за загиблих близьких і рідних. І звучала ця пісня як прокляття.</p>
	<p>Ось ліг вночі спати фашист. Заснув міцно, а в голові все ота українська пісня. Аж серед ночі він прокинувся. Бачить, відкриваються двері, щось підходить, простягує волохаті руки, тягне до себе. Придивився, а на голові в того страховиська роги. Хотів німець кричати, та рот чомусь не відкривався, а язик не слухається. Тільки щось загуркотіло, неначе гроза серед зими. Та хіба ж таке буває?</p>
	<p>Не знаємо точно про грозу серед зими, але точно знаємо, що того німця більше ніхто не бачив. Тільки люди добре пам’ятають цю історію та переказують її своїм дітям.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>20. Дивна пісня. Записав від Яким Любові Олександрівни (1933) в с. Северинка Кіровоградського району Євенко Євген.</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Кіровоградщини/">Фольклор Кіровоградщини</a></li>
	</ul>
</footer>
<!--#include virtual="/-/inc/general__page_end.inc" -->
