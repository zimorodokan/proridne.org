<!--#include virtual="/-/inc/general__page_start.inc" -->
<title>Наймит і панночка ☼ Народне оповідання ☼ Народна творчість</title>
<meta name="Description" content="Українське народне оповідання Гуцульщини «Наймит і панночка» ☼ Український фольклор, усна народна творчість України">
<link rel="canonical" href="https://proridne.org/Українські народні оповідання/Наймит і панночка.html">
<!--#include virtual="/-/inc/pageType__Українське оповідання.inc" -->

<article class="articleMain">
	<h1 class="articleMain__header">Наймит і панночка <br><span class="article__headerDescription">Народне оповідання Гуцульщини</span></h1>
	<p>Були два сусіди-куми. Каже один до другого:</p>
	<p>— Куме, ми би трохи зажилися, стали жити ліпше, як ми жиємо. Пішли би в шварц.</p>
	<p>— Добре, — каже другий.</p>
	<p>Один мав коня та й другий мав коня. І спарувалися оба. Але оба бідні люди були, не мали грошей. Каже один до другого:</p>
	<p>— Куме, ми ніде не позичимо грошей, тільки в нашого пана дідича попробуємо позичити.</p>
	<p>Прийшли вони до пана дідича, низько вклонилися і кажуть:</p>
	<p>— Пане дідичу, будьте добрі, позичте нам на місяць триста банок. Пан каже:</p>
	<p>— Можу позичити, але підпишіться, що віддасте мені з лихвою. Утішилися куми, що пан пристав позичити грошей.</p>
	<p>— А скільки, пане ласкавий, маємо дати вам за місяць лихви?</p>
	<p>— Десять банок.</p>
	<p>Подивився кум на кума — трохи багато. Але що робити? Пристали. Пан витяг папір, написав.</p>
	<p>— Підпишіться отут на папері.</p>
	<p>Один папір дав їм у руки, а один собі в шухляду поклав. І вирахував їм триста банок.</p>
	<p>Пішли куми додому, впрягли коні в фіру та й поїхали в путь далеку. Проїхали великі поля й степи, і завела їх дорога у великі ліси. Їдуть лісом та й їдуть, та й кінця-міри нема лісови. Над’їхали на одне місце, а там леґінь стоїть на дорозі.</p>
	<p>— Куди ви їдете, люди?</p>
	<p>— Ми їдемо на купецтво.</p>
	<p>— Ну та далі вже нема дороги возової, лиш до отут. Ви проминули ту дорогу, котрою їхати на села, а з сіл — у місто велике. Я вас, люди, направлю на дорогу, і ви виїдете правильно. Лиш беріть мене з собою в товариство. Я вам допоможу.</p>
	<p>Виправив їх леґінь на добру дорогу. їдуть усі три у возі. Каже леґінь:</p>
	<p>— А ви, люди, за чим їдете та й що хочете?</p>
	<p>— Ми хочемо заїхати у велике місто, де привозять продавці дорогоцінні шкіри. Чи ти чув, леґіню, де таке місто є?</p>
	<p>— Чув, чув. Я вас туди й поведу. Втішилися куми та й зачали в нього питатися:</p>
	<p>— Що ти за один? Та й відки ти й якого ти роду? А леґінь їм відповідає:</p>
	<p>— Ой браття милі, не питайте, якого я роду, бо мені гірко розповідати. В мене дєдя й мама померли дуже давно. Я малий був.</p>
	<p>Пожалували вони бідного хлопця. Та й сказав кум до кума:</p>
	<p>— Братчику милий, возьмемо цього хлопця до себе, коли повернемося з купецтва.</p>
	<p>А хлопець чув їх милосердність та й подумав собі: «Дуже добрі люди». А був той хлопець дуже файний і розумний.</p>
	<p>Заїхали вони в то велике місто. Вони зроду такого великого і не виділи. А там поз’їхалися продавці з шкірами дорогими. З видр, з куниць. Понакуплювали куми і вертаються додому. Та й беруть з собою того леґіня. Приїхали, дорогі шкіри відвезли в своє місто, попродали, заробили дуже файно. Хлопець у одного кума тиждень жиє, а другий приходить та й бере до себе на тиждень. Так він був по тижневи то в одного кума, то в другого.</p>
	<p>Приходить кум до кума та й каже:</p>
	<p>— Куме, пройшов місяць, прийшов строк нести гроші до пана. А хлопець це чує та й каже:</p>
	<p>— Ґазди мої милі, що за гроші ви хочете нести до пана?</p>
	<p>— Та ми, леґінику, як їхали на купецтво за тими шкірами, що ти їх видів, то ми не мали своїх грошей. Та й у селі нам би був ніхто не позичив такі гроші великі, бо ніхто їх, може, й не має. Тільки пан дідич гроші має. А дідич нам позичив на місяць. Та й ще сказав, аби ми дали за місяць десять банок лихви. То ми йому хочемо віднести довг та й лихву.</p>
	<p>— То беріть і мене з собою, — каже хлопець. Прийшли до пана всі три, низенько вклонилися.</p>
	<p>— Пане ласкавий, ми вам принесли довг та й лихву. Та й щиро вам дякуємо, що ви нас знаречили.</p>
	<p>Пан всміхнувся з-під вуса та й сказав:</p>
	<p>— Добре, добре.</p>
	<p>Витяг один кум гроші з кишені, а леґінь каже:</p>
	<p>— Пане ласкавий, а не було би так? Ви би пристали, щоби я відробив гроші цих двох людей?</p>
	<p>А дідич усміхнувся та й каже до леґіня:</p>
	<p>— Ге, небореньку, що ти вмієш робити?</p>
	<p>— Яку пан скажуть, таку роботу й буду робити.</p>
	<p>Але як вони йшли від хати, то леґінь випитався в ґаздів про того дідича. Хто в нього є, яка в нього сім’я? Ґазди знали, що в дідича сім’я така: лиш дідич та й дідичка. Та й дочка-одиниця, а більше дітей нема. Вони сказали це леґіню, а він запитався в них:</p>
	<p>— А виділи ви ту їх доньку, панночку?</p>
	<p>— Виділи, — відповіли куми.</p>
	<p>— Та й яка вона? Файна чи не дуже?</p>
	<p>— Та така файна, що в світі кращої нема.</p>
	<p>Тому той леґінь і погодився за них гроші відробити в пана. Та й остався він у пана робити.</p>
	<p>Робив він довгий час. Нарешті сказав панови:</p>
	<p>— А що, пане вельможний, відробив я вам за ті гроші чи ще ні?</p>
	<p>— Я обрахував, що вже гроші ти відробив. А ти би не лишився далі в мене робити? Я тобі буду платити.</p>
	<p>— Най буде, — сказав леґінь, — буду робити.</p>
	<p>Але весь той час, що він відробляв у пана, пан його називав дранкогезом. Так, що леґіневи надокучило то враз слухати. Та й думає він собі: «Я тобі нажену кози на міст. Шлях тебе трафить. Прийде на тебе пора».</p>
	<p>Робить леґінь у пана всякі роботи. Настала весна. У пана в квітнику зацвіли косиці. Панєночка сказала:</p>
	<p>— Тату, я йду в квітник поливати косиці.</p>
	<p>Та й пішла. Але їй не хотілося воду носити, і крикнула вона на того леґіня:</p>
	<p>— Ану йди-ко сюди!</p>
	<p>Він кинув свою роботу та й з радої душі прибіг до неї.</p>
	<p>— Що прикажете, панночко?</p>
	<p>— Бери відра і неси мені води, най я поливаю квіти.</p>
	<p>Він побіг і приніс борзо воду. Вона поливає. А він з неї крадьма очей не спускає. А як закінчили роботу, вона сіла на лавку, а він і собі несміливо сів коло неї. І радий би він щось говорити, та не сміє. А вона йому нараз каже:</p>
	<p>— Відколи ти в нас на роботі, я все хотіла запитати в тебе, та не було часу. Відки ти і де ти жиєш?</p>
	<p>— Ге, панночко, — каже до неї леґінь, — я в такому місці жию, де в сто раз краще, як у цім квітнику. Таке там зілля росте, такі косиці. Та таке все пахуче! Аж лице від нього рум’яніє. Не то, що тут у вас. Ростуть ягоди-чорниці, малини, гриби. То царство на цім світі. Не то що у вашім квітнику.</p>
	<p>Зачудувалася панєнка. Відколи вчинилася, не виділа такого, як цей леґінь каже. Вона ж виросла в місті.</p>
	<p>— Я би поїхала з тобою на це подивитися.</p>
	<p>А леґінь аж стремтів з радощів, як учув від неї ці слова. Та й сказав до неї:</p>
	<p>— Панночко вельможна, я з радої душі вас на руках понесу. Сказала панночка:</p>
	<p>— Та нащо на руках нести, коли в мого тата є коні та й фіякір? Пішла панночка до світлиці та й сказала татови:</p>
	<p>— Най впрягає наш слуга коні в фіякір, я хочу з ним поїхати.</p>
	<p>Він мені покаже всіляке зілля, ягоди й гриби. Я зроду такого не виділа, тільки в книжках читала про таке. Сказав дідич:</p>
	<p>— Най буде, донечко, їдь та помилуйся природою. Вийшла панночка на ґанок та й сказала до слуги:</p>
	<p>— Упрягай коні в фіякір, поїдемо на природу.</p>
	<p>Той швидко побіг до стайні, взяв коні, впряг у фіякір і поїхали. Довго їхали вони, і завіз він її в ліси, туди, де найшли його два куми. Далі вже дороги не було. А далі вже й стемніло, настала ніч. Дівчина задумалася та й сказала до хлопця:</p>
	<p>— А де ж твої квіти пахущі, де ж твої ягоди? Я ж нічого не виділа. Скільки ми проїхали і нічого.</p>
	<p>А він їй каже:</p>
	<p>— Завтра настане днина, я все тобі покажу та й увидиш. А сам собі думає: «Отепер ти в моїх руках».</p>
	<p>Залізли вони в ту буду фіякрову, переночували. Настала днина. Каже він до неї:</p>
	<p>— Тепер будеш триматися цего воза, нікуди не виходити набік. Бо тут у лісі медведі, вовки — всякі звірі. З’їдять тебе, як відійдеш набік. Але я тебе буду захищати. Я тебе не дам звірям з’їсти.</p>
	<p>А вона йому каже:</p>
	<p>— А тебе чого не їдять звірі? Ти лиш мене лякаєш.</p>
	<p>— Я до них звик і вмію від них боронитися, а ти не вмієш. Бо я маю вже двадцять років і в лісі зріс. Ліс — мій тато й мама, бо я круглий сирота, не маю ні тата, ні мами.</p>
	<p>Вибрав сукувату смереку та й каже панночці:</p>
	<p>— Ставай ногами на сучки та й лізь угору. А сам її підсаджує та й каже:</p>
	<p>—...Отут ловися за смереку і не злізай, поки я не прийду. Бо як злізеш, тебе з’їсть вовк або медвідь. А я йду в здобич.</p>
	<p>Сів у фіякір, вдарив коні і поїхав на села. І продав у селі одного коня, упряж та й фіякір. Лишив собі тільки одного коня. Купив собі сокиру, пилу, купив харчу, смушків цінних купив, щоб утішити панночку та й повернувся назад у ліс. Зсадив панночку з смереки на землю та й почав будувати в лісі хатину. А вона питається в нього:</p>
	<p>— Що це ти робиш?</p>
	<p>— Халаш на зиму. Бо нам буде студено надворі зимувати.</p>
	<p>— Ей га, — сказала панночка, — а це що ти заговорив? Та я прийшла помилуватися природою, а ти кажеш тут зимувати? Та я хочу додому вертатися, я не звикла в такім жити.</p>
	<p>А він їй каже:</p>
	<p>— Та як ти підеш додому, коли я тебе не відвезу? Тебе медведі та вовки з’їдять. А я з лісу нікуди не йду.</p>
	<p>Дуже засмутилася панночка. Але що робити? Смерть погана, жити кортить. Та й почала звикати до леґіня. А леґінь не був поганий, він був дуже файний хлопець. І вона слухала його.</p>
	<p>Настала зима. Леґінь пристарав собі рушницю, полює по лісі на куниці, видри. Звірі вбиває, цінні шкіри складає. Панночка тішиться тим. Милується панночка природою, вже звикла до неї. А далі каже панночка леґіневи:</p>
	<p>— А коли поїдемо до тата?</p>
	<p>— Тоді, коли я вчую, що він загинув.</p>
	<p>— А чого це так? — запиталася панночка.</p>
	<p>— Бо якби я привів тебе до нього, він би мене вбив.</p>
	<p>Косить він сіно на поляночках, на зиму коневи заготовляє. У лісі вже весна. Він водить панночку на галявини, де квіти розцвітають. Вже з’являються в лісі ягоди, гриби.</p>
	<p>А дідич від того часу, коли дочка виїхала з леґінем на прогулянку, дуже банував, що донечки нема. Найшов шеканців і обіцяв дуже дорого заплатити, якби хто відшукав його дочку і того леґіня, того дезертира. Мав узяти його на великі муки. Але ніхто не міг відшукати, хоч би й весь свій маєток пан дав. Шукали, шукали та й пусто верталися. А пан з лютости все свої кулаки гриз. Та й з того туску у велику ле́жу&nbsp;<sup>*</sup> впав, так, що його слуги вже підоймали та обертали в ліжку.</p>
	<p>А леґінь почув про то та й зважився йти до пана. Посадив панночку на коня і веде коня, а панночка їде. І вибрався з лісу на села. Зайшли вони в село, де її тато жив, і питає леґінь одної бабки:</p>
	<p>— А чи ще жиє пан дідич у вашому селі, чи вже помер? А бабка йому каже:</p>
	<p>— А нащо тобі, синку, це знати про дідича?</p>
	<p>— Я би хотів і з своєю жінкою наймитися у нього робити, бо ми безталанні.</p>
	<p>Та рушили далі йти. А панночка каже леґіневи:</p>
	<p>— Та яка я безталанна, коли в мого батька три тисячі морґів поля, та й коні, та й худоба, та й палац?</p>
	<p>А він їй каже:</p>
	<p>— Так, добре кажеш. Ти не безталанна, лиш я безталанний. І тоді вона йому сказала:</p>
	<p>— А ми вже обоє з таланом, і я, і ти.</p>
	<p>Ідуть далі. Питаються про дідича в одного старенького чоловіка. А він каже їм:</p>
	<p>— Наш пан дідич дуже ослаб, обхідниці обертають його на ліжку, годують його з ложки. Він може з дня на день дуба дати.</p>
	<p>А панєночка слухає це та й банує, та й рветься до тата. Але й боїться, що прогнівила тата. Та все радиться з леґінем, по дорозі йдучи, аби добре вийшло. А леґінь каже свої панночці:</p>
	<p>— Треба наперед післати до нього післанця, доброго чоловіка. Але нам ще треба його відшукати. Аби вступив до твого тата з добрими словами.</p>
	<p>— Най буде, — сказала панночка.</p>
	<p>Заходить леґінь до тих двох кумів, що за них відробляв. Присилив коня до яблінки перед хати і ввійшов з панночкою в хату.</p>
	<p>— Пізнаєте мене, вуйку?</p>
	<p>Вуйко дивиться в лице леґіневи, дивиться.</p>
	<p>— Чи ви не той леґіник, що відробляв у пана за нас гроші? Щось я так догадуюся.</p>
	<p>— Той самий.</p>
	<p>— Леґінику дорогий мій! Зачекай-но трохи, най я побіжу за своїм кумом.</p>
	<p>Привів кума.</p>
	<p>— Чи пізнаєш, куме, цього леґіня? Кум подивився приязно в лице леґіневи.</p>
	<p>— Йой, та як не пізнаю? Це той леґінь, що відробляв у дідича гроші за нас.</p>
	<p>Обняли, обцілували леґіня та й кажуть йому:</p>
	<p>— Леґіню наш дорогий, ти нас тоді в біді знаречив. Ми тепер вже замоглися. Ми вже хочемо віддати тобі гроші, бо ми маємо.</p>
	<p>— О ні, вуйки, — каже леґінь, — я не хочу від вас ніяких грошей. Я би хотів знати про нашого дідича. Як він тепер живе?</p>
	<p>— Ой, — кажуть вуйки леґіневи, — нема вже життя в дідича. Дідич часує.</p>
	<p>А свою панночку леґінь крадьки штурхнув, аби тихо сиділа. Та й питається у вуйків:</p>
	<p>— Чи віддалася дідичева донька? Та й хто її взяв?</p>
	<p>— Ей, леґіню, леґіню, дідич давав на розшук та й платив своїм маєтком тому, хто відшукає її та й того, що її взяв. Пан притягав нас до суду, що ми привели того леґіня. Щоби ми сказали, відки він. Але ми не признавалися за тебе. Сказали, що то зайшов наймит селом, питаючи служби.</p>
	<p>«А ви його приймили, — казали ми панови, — та й він у вас робив. А що далі було, ми нічого не знаємо». А дідич питав нас: «А за що він відробляв мені ваші гроші?» — «Він казав, що ще десь із діда-прадіда вони були винні нам гроші. Та й за то він відробляв у вас». Та й так ми скараскалися від біди.</p>
	<p>Каже леґінь тим вуйкам:</p>
	<p>— За те, що я колись гроші за вас відробляв, ідіть і скажіть панови: «Що би ви, пане, зробили, якби прийшла дочка із своїм чоловіком і стала перед вами?»</p>
	<p>Пішли вуйки і сказали ці слова панови, а пан каже:</p>
	<p>— Та що би тепер сказав? Злого нічого. Сказав би: «Все минулося, жийте собі тут».</p>
	<p>Вернулися вуйки і сказали то леґіневи й панночці. Прийшла панночка з леґінем до татового палацу. Пан підоймився з ліжка, урадувався перед смертю, що увидів свою дочку та й зятя. Та й сказав:</p>
	<p>— Віддаю вам все своє майно. Жийте.</p>
	<p>І, може, вони ще й сьогодні жиють, як не повмирали.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__footnotes">
			<p><sup>*</sup> Ле́жа — тривале лежання при тяжкій недузі.</p>
		</div>
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Село Соколівка, Косівського району, Івано-Франківської області 21 березня 1987 року Колобейчук Григорій Дмитрович (народж. 1930)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Гуцульщини/">Фольклор Гуцульщини</a></li>
	</ul>
</footer>
<!--#include virtual="/-/inc/general__page_end.inc" -->
