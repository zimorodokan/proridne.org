<!--#include virtual="/-/inc/general__page_start.inc" -->
<title>Я був в УПА ☼ Народне оповідання ☼ Народна творчість</title>
<meta name="Description" content="Українське народне оповідання Бойківщини «Я був в УПА» ☼ Український фольклор, усна народна творчість України">
<link rel="canonical" href="https://proridne.org/Українські народні оповідання/Я був в УПА.html">
<!--#include virtual="/-/inc/pageType__Українське оповідання.inc" -->

<article class="articleMain">
	<h1 class="articleMain__header">Я був в УПА <br><span class="article__headerDescription">Народне оповідання Бойківщини</span></h1>
	<p>У 44-му році, коли вже прийшли москалі, я був покликаний до Української Повстанської Армії. Прийшла записка, щоб я з’явився на хутір Ловаги. Там зібралися тоді десятки хлопців. Попав я у сотню Ґонти. Сам Ґонта був з Петранки. Вдень ми були в лісі, а вночі приходили в село. Нам видали зброю. Була зброя і мадярська, і німецька, і руска. Боєприпасів було мало. З нами проводили військову підготовку. Над нами пролітали літаки і скидали летючки, щоб ми здавалися. Ми переміщалися, бо народови на одному місці нас трудно було прогодувати.</p>
	<p>На Водохрестя, з 18 на 19 січня 1945 року, йшли ми ввечері з хутора Забугаїв у Галицький район. Поселилися ми та й святкувати. Вартовий ускакує до хати й каже: «Стріл!»</p>
	<p>Нас у хаті було шестеро чоловік, півроя. Вискакуємо з хати, кулемети б’ють. Я думав, що то рускі по дорозі йдуть, а наша застава їх здержує. А виявилося, що ми в кільці. І сотня розкидана по селі. Всі вийшли з оточення, тільки десять наших упали і десять ранених попали в ворожі руки.</p>
	<p>Кажу я тоді:</p>
	<p>— Хлопці, коби ми з села вийшли на поле.</p>
	<p>Стали ми йти, а по нас ударили з автоматів. Коло мене впав убитий Тичковський Володимир Дмитрович. Я впав ранений; там недалеко був відкритий сарайчик, добрався я до того сарайчика, ліг на сіні, і там вони мене раненого знайшли. Прийшли два солдати, подовбані віспою. Вони були з тих азіатських. Підняли мене і почали бити прикладами. А тут старшина їхній крикнув:</p>
	<p>— Нє нада, нє нада! Завєдіте єво!</p>
	<p>Привели мене в хату, там нікого не було, тільки той їхній командир і я.</p>
	<p>— Скажи, где знаєш бункєр, так біть нє буду.</p>
	<p>— Не знаю.</p>
	<p>І почав він мене бити палкою, аж палка перебилася.</p>
	<p>— Ух какой твьордий! Нє крічіт і нє просітца!</p>
	<p>І почав він бити мене довгим залізним щупом, а той щуп зачіпає стелю. Тут заходить солдат. Він щось тому сказав солдатови. Зв’язали мені руки, вивели в коридор і в кімнату на праву сторону. Кинули туди — я впав і лежав там до вечора. І вкинули двох дівчат, які ходили в сусіднє село до церкви воду святити. Пізніше прийшли їхні мами, і їх відпустили. В коридорчику стояв пост.</p>
	<p>Увечері нас ранених скидали на фіри, багато набрали й цивільних і завезли нас у Бурштин. Як привезли туди, страшно було, особливо тим цивільним. Кинули мене за двері. Світла не було. На підлозі хтось лежав. Каже:</p>
	<p>— Лягай коло мене.</p>
	<p>Але я спати не міг. Настав ранок. Стало видно, і я побачив, що там є нари і на них багато людей, понабираних з села.</p>
	<p>Приходив слідчий, допитував про нашу сотню. Два дні ми там були, і повезли нас в Галич. Мене і ще одного кинули в темну кімнату. Там було до 25 чоловік: то були люди з сіл. Їм носили з дому їсти, а вони й нам давали. Помаленьку мої рани на нозі й на руці почали заживати, і в Галичі мені з руки вийшла куля.</p>
	<p>В Галичі на слідстві нас уже не били. Як закінчили слідство, у кімнату зайшов незнаний солдат, що йшов з госпіталя.</p>
	<p>— Ти панімаєш, за што ти ваєвал? Што с тобой будєт?! — крикнув він. — Война кончітся, пашол би дамой, а сєйчас што с тобой будет?!</p>
	<p>Слідчий його питає:</p>
	<p>— Солдат, а ти за что воюєш?!</p>
	<p>— За родіну, за Сталіна.</p>
	<p>— А за что амєриканци воюют? — говорить слідчий до того солдата.</p>
	<p>— Оні тоже за свою родіну.</p>
	<p>— А за что нємци?</p>
	<p>— Оні тоже за свою.</p>
	<p>Він тоді говорить за мене:</p>
	<p>— І он за свою воєвал. А ти откуда?</p>
	<p>— Я із госпіталя. Іду догонять свою часть.</p>
	<p>— Ну так іді і нє вмєшивайся не в свойо дєло. Он сєйчас плєнний. Что с нім будєт, ето не мойо дєло. Я работаю. І ти нє знаєш, что с тобой случится завтра і куда ти попадьош.</p>
	<p>Сиділи ми в Галичі з місяць. Жінки приносили їсти, як у котрої там був син чи брат, і вони угощали. Зі мною сидів у пивници Пилип Мельник з Небилова (помер у 1989 році).</p>
	<p>Нарешті нас забирають і ведуть 25 кілометрів пішки у Станіслав. Пов’язали нам руки назад. Привели туди, а нас не приймають. Повертають пішки назад. Далі йти не можемо. Привели в село Тезів, збирають у селі фіри, дали по кусочкови хліба і посадили нас на фіри. Не доїхали два кілометри до Галича, фіри завернули, а нас — далі пішки. Уже йшли не строєм, а гуртом.</p>
	<p>Через дві неділі нас повезли в Станіслав машинами, і там був суд. Кому дали 15, кому 20 років. Мені дали 15 років каторжних робіт і 5 «пораженій в правах». Після того у Львів на пересилку, а 10 травня 1945 року погрузили по 45 чоловік у вагони, дали на дорогу по хлібині і по «сєльодці», а води не дали ні грама. У вагоні страшна спека. Везли нас цілий місяць. І завезли аж у Тайшет на пересилку. Нас 7 хлопців узяли на роботу в 41-шу колону. Там був невеликий деревообробний комбінат. Виробляли комплекти на бочки. Їсти не було що, страшно вмирав там народ. Я не знаю, як Господь охоронив мене від смерти. На роботу й з роботи нас вели закованих у наручниках. Крім того, попереду колони їхала фіра, а на ній кулемет, направлений на колону. А ті люди ледве йшли, умирали на ходу. Заїдала мошка.</p>
	<p>Так держали нас до осени. Один хлопець зі Станіславської області Білан, підійшов до мене й каже:</p>
	<p>— Юра, я хочу трохи подряпатися на станку, бо вже не можу терпіти. Хочу попасти в лікарню.</p>
	<p>Він хотів трошки, а йому косяком зовсім відтяло два пальці. Забрали його, і більше ніхто його не видів. Багато хлопців калічилися випадково.</p>
	<p>Багато людей вмирало, привезли на поповнення новий етап. А на осінь зняли наручники, і нас забирають відти, бо туди мали завозити полонених японців. Нас відвезли в Маріїнськ у совхоз. Дали нас туди, щоб нас там перезимували. Поселили в два бараки в земли по вікна. То десь до тисячі чоловік нас привезли. Постелі в бараках не було ніякої. Лежали ми на голих дошках. Палити не було чим.</p>
	<p>Настала весна. 200 чоловік мого віку відбирають в окремий барак. Хотять нас відправляти в Заполяр’я, і повели із села Тусловка на торфоболото. Ведуть полем попри село, а там стоять жінки з діточками і кажуть:</p>
	<p>— Начальнікі! Дайте нам двух мужиков, дадім вам сто баб. У нас ліш деті і старікі.</p>
	<p>Всіх чоловіків їхніх на війні вибили.</p>
	<p>Привели нас пішки на ті торфорозробки, чекаємо ми, поки нас приймуть в лагер. Зібралися женщини з дітьми, дивляться, бо їм сказали, що це привели фашистів, і вони можуть зарізати і вбити. (Якби хтось утік, аби не приймали, а видавали.) Одна женщина з дитиною стоїть і питає:</p>
	<p>— Начальник, де ті фашисти, про яких ви казали? Ви казали, що приведете фашистів.</p>
	<p>— Вот оні.</p>
	<p>— Таку твою мать! Да ето же такіє люді, как і ми. Давайте їх сюда. Начальник почервонів і мовчав.</p>
	<p>Привели нас у бараки, дали нам одежу, ведуть на роботу торф розробляти, вічну мерзлоту довбати. Працювали ми тяжко, а годували нас погано. Дві неділі поробили і нас забирають. А коли нас звідти забирали, все взуття забрали і дали нам засохлі лапті з липової кори та дали шкарпетки з вати. Ведуть нас по калюжах на залізничну станцію, а лапті розпадаються: і носочки розпадаються, одна нога боса, а друга ще взута. Холодно, всі померзли.</p>
	<p>Погрузили нас у вагони, і не знаємо, куди нас везуть. Їдемо тунелями понад Байкал. Вночі приїхали в Улан-Уде, і вертають нас назад. А один з нас уже був до того в Норильську. Та й каже:</p>
	<p>— Як приїдемо в Красноярськ і зупинимося коло мосту, значить, не будуть відправляти в Заполяр’я, в Норильськ.</p>
	<p>Так і сталося. В Красноярську нас розгрузили на пересилку. І повели у річний порт. Падав сильний дощ, все помокло. Погрузили нас у корабель «Італієць». Вся наша одежа в мішках була мокра. Поки привезли нас в Дудінку, та вся одежа в трюмі в мішках спарилася і її повикидали. А вори почали все від нас відбирати. Як ми то побачили, почали їх бити і все своє повідбирали. Та й позаганяли їх у куток.</p>
	<p>З Дудінки нас привезли вузькоколійкою в Норильськ. І там я був 9 років. Організували нас у бригади. Бригадиром у нас був Кириченко Григорій з Потавської области. Він десь був головою колгоспу, і його посадили за політику. Я записався в його бригаду теслярем, то робота мені каторгою не була, а лише голод і холод мучив.</p>
	<p>Привезли до нас машину продуктів. І не можна було заїхати до столової, бо там ішла будова. Зеки все перенесли до столової через три корпуси. Продавщиця, яка перший раз зустрічалася з політв’язнями, прийняла все, перевірила по накладній і говорить:</p>
	<p>— За што еті люді сідят? Нічево, даже одной коробкі спічек нє пропало.</p>
	<p>Питається один з чорних (азербайджанець чи вірменин):</p>
	<p>— Начальник, за что еті люді сідят?</p>
	<p>— За політіку.</p>
	<p>— Какой із нєво політік, как он распісатца нє умєєт.</p>
	<p>— Да оні врємєнно ізоліровани.</p>
	<p>— Да какіє врємєнно ізолірованниє? Оні уже по десять лєт сідят. І начальник замовк.</p>
	<p>Я просидів 11 років, 2 місяці і 12 днів. А після того направили мене в Красноярськ на поселення, і там я був рік, а після того відпустили додому.</p>
	<p>— Ви були в УПА. Але тут ви не розказали ні про яку бойову операцію, яку провела ваша сотня.</p>
	<p>— Наприкінці 44-го року прийшла штафета, що везуть багато людей у Сибір. Під Вербівкою ми їх зустріли. Везли три машини. Ми їх підпустили і вдарили по колесах. Машини зразу стали. Той народ розбігся. А ззаду — сила війська. Нас було всього чета, і ми відступили до лісу, щоб там прийняти бій, але вони до лісу не йшли. Ми тоді зі своїх людей нікого не втратили.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Небилів, Рожнятівського району, Івано-Франківської області 22 липня 1994 року від Юрія Івановича Миндака (1921 року народження)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Бойківщини/">Фольклор Бойківщини</a></li>
	</ul>
</footer>
<!--#include virtual="/-/inc/general__page_end.inc" -->
