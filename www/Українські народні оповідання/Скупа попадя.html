<!--#include virtual="/-/inc/general__page_start.inc" -->
<title>Скупа попадя ☼ Народне оповідання ☼ Народна творчість</title>
<meta name="Description" content="Українське народне оповідання демонологічна розповідь Гуцульщини «Скупа попадя» ☼ Український фольклор, усна народна творчість України">
<link rel="canonical" href="https://proridne.org/Українські народні оповідання/Скупа попадя.html">
<!--#include virtual="/-/inc/pageType__Українське оповідання.inc" -->

<article class="articleMain">
	<h1 class="articleMain__header">Скупа попадя <br><span class="article__headerDescription">Демонологічна розповідь Гуцульщини</span></h1>
	<p>Був собі піп, і в него була служниця. Та служниця служила в них довгі роки. Піп і попадя були дуже багаті. Не лиш те, що держава заплатить, мали вони (як тепер вони мають), а й багато ґрунту, мали корови, свині та інше добро. За довгі роки вони так до тої служниці звикли, що вже без неї і жити не могли.</p>
	<p>А служниця що завиділа, то давала бідним. Усе давала, що лиш могла від попаді вкрасти. Чи колач, чи ковбаси трохи — що лиш могла. А попадя була дуже скупа, така скупа, що не дала би й води напитися нікому.</p>
	<p>Та служниця служила, що служила, а попадя заслабла й померла. Поховали її, а ця далі служить. Обходить усе так, як обходила. В хаті кухарить, іде до стайни, обходить маржину, несе свиням їсти. Винесла у відрі і висипала свиням у корито. Ще не відійшла, аж тут входить померла попадя. Жива попадя ввійшла. Та до того корита, та й їсть разом з свиньми. А ця так перепудилася. Та ввійшла до хати, та й каже:</p>
	<p>— Отче, я від вас завтра іду геть.</p>
	<p>— Та й чого?</p>
	<p>Вона не хоче казати.</p>
	<p>— Може, ти обижаєшся? Може, мала тобі плата? То я підвищу її. Як ти мене лишиш самого? Та й не хочеш нічого говорити.</p>
	<p>— Мете завтра видіти. І переконаєтеся, чого я йду.</p>
	<p>Переночувала вона. Священик пішов собі рано до свої служби. Службу правити, сповідати, кого треба. А вона хазяйнує далі. Приходить вечір, вона приготувала свиням, пообходила корови, подоїла. Несе їсти свиням. Приносить, і знов появилася попадя, та й схилилася, та й із свиньми їсть. Служниця думала, що, може, вже того не буде, а вона знов прийшла.</p>
	<p>Приходить служниця до хати та й каже:</p>
	<p>— Отче, таки вже йду від вас геть. Священик просить:</p>
	<p>— Йой, ще хоч ніч переночуй, побудь, нім я підшукаю якусь другу служницю.</p>
	<p>Насилу її впросив.</p>
	<p>Приходить третій вечір. Служниця знов злагодила свиням і каже:</p>
	<p>— Отче, тепер і ви йдіть зо мною.</p>
	<p>— Та що ти! Та я маю роботу, якесь там писання маю. Він їй сеє-теє, а вона йому:</p>
	<p>— Ідіть уже, а як ні, то я, — каже, — йду геть. Ідіть зо мною до стайни.</p>
	<p>Що має робити ксьондз? Іде.</p>
	<p>Приходять обоє до стайни, вона висипала в корито їду. І появляється попадя. І видять піп і служниця — попадя схилилася до корита і їсть. А піп каже попаді, свої жінці:</p>
	<p>— Та ти, — каже, — імость, моя жінка, їш разом зі свиньми? Та що тобі? Що тобі Бог дав?</p>
	<p>А вона каже:</p>
	<p>— Таке, чоловіче. Я така голодна. Перед нашою служницею все, — каже, — є. І булки, і колачі, і хліб, і вода, і молоко, і гроші — що ти хочеш. А передо мною? Нема нічого. Як ти хочеш, щоб я не приходила, то продай половину цего майна і зроби великий обід. Аби, — каже, — з усіх сіл багато людей було. Як ти це зробиш, то я вже не буду приходити. Пообіцяй, що так зробиш. І аби таки зробив, — каже.</p>
	<p>І він з нею договорився, що так зробить. Узяв та продав половину тої резиденції. І зробив великий обід, спросив багато людей. І як він це зробив, вона вже більше не появлялася.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Верхній Березів, Косівського району, Івано-Франківської області 22 листопада 1986 року Від Неґрич А. Н. (1922 року народження)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Гуцульщини/">Фольклор Гуцульщини</a></li>
	</ul>
</footer>
<!--#include virtual="/-/inc/general__page_end.inc" -->
