<!--#include virtual="/-/inc/general__page_start.inc" -->
<title>Богатир та кінь ☼ Українська билина ☼ Народна творчість</title>
<meta name="Description" content="Українська билина «Богатир та кінь» ☼ Український фольклор, усна народна творчість України">
<link rel="canonical" href="https://proridne.org/Українські билини/Богатир та кінь.html">
<!--#include virtual="/-/inc/pageType__Українська билина.inc" -->

<article class="articleMain">
	<h1 class="articleMain__header">Богатир та кінь&nbsp;<a id="_ftnref1" href="#_ftn1"><sup>1</sup></a> <br><span class="article__headerDescription">Українська билина</span></h1>
	<p>Їхав я вчора з дроздівським козаком Прокопом Ярмоленком із Дроздівки в Переходівку. Дорогою ми якось розбалакалися про коней, і я розказав йому, що бачив годів шість чи сім назад у Чернігові на земській конюшні дуже гарного карабаського&nbsp;<a id="_ftnref2" href="#_ftn2"><sup>2</sup></a> жеребця, що за того жеребця заплачено було шість тисяч карбованців і що як вели його раз із Носівки в Чернігів, то держали його на канатах два солдати і десять мужиків.</p>
	<p>— А не знаєте, де тепер той кінь є? — спитав мене Ярмоленко.</p>
	<p>— Бог його, — кажу, — знає. Ті земські конюшні тепер зничтожені, а коні чи розпродані, чи що.</p>
	<p>— Отже, я знаю, де той кінь, — каже Ярмоленко, якось мудро всміхаючись. — Він хазяїна знайшов.</p>
	<p>— Якого хазяїна? Хіба він вкрадений був чи втеклий? Та й далеко йому хазяїна шукати: він куплений верст тисяч за дві.</p>
	<p>— Та не те, — каже Ярмоленко, — коли ви кажете, що то такий кінь був, що дванадцятеро насилу вдержали, то непевний був то кінь, не простий, а богатирський. А такий кінь зроду не вдержиться в простого чоловіка, а як прийде йому врем’я, безпремінно втече і знайде собі хазяїна-богатиря.</p>
	<p>Отож у нас є москаль&nbsp;<a id="_ftnref3" href="#_ftn3"><sup>3</sup></a> од ставний, так він ходив на заробітки у Чорноморію і розказував штуку про це. Косимо, каже, нас у хазяїна чоловік із двадцять чи, може, й більш. І був між нами один. Бог його знає звідки: скільки не розпитували, не казав. Чоловік як і всі люди, і косив так, як усі. Тільки, було, як посідаємо їсти, то він зроду не сяде вкупі з людьми, а набере собі хліба там і всього та сяде оддалік і їсть&nbsp;<a id="_ftnref4" href="#_ftn4"><sup>4</sup></a>.</p>
	<p>— От косим ми, — каже той москаль, — неділь три, чи що, аж якось біжить проти нас кінь, та такий, — каже москаль, — що я увесь світ сходив, а такого доброго коня не бачив. От отаман і каже:</p>
	<p>— Ану, хлопці, піймаємо цього коня, то, певне, буде од котрогось на порцію&nbsp;<a id="_ftnref5" href="#_ftn5"><sup>5</sup></a>.</p>
	<p>От всі ми до коня. А той чоловік:</p>
	<p>— І не турбуйтесь, — каже, — дурно: не піймаєте ви цього коня. Опріч мене, нікого він до себе не підпустить.</p>
	<p>Ми — в регіт, а все-таки — до коня. Обступили ми його, чоловіка з двадцять, давай підступать, а він як вискалить зуби, як заірже — наче грім прокотивсь, та на нас! Ми — врозтіч, а він через нас і перелетів, наче птиця, та одбіг трохи і став, як укопаний.</p>
	<p>— А що, браття, — каже той чоловік, — піймали?</p>
	<p>— А ти піймаєш? — питає отаман.</p>
	<p>— Я-то піймаю!</p>
	<p>— Гляди, — каже отаман, — не піймаєш, то лопаток спитаєш&nbsp;<a id="_ftnref6" href="#_ftn6"><sup>6</sup></a>.</p>
	<p>А отаману, та й нам, досадно, значить, що ми всі не піймали коня, а він береться.</p>
	<p>От той чоловік іде до коня — стоїть, як овечка. Підійшов зовсім, узяв за гриву, по шиї, по голові гладить, всміхаючись. Стоїть кінь. Погладив так та й каже:</p>
	<p>— Здоров, товаришу! Довго я ждав тебе, та таки дождався. Тепер, — каже, — не розлучимось.</p>
	<p>А кінь на це як заірже! Та так прегарно, приязно.</p>
	<p>— Ну, погуляй же, — каже.</p>
	<p>Та й до нас іде, а кінь стоїть.</p>
	<p>— Ну, — каже на хазяїна, — тепер нам треба розщитатись та й розпрощаємось.</p>
	<p>А він, значить, грошей за роботу ще ні копійки не брав. Хазяїн давай було просить, щоб зостався, так ні!</p>
	<p>— Не можна, — каже, — прийшов мій час, треба йти, куди мене Бог посилає. Пошли ти, — каже на хазяїна, — купить півтора відра горілки за мої гроші — вип’ємо на прощання!</p>
	<p>От узяв один так дві бочечки: одну в піввідра, другу відерну, сів на хазяйського коня, вмент придув з горілкою. От той чоловік узяв піввідерну бочечку.</p>
	<p>— Оце мені, — каже, — братця, порція, а це вам.</p>
	<p>Та й дає нам відрове барильце, а сам відіткнув воронку, притулив рильце до рота, закинув голову та так духом піввідра й видув&nbsp;<a id="_ftnref7" href="#_ftn7"><sup>7</sup></a>.</p>
	<p>— А закусувать, — каже, — не буду, не хочу вас зобижать, бо як почну ці порції закусувать, то не стане усього того хліба, що вам хазяїн наготовив.</p>
	<p>Та взяв кришечку хліба і кинув у рот.</p>
	<p>— Ну, а тепер, — каже, — прощавайте! А тії мої три карбованці, що в хазяїна ще є, дарую вам на порцію!</p>
	<p>Та прийшов до коня, взяв його за гриву та так, без сідла і гнуздечки, й сів. Кінь як стрибне — так усіма чотирма ногами по кіпцю й вибив&nbsp;<a id="_ftnref8" href="#_ftn8"><sup>8</sup></a> — у коліна завглибшки — та й пішов далі. З півверсти ми його бачили, а там і щез. Бог його знає, де й дівся. От ми, каже той москаль, пішли по сліду, аж усюди так і знать: де ступне той кінь ногою, так копець у коліна. З півверсти слід був, а далі вже й не знать нічого. А він, значиться, уже горою пішов, на крилах, бо богатирські коні крилаті.</p>
	<p>— Що ж це воно значить? — попитав я Ярмоленка, вислухавши цюю історію.</p>
	<p>— А що воно значить, — одказує той, — значить, той чоловік був природжений богатир, та коня йому до якогось часу не було, а вони без коня нічого. От він і був так, як і простий чоловік: і косив, і все робив, як і всі люди. А прийшов його час — знайшов його той кінь, що йому приділений, от він і пішов на своє місце, на службу.</p>
	<p>— Яка ж у них служба і де вони живуть, тії богатирі?</p>
	<p>— Бог їх святий знає! Кажуть, десь на границі&nbsp;<a id="_ftnref9" href="#_ftn9"><sup>9</sup></a> : чи зміїв стережуть, чи Бог його знає, сього вже іменно не докажу вам.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__footnotes">
			<p><a id="_ftn1" href="#_ftnref1"><sup>1</sup></a> Дія казки начебто відбувається в Чорноморії. Це може бути на півдні України чи й на Кубані. Казка виразно побудована на билинній традиції.</p>
			<p><a id="_ftn2" href="#_ftnref2"><sup>2</sup></a> Карабаського — з Кавказу, з Карабаху.</p>
			<p><a id="_ftn3" href="#_ftnref3"><sup>3</sup></a> На жаль, автор не пише, чи цей москаль росіянин, чи українець, бо тут слово «москаль» означає «солдат». Коли б він був росіянином, то можна було б гадати, що оповідання походить із російської традиції, але той солдат міг бути й українцем.</p>
			<p><a id="_ftn4" href="#_ftnref4"><sup>4</sup></a> Тобто богатир був відлюдкуватий, хоч так чинити міг і російський старовір.</p>
			<p><a id="_ftn5" href="#_ftnref5"><sup>5</sup></a> Порція — чарка горілки.</p>
			<p><a id="_ftn6" href="#_ftnref6"><sup>6</sup></a> Лопаток спитаєш — будеш битий.</p>
			<p><a id="_ftn7" href="#_ftnref7"><sup>7</sup></a> Билинний мотив. Чарка буває часто на півтора відра.</p>
			<p><a id="_ftn8" href="#_ftnref8"><sup>8</sup></a> Також билинний мотив.</p>
			<p><a id="_ftn9" href="#_ftnref9"><sup>9</sup></a> Те, що богатирі живуть «на границі», — прямий відгук билин. Ідеться про богатирську заставу.</p>
		</div>
		<div class="article__source">
			<p>БОГАТИР ТА КІНЬ Друкується за виданням: Малорусские народные предания и рассказы. Свод Драгоманова М — К., 1876. — С. 251—254. Зап. на Чернігівщині.</p>
			<p><a href="/Український фольклор Книги/Валерій Шевчук ☼ Українські билини/">Українські билини</a>: Історико-літературне видання східнослов’янського епосу. Упорядкування, передмова, післяслово, примітки та обробка українських народних казок і легенд на билинні теми В. Шевчука; Малюнки Б. Михайлова. — К.: Веселка, 2003. — 247 с: іл.</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
</footer>
<!--#include virtual="/-/inc/general__page_end.inc" -->
