<!--#include virtual="/-/inc/general__page_start.inc" -->
<title>Ілля Муромець та Ідолище в Києві ☼ Українська билина ☼ Народна творчість</title>
<meta name="Description" content="Українська билина «Ілля Муромець та Ідолище в Києві» ☼ Український фольклор, усна народна творчість України">
<link rel="canonical" href="https://proridne.org/Українські билини/Ілля Муромець та Ідолище в Києві.html">
<!--#include virtual="/-/inc/pageType__Українська билина.inc" -->

<article class="articleMain">
	<h1 class="articleMain__header">Ілля Муромець та Ідолище в Києві&nbsp;<a id="_ftnref1" href="#_ftn1"><sup>1</sup></a> <br><span class="article__headerDescription">Українська билина</span></h1>
	<p>Набрав татарин поганий, Ідолище велике, війська татарського багато тисяч і проти князя стольнокиївського Володимира вирушив. Поставив військо довкола Києва на багато верст, а сам поїхав до Володимира. Настрахав князя татарин той поганий, Ідолище велике, — не було тоді вдома у Володимира мужніх богатирів руських, поїхали вони в чисте поле погуляти. Один тільки Олекса Левонтівич&nbsp;<a id="_ftnref2" href="#_ftn2"><sup>2</sup></a> залишився — хоч і сильний, та не відважний, і не посмів він проти поганого татарина стати, супроти того Ідолища великого. Кланявся Володимир стольнокиївський татаринові, до своїх палат білокамінних на великий бенкет запрошував&nbsp;<a id="_ftnref3" href="#_ftn3"><sup>3</sup></a>.</p>
	<p>А в цей час Ілля Муромець, біля Царграда&nbsp;<a id="_ftnref4" href="#_ftn4"><sup>4</sup></a> їздячи, зачув про лиху годину київську. Спорядив він коня доброго і поїхав від Царграда аж до</p>
	<p>Києва, до тієї сили татарської. І трапився на дорозі йому могутній старець-прочанин&nbsp;<a id="_ftnref5" href="#_ftn5"><sup>5</sup></a>, якого Іванищем звали. Запитав Ілля Муромець старця:</p>
	<p>— Чи не зміг би ти, Іванище могутній, Київ наш очистити, поганих татарів повбивати?</p>
	<p>Відповів Іванище Іллі:</p>
	<p>— Там великий татарин є, страшний Ідолище; по мішку хліба за раз він з’їдає, по відру вина випиває. Не смію я до того татарина йти.</p>
	<p>Попрохав тоді його Ілля Муромець:</p>
	<p>— Віддай мені зараз свою жебрацьку одежу подорожню, постоли, шапку, ще й костур у сорок пудів. Переберуся я на старця-прочанина, щоб не впізнав мене Ідолище поганий.</p>
	<p>Скинув із себе усе Іванище, надяг одежу богатирську, на коня сів і за Іллею Муромцем поїхав.</p>
	<p>У стольний Київ Ілля прийшов і звернув до палати білокамінної, де Ідолище погане, татарин невірний, сидів&nbsp;<a id="_ftnref6" href="#_ftn6"><sup>6</sup></a>. Позирнув татарин у віконце та й каже:</p>
	<p>— Хто ж це такий сюди іде? По одежі — старець, по ході — Ілля Муромець.</p>
	<p>От заходить Ілля в одежі жебрацькій до палат білокамінних. Запитує його Ідолище погане:</p>
	<p>— Ти повідай мені, старче-прочанине, чи великий на зріст Ілля Муромець?</p>
	<p>А той нібито старець-прочанин відказує:</p>
	<p>— Невеличкий у нас Ілля Муромець, він такий, як і я, на зріст.</p>
	<p>— А багато їсть ваш Ілля Муромець?</p>
	<p>— Небагато він їсть, три калачики зернистих усього.</p>
	<p>— А по скільки за раз вина випиває?</p>
	<p>— За раз випиває лише склянку. Дивується Ідолище погане:</p>
	<p>— Що ж це у вас за богатирі такі? От наші татарські богатирі мішок хліба за раз з’їдають, по відру вина випивають&nbsp;<a id="_ftnref7" href="#_ftn7"><sup>7</sup></a>.</p>
	<p>Відказав на те Ілля Муромець:</p>
	<p>— От у нашого попа, у Левонтія Ростовського, та була корова ненажерлива. По стіжку соломи за раз з’їдала, по цебру питва випивала; їла, пила, доки не лопнула&nbsp;<a id="_ftnref8" href="#_ftn8"><sup>8</sup></a>.</p>
	<p>Розгнівили ці слова Ідолища поганого, як схопить він ножище та як метне його в Іллю Муромця&nbsp;<a id="_ftnref9" href="#_ftn9"><sup>9</sup></a>. Та був Ілля на ноги моторний, на лежанку враз вискочив&nbsp;<a id="_ftnref10" href="#_ftn10"><sup>10</sup></a> і ножище на льоту перехопив. Лицем до Ідолища повернувся та як вдарить його костуром важким у буйну голову. Відлетіла його голова, покотилася. Тут Ілля на широкий двір вискочив і почав тим костуром розмахувати, погану татарву духопелити.</p>
	<p>Побив Ілля Муромець усіх татар, очистив він стольний Київ, а князя Володимира з полону великого визволив&nbsp;<a id="_ftnref11" href="#_ftn11"><sup>11</sup></a>. І була за це Іллі Муромцю слава велика&nbsp;<a id="_ftnref12" href="#_ftn12"><sup>12</sup></a>.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__footnotes">
			<p><a id="_ftn1" href="#_ftnref1"><sup>1</sup></a> Образ Ідолища неясний у билинах. Його тлумачать по-різному. Не без підстав вважають, що йдеться про знесення в Києві поганських богів, отже, Ідолище — це Перун, головний бог слов’янського пантеону, бог грому та війни. Може бути також, що Ідолище — давніший образ, який символізує хозарів і їхній час володіння Києвом, тобто тут ідеться про визволення Києва від хозарів (у билині могли злитися мотиви стародавні з пізнішими, а тут і справді йдеться про нищення ідолів у Києві).</p>
			<p><a id="_ftn2" href="#_ftnref2"><sup>2</sup></a> Олекса Левонтівич — запозичення з епосу про Олексія Поповича. Очевидно, йдеться про єпископа Леонтія (Левонтівича), який знищує поганську віру й ідолів у Ростові.</p>
			<p><a id="_ftn3" href="#_ftnref3"><sup>3</sup></a> Весь цей абзац віддалено нагадує облогу Білгорода 997 року, коли Володимир пішов до Новгорода набирати нове військо, а печеніги стали під Білгородом. Білгородці. не маючи сили оборонитися, пішли на хитрість і запросили печенігів до себе, де вгощали їх медом та киселем, які черпали з криниць.</p>
			<p><a id="_ftn4" href="#_ftnref4"><sup>4</sup></a> Царград (Царгород, Константинополь) — столиця Візантійського царства.</p>
			<p><a id="_ftn5" href="#_ftnref5"><sup>5</sup></a> Старець-прочанин Іванище — богатир із калік-перехожих. Тут він одягнений у жебрацьку одежу.</p>
			<p><a id="_ftn6" href="#_ftnref6"><sup>6</sup></a> Ідоли слов’янських богів і справді стояли біля князівського палацу в Києві. Про Перуна збереглися згадки, що він був вирізаний з дерева, стояв на залізних ногах, голова в нього була срібна, мав золоті вуса, в руці тримав блискавку, оздоблену коштовним камінням.</p>
			<p><a id="_ftn7" href="#_ftnref7"><sup>7</sup></a> Тут ніби протиставляється груба сила язичницької віри з її видимими атрибутами й позірно-убога, але потужна сила християнства, яка ту видиму силу, звісна річ, перемагає.</p>
			<p><a id="_ftn8" href="#_ftnref8"><sup>8</sup></a> Цікаво порівняти це місце з драмою «Володимир» Феофана Прокоповича (1681—1736 рр. ) — українського письменника та філософа, яка була поставлена в Києві 1705 року. Можливо, що Ф. Прокопович знав якийсь варіант української билини про Ідолище, який до нашого часу не дійшов, але побутував у Києві.</p>
			<p><a id="_ftn9" href="#_ftnref9"><sup>9</sup></a> Ножище, що його метає Ідолище, може бути образом блискавки, про яку ми писали вище. Перун, як бог грому, метав блискавку в своїх ворогів.</p>
			<p><a id="_ftn10" href="#_ftnref10"><sup>10</sup></a> Чого Ілля Муромець вискакував на лежанку, не зовсім зрозуміло. На нашу думку, тут вставлено мотив із билини про Добриню, в якій він перебирається на скомороха і, щоб сховатися в князівській гридниці, залазить на лежанку.</p>
			<p><a id="_ftn11" href="#_ftnref11"><sup>11</sup></a> Мається на увазі: визволив з полону язичницької віри.</p>
			<p><a id="_ftn12" href="#_ftnref12"><sup>12</sup></a> Слава велика була Володимиру, але оскільки Ілля Муромець символізував Київ та Київську землю, то слава відповідно переносилася й на нього.</p>
		</div>
		<div class="article__source">
			<p><a href="/Український фольклор Книги/Валерій Шевчук ☼ Українські билини/">Українські билини</a>: Історико-літературне видання східнослов’янського епосу. Упорядкування, передмова, післяслово, примітки та обробка українських народних казок і легенд на билинні теми В. Шевчука; Малюнки Б. Михайлова. — К.: Веселка, 2003. — 247 с: іл.</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
</footer>
<!--#include virtual="/-/inc/general__page_end.inc" -->
