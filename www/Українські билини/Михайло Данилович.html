<!--#include virtual="/-/inc/general__page_start.inc" -->
<title>Михайло Данилович ☼ Українська билина ☼ Народна творчість</title>
<meta name="Description" content="Українська билина «Михайло Данилович» ☼ Український фольклор, усна народна творчість України">
<link rel="canonical" href="https://proridne.org/Українські билини/Михайло Данилович.html">
<!--#include virtual="/-/inc/pageType__Українська билина.inc" -->

<article class="articleMain">
	<h1 class="articleMain__header">Михайло Данилович&nbsp;<a id="_ftnref1" href="#_ftn1"><sup>1</sup></a> <br><span class="article__headerDescription">Українська билина</span></h1>
	<p>У стольному місті Києві в ласкавого князя Володимира почесний бенкет був. Прийшло на нього багато князів, бояр, могутніх богатирів та відважних богатирок&nbsp;<a id="_ftnref2" href="#_ftn2"><sup>2</sup></a>.</p>
	<p>Світлий день на вечір хилиться, красне сонечко на захід котиться, дедалі веселіше на бенкеті стає. Напилися-наїлися всі, сидять собі та вихваляються: один — скарбом золотим, другий — дружиною молодою, третій — своїм конем, четвертий — силою богатирською. Тут підвівся з-за столу добрий молодець, старий Данило Гнатович&nbsp;<a id="_ftnref3" href="#_ftn3"><sup>3</sup></a>, із буйної голови шапку пухову скидає і князеві Володимирові кланяється:</p>
	<p>— Благослови мене, князю, в старці постригтися, в схиму посхимитися&nbsp;<a id="_ftnref4" href="#_ftn4"><sup>4</sup></a>.</p>
	<p>Відповів йому Володимир-князь стольнокиївський:</p>
	<p>— Не благословлю я тебе на це, бо як дізнаються орди невірні та королі нечестиві, що на Русі богатирі в старці постригаються, стануть на нашу землю зазіхати.</p>
	<p>— Маю я, — каже старий Данило Гнатович, — молодого сина Михайла Даниловича, а віку йому шість років. Поки щось провідають королі нечестиві — дев’ять років йому мине; а поки спорядяться вони — дванадцять років пройде і стане він сильнішим та могутнішим за мене&nbsp;<a id="_ftnref5" href="#_ftn5"><sup>5</sup></a>.</p>
	<p>Благословив його Володимир-князь у старці постригтися і схимою посхимитися.</p>
	<p>Три роки відтоді пройшло, а там і дев’ять літ минуло. А поки споряджалися царі та орди невірні — ще три роки збігло, всього ж часу набралося дванадцять літ.</p>
	<p>Тут якраз назбирав силу незліченну один король нечестивий: чорний ворон за весняний день її не облетить, сірий вовк за осінню ніч не оббіжить. Було в короля п’ятсот Полканів-богатирів&nbsp;<a id="_ftnref6" href="#_ftn6"><sup>6</sup></a>, чотири старости думні&nbsp;<a id="_ftnref7" href="#_ftn7"><sup>7</sup></a> і двоє катів немилосердних. Богатирі нечестиві силу свою показують: дуби з корінням вивертають, високо в небо підкидають, а біля землі однією рукою підхоплюють&nbsp;<a id="_ftnref8" href="#_ftn8"><sup>8</sup></a>. А сам король похваляється і на Київ-град іти наміряється; хоче він Київ-град здобути, князів-бояр усіх повигублювати, Володимиру-князю мечем голову зрубати, а княгиню Опраксію собі в дружини взяти.</p>
	<p>Дізнавсь про це Володимир-князь стольнокиївський, і зібрав він на почесний бенкет князів та могутніх богатирів. Як стали всі на бенкеті хмільні та веселі, сказав їм Володимир стольнокиївський:</p>
	<p>— Чи не зможе хто із вас у чисте поле поїхати, нечестиве військо полічити і мені про все розповісти?</p>
	<p>Тут старші за середніх ховатися стали, середні — за менших, а від менших ніякої відповіді нема. Коли це з-за столу добрий молодець підводиться, молодий Михайло Данилович.</p>
	<p>— Благослови мене, — мовив князеві, — їхати в чисте поле до того війська нечестивого.</p>
	<p>— Нездатний ти ще на таку справу, сильніші та могутніші від тебе є.</p>
	<p>Вдруге звернувся Володимир до богатирів та богатирок із проханням своїм, але й тепер відповіді не дістав. І знову молодий Михайло Данилович на розвідку війська нечестивого напрошується. Благословив його на цей раз Володимир стольнокиївський.</p>
	<p>Заходився Михайло Данилович у чисте поле збиратися: батькового коня узяв&nbsp;<a id="_ftnref9" href="#_ftn9"><sup>9</sup></a>, у трьох росах вечірніх та в трьох ранішніх його купав, відбірною пшеницею годував, медовим узваром напував, а сам у батьківську одежу вбирався і за міську браму виїжджав.</p>
	<p>І просив у старого Данила Гнатовича:</p>
	<p>— Благослови мене, батечку, в чисте поле поїхати, нечестиве військо полічити і Володимиру-князю про все розповісти.</p>
	<p>— Вислухай наказ мій батьківський, — мовив йому Данило Гнатович, — Як будеш біля війська нечестивого, то не давай серцю волі, у середину війська не заїжджай, рубай із краю силу ворожу.</p>
	<p>Вирушив спершу Михайло Данилович до пустелі, де батечко його Богу молився, а тоді подався у чисте поле до війська нечестивого і з одного краю рубати його почав. Нищив ворогів він три дні і три ночі, хліба-солі не ївши, джерельної води не пивши. Та знесилився його добрий кінь і до господаря звернувся:</p>
	<p>— Від’їжджай од війська нечестивого, бо затекли мої очі поганою кров’ю татарською і не можу вже я тебе носити.</p>
	<p>Від’їхав Михайло Данилович од війська під Бугру-гору&nbsp;<a id="_ftnref10" href="#_ftn10"><sup>10</sup></a>, сам почав їсти й пити й коневі відбірної пшениці давав, калачиків розсипчатих кришив. А по тому заснув Михайло Данилович міцним сном, цілих три дні і три ночі не прокидався&nbsp;<a id="_ftnref11" href="#_ftn11"><sup>11</sup></a>.</p>
	<p>А його добрий кінь тим часом на Бугру-гору вискакував і на військо нечестиве дивився.</p>
	<p>Пробудившись, бачить Михайло: стоїть його добрий кінь, запечалився, вуха в нього опущені, очі потуплені. Запитав він коня:</p>
	<p>— Чом стоїш ти зажурений — і пшениці не їв, калачиків на куштував?</p>
	<p>— Ніколи мені було їсти-пити. Вискакував я на Бугру-гору, дивився, що татари робили. Копали вони три рови, три льохи глибокі, рогатини ставили звірині, полотнами рови накривали, рудим піском засипали, щоб добрих молодців, богатирів могутніх ловити.</p>
	<p>Тут у Михайла серце закалатало, скочив він на коня, під’їхав до війська нечестивого і з одного краю почав ворогів рубати, шовковим канчуком коня шмагати. Заблагав його добрий кінь:</p>
	<p>— Не шмагай мене по гладких стегнах, бо не можу я роздивлятися, від ворогів відскакувати.</p>
	<p>Не прислухався до нього Михайло. Став кінь упиратися, вуздечку закусив тасьмову і до середини війська Михайла заніс. Перескочив кінь перший підкоп, перескочив другий, а в третій підкоп між рогатини звалився. Зразу ж погані татари мов чорне вороння налетіли, брали вони гаки польські&nbsp;<a id="_ftnref12" href="#_ftn12"><sup>12</sup></a>, з льоху глибокого молодця піднімали.</p>
	<p>А його добрий кінь вискочив із льоху, забіг на Бугру-гору і дивився звідти, що татари з господарем його робили. Зв’язали татари Михайлові шовковими путами білі руки, прудкі ноги закували в кайдани булатні і привели його до короля невірного&nbsp;<a id="_ftnref13" href="#_ftn13"><sup>13</sup></a>.</p>
	<p>— Послужи мені, Михайле Даниловичу, вірою-правдою, — каже король, — як служив ти князеві Володимиру, і наділю я тобі за це золотого скарбу незліченного.</p>
	<p>Не погодився Михайло Данилович, королеві сказавши:</p>
	<p>— Коли б мав я при собі меч гострий, то відчула б мою службу твоя шия татарська.</p>
	<p>Заволав тоді поганий своїм слугам і катам немилосердним:</p>
	<p>— Поведіть його до липової плахи і молодецьку голову відрубайте!</p>
	<p>Схопили Михайла вірні слуги, до липової плахи повели.</p>
	<p>Розчулився Михайло Данилович і до Господа Всевишнього звернувся:</p>
	<p>— Віддав ти мене, Господи, поганим у наругу. А хіба ж нє боронив я віру християнську, Божі церкви, вдів та сиріт?</p>
	<p>Пролунав до Михайла голос із небес:</p>
	<p>— Розпростай, Михайле, руки білі, розправ, Михайле, прудкі ноги!</p>
	<p>Розпростав Михайло білі руки — розірвалися пута шовкові; розправив прудкі ноги — кайдани булатні трісли. Схопив він татарина за ноги і гайда ним розмахувати. Вперед махне — там вулиця серед війська виникає; назад махне — провулочок утворюється&nbsp;<a id="_ftnref14" href="#_ftn14"><sup>14</sup></a>.</p>
	<p>Як угледів його добрий кінь із Бугри-гори, так і прибіг до господаря улюбленого. Скочив Михайло на доброго коня і сікти взявся силу татарську з одного краю; нищив ту силу три дні і три ночі, обдивився все військо незліченне і повернув до князя Володимира.</p>
	<p>Їхав та їхав він чистим полем, роздивлявся на всі боки, коли бачить: наближається старий Данило Гнатович, в оксамит чорний одягнений, важким костуром підпирається, до свого сина слово мовить:</p>
	<p>— Що ж ти, сину, до мене не приходиш? Зістарівсь я, тебе дожидаючись, та й шукати пішов, думаючи, що доконали тебе татари невірні. Вирішив я сам до бою стати, пройти землю всю із краю в край і понищити поганих усіх до одного.</p>
	<p>Прибув Михайло Данилович до ласкавого князя Володимира, приніс йому вісті про татар. І наділив його за це Володимир-князь незліченним скарбом золотим.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__footnotes">
			<p><a id="_ftn1" href="#_ftnref1"><sup>1</sup></a> Дехто з учених відносить Михайла Даниловича до більш ранньої традиції, але для цього нема підстав. Михайло — юний герой, отже, ще молодший від Добрині, хоч юним героєм зображає богатиря і найдавніший український епос, зокрема Котигорошка. Цікаво, що з XVIII століття збереглася рукописна повість «Історія про київського богатиря Михайла, сина Даниловича, дванадцяти літ», тобто наш сюжет мав прозаїчні опрацювання вже в давніші часи.</p>
			<p><a id="_ftn2" href="#_ftnref2"><sup>2</sup></a> Богатирки загалом присутні в більш ранньому епосі, тут цей мотив нерозроблений: хто були ті богатирки, невідомо. Крім згаданої вище Настасії, знаємо богатирок «поляниць» (полениць) — дочок Микули Селяниновича, героїчного образу полянського племені; серед них Василису Микуличівну. Вона чудовий наїзник, шукає пригод, грає в шашки-шахи, сватається до богатирів, бере участь у княжих бенкетах, загалом користується повною волею.</p>
			<p><a id="_ftn3" href="#_ftnref3"><sup>3</sup></a> Як ми казали вище, ім’я батька Михайла може бути відгуком про князя Данила Романовича, але той не постригавсь у ченці. Тут Данило Гнатович — «добрий молодець», тобто князівський воїн-герой. Має дар пророчого бачення, отже, в певний спосіб володіє чарівницьким мистецтвом, правда, це вміння має вже цілком християнський характер. Серед билинних героїв є і Данило — це Данило Ловчанин, який також поставляє князеві дичину.</p>
			<p><a id="_ftn4" href="#_ftnref4"><sup>4</sup></a> Тут відбито звичай на старість іти в ченці, коли несила старому воїну нести службу. Так чинили і князі, і воїни, і купці, і бояри.</p>
			<p><a id="_ftn5" href="#_ftnref5"><sup>5</sup></a> Це місце дає зрозуміти, що Данило Гнатович також був богатирем.</p>
			<p><a id="_ftn6" href="#_ftnref6"><sup>6</sup></a> Мається на увазі, очевидно, половецький хан (не король), який мав своїх богатирів. Загалом Полкан — це напівкінь (кентавр). Про богатиря-половця українська традиція вістить у переказі про шолудивого Буняку.</p>
			<p><a id="_ftn7" href="#_ftnref7"><sup>7</sup></a> Думний староста — тобто найближчий радник, термін з пізнішого часу; думні дяки були чиновниками російського царського уряду.</p>
			<p><a id="_ftn8" href="#_ftnref8"><sup>8</sup></a> Вивертання і підкидання дубів — типова ознака сили богатиря, частий атрибут казок та билин.</p>
			<p><a id="_ftn9" href="#_ftnref9"><sup>9</sup></a> Те, що герой бере батьківського коня й одежу, означає переймання сином батьківської сили і значимості у світі. Це саме означає і переймання батьківської чи дідівської зброї — порівняй (в українській билині «Ілля Мурин»), як озброюється й готується до походу син Іллі Муромця.</p>
			<p><a id="_ftn10" href="#_ftnref10"><sup>10</sup></a> Бугра-гора — бугор-гора, тобто горбиста гора, очевидно, мається на увазі степова могила.</p>
			<p><a id="_ftn11" href="#_ftnref11"><sup>11</sup></a> Так здебільшого сплять богатирі: три дні і три ночі.</p>
			<p><a id="_ftn12" href="#_ftnref12"><sup>12</sup></a> В оригіналі «багри»; гаки як зброя використовувалися в різночассі. але чого вони польські, невідомо, очевидно, це запозичення пізнішого часу.</p>
			<p><a id="_ftn13" href="#_ftnref13"><sup>13</sup></a> Хана-степовика билина зве королем через те, що тут відбилися пізніші російські змагання з Польщею та Литвою, де був король, а не хан чи цар. Через це в билинах у західних землях царюють королі, королевичі, королівни, а в ордах — царі, царевичі.</p>
			<p><a id="_ftn14" href="#_ftnref14"><sup>14</sup></a> Це місце запозичене з билини про Іллю Муромця.</p>
		</div>
		<div class="article__source">
			<p><a href="/Український фольклор Книги/Валерій Шевчук ☼ Українські билини/">Українські билини</a>: Історико-літературне видання східнослов’янського епосу. Упорядкування, передмова, післяслово, примітки та обробка українських народних казок і легенд на билинні теми В. Шевчука; Малюнки Б. Михайлова. — К.: Веселка, 2003. — 247 с: іл.</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
</footer>
<!--#include virtual="/-/inc/general__page_end.inc" -->
