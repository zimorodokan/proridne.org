<!--#include virtual="/-/inc/general__page_start.inc" -->
<title>Ілля Мурин ☼ Українська билина ☼ Народна творчість</title>
<meta name="Description" content="Українська билина «Ілля Мурин» ☼ Український фольклор, усна народна творчість України">
<link rel="canonical" href="https://proridne.org/Українські билини/Ілля Мурин.html">
<!--#include virtual="/-/inc/pageType__Українська билина.inc" -->

<article class="articleMain">
	<h1 class="articleMain__header">Ілля Мурин&nbsp;<a id="_ftnref1" href="#_ftn1"><sup>1</sup></a> <br><span class="article__headerDescription">Українська билина</span></h1>
	<p>Казка про те, що чоловік мав одного сина і він не ходив на ногах сорок п’ять літ, потім був богатирем</p>
	<p>Був чоловік і не мав дітей, лиш одного сина, і той син не ходив на ногах через сорок п’ять літ. Але старі одного часу пішли в поле, а до нього приходить Господь і святі Петро і Павло&nbsp;<a id="_ftnref2" href="#_ftn2"><sup>2</sup></a>. Господь каже:</p>
	<p>— Встань, Ілля Мурине, і дай нам чого напитися з комори!</p>
	<p>— Коли ж не можу встати! Мені вже сорок п’ять літ, та я не ходжу на своїх ногах.</p>
	<p>Господь дав йому паличку і каже:</p>
	<p>— На! На тій паличці важся, то встанеш. Він взяв, на тій паличці став, Приніс з комори шанок&nbsp;<a id="_ftnref3" href="#_ftn3"><sup>3</sup></a> напитку. Господь каже: «Ану-но, Ілія Мурин, Сам той напій випий!» А він як потягнув — і все за раз випив.</p>
	<p>Господь каже: «Ходи тепер зо мною надвір».</p>
	<p>Вийшли надвір, дивляться:</p>
	<p>Така скала, що трудно оком зглянути.</p>
	<p>А Господь каже: «Ану-но попробуйся з тою скалою!»</p>
	<p>Він як взяв тую скалу, Три рази перекинув! Господь повідає:</p>
	<p>«Що ти тепер, Ілля Мурин, думаєш?» — «От теє думаю,</p>
	<p>Що якби мені був слуп&nbsp;<a id="_ftnref4" href="#_ftn4"><sup>4</sup></a> залізний, То би-м три рази світ обернув». Господь : «Ану, ще піди, Принеси нам того напою з комори!» Він пішов і знов приніс один шанок. Господь каже: «Ану ще другий випий!» Так він випив той весь. Господь повідає:</p>
	<p>«Ходи, знов ся попробуєм з тою скалою!»</p>
	<p>Він як вхопив другий раз, То іно два рази перекинув, А третього разу не годен, Бо йому Господь сили виймив. «Ну тепер ти, Ілія Мурин, Будеш богатир над всіма богатирями». І взяв Господь і пішов від нього. А він посидів в хаті трохи і думає собі:</p>
	<p>— Понесу я своєму татові трохи трунку.</p>
	<p>І взяв тую барилку, що в ній, може, сорок відерок, під пахву й несе. А стара дивиться:</p>
	<p>— То не може бути, щоби кривий ніс! Але дивиться: правда! Приходить Ілля Мурин до них і каже:</p>
	<p>— Що ви? Полуднуєте?</p>
	<p>— Таже полуднуєм.</p>
	<p>— Чи ж багато накорчували?&nbsp;<a id="_ftnref5" href="#_ftn5"><sup>5</sup></a></p>
	<p>— Не, небагато.</p>
	<p>— Нате напийтеся трунку, а я вам трохи викорчую.</p>
	<p>Як взявся корчувати, то за раз дуба виривав. І як взявся корчувати, то за годину, заким батько пополуднував, то зробив на п’ять день орання. А батько каже:</p>
	<p>— Буде з мене.</p>
	<p>— Ну, як буде, то й буде! Ходіть додому.</p>
	<p>Приходять додому, він каже:</p>
	<p>«Ідіть-но тату, до пана</p>
	<p>І купіть мені доброго коня!»</p>
	<p>Пішов батько до пана,</p>
	<p>Купив такого коня,</p>
	<p>Щоб ся на нім муха розпихнулася&nbsp;<a id="_ftnref6" href="#_ftn6"><sup>6</sup></a>.</p>
	<p>Він положив на нього руку,</p>
	<p>А той кінь впав до землі.</p>
	<p>Він каже: «То ся не здасть.</p>
	<p>Заведіть назад його».</p>
	<p>Взяв, пішов він до другого стада,</p>
	<p>Але іде стадник, повідає:</p>
	<p>«Ходи скоро, Ілія Мурин,</p>
	<p>Я вже тобі два роки коня плекаю». —</p>
	<p>«Де ж він?» — «А онде, пасеться»&nbsp;<a id="_ftnref7" href="#_ftn7"><sup>7</sup></a>.</p>
	<p>Таке лоша невдале, іно плюнь та покинь.</p>
	<p>«Ану-но його злапай!» Він злапав.</p>
	<p>Ілія Мурин сів на нього — Він стоїть. І заплатив йому. «Спасибіг тобі, жи-сь мені&nbsp;<a id="_ftnref8" href="#_ftn8"><sup>8</sup></a> виплекав за два роки коня».</p>
	<p>Приводить додому. Батько каже: «Нащо ти таке лоша купив?» — «Не, то луччий, як тамтой був!» Він як почав водити того коня, То ще ся більший зробив кінь, як тамтой. «Ідіть-но мені, тату, до коваля, Щоб мені зробили меч і копію». Йому коваль зробив, але ніхто не може його піднести, бо дуже тяжко. Він заплатив тому ковалеві, а сам взяв теє копіє і меч і пішов. Копіє важило п’ятдесят пудів, а меч сорок&nbsp;<a id="_ftnref9" href="#_ftn9"><sup>9</sup></a>. Приходить додому, постелив на того коня мішок, але ще не має ані шапки богатирської, ані сідла. Але сідає на коня і їде без шапки&nbsp;<a id="_ftnref10" href="#_ftn10"><sup>10</sup></a>. Взяв свої меч і копіє і їде. Приїжджає в ліс — іде чоловік навпроти нього&nbsp;<a id="_ftnref11" href="#_ftn11"><sup>11</sup></a> : «Ей, Ілія Мурин! Там єсть богатир, Називається Соловей. Він свистом народ побиває, Він як свисне, то дуби з корінням вириває.</p>
	<p>Не їдь, бо тебе вб’є іще!» — «А він мене не заб’є — поїду». Під’їздить під палац, А той богатир Соловей сидить на третім версі.</p>
	<p>Як свисне раз — аж дуби вириваються з землі.</p>
	<p>А той-таки їде!</p>
	<p>Але як свиснув знов,</p>
	<p>Аж під ним ся кінь спіткнув.</p>
	<p>Він до коня повідає:</p>
	<p>«Ну, вражий сину, не спотикайся!»</p>
	<p>Соловей дивиться, що він-таки й їде,</p>
	<p>І впав із третього верху.</p>
	<p>Як впав, але не вбився, тільки тікає.</p>
	<p>Той як здогонив Соловея,</p>
	<p>Як вдарив у плечі копійом — а він впав.</p>
	<p>Приходить до тих дверей, а їх дванадцять і всі — чавунові Він одинадцять розбив, а вона (Соловейова стара)&nbsp;<a id="_ftnref12" href="#_ftn12"><sup>12</sup></a> взяла поставила спринжину&nbsp;<a id="_ftnref13" href="#_ftn13"><sup>13</sup></a> у дванадцятьох дверях, щоб його забити і коня. Кінь ото став на тую спринжину, а спринжина хотіла йому впасти на голову, а він відірвав і кинув. Приходить до покою. Стара сидить, а її дві дочки на третім версі. І просяться, щоби він їх не бив, то: «Котру хочеш, то піде за тебе» Він каже: «Я поїду в світ, і як не знайду кращої, то тебе котрусь візьму».</p>
	<p>І взяв і поїхав з тим Соловеєм,</p>
	<p>Що коло коня прив’язав.</p>
	<p>Приїжджає в город</p>
	<p>І заїжджає до великого купця&nbsp;<a id="_ftnref14" href="#_ftn14"><sup>14</sup></a>.</p>
	<p>Купець злякався, він сподівався з другої дороги богатиря, що має його побіджати, а той тією приїхав.</p>
	<p>Він ся його питає:</p>
	<p>«Як ти приїхав, коли тут Соловей</p>
	<p>Людей голосом побиває?»</p>
	<p>А він каже:</p>
	<p>«Ото він є коло коня!»</p>
	<p>І купець просить його до хати&nbsp;<a id="_ftnref15" href="#_ftn15"><sup>15</sup></a>,</p>
	<p>Він же каже:</p>
	<p>«Нема такої хати, щоб під і мною витримала!»</p>
	<p>«Ні, єсть!»</p>
	<p>Приходить, а там підлога залізна. Він стане — під ногами ломиться, Сяде — крісла дом’яться, Ліг на ліжку — і ліжко поламалося під ним.</p>
	<p>Він погостився там — і виїжджає. їде дорогою, дивиться:</p>
	<p>Іде другий богатир&nbsp;<a id="_ftnref16" href="#_ftn16"><sup>16</sup></a>.</p>
	<p>(А він того кинув по дорозі)&nbsp;<a id="_ftnref17" href="#_ftn17"><sup>17</sup></a>.</p>
	<p>І каже один до другого:</p>
	<p>«Роз’їжджайся!»</p>
	<p>І з’їжджаються докупи,</p>
	<p>І вдарилися копією один об другого —</p>
	<p>Ані жоден не вилетить із сідла!&nbsp;<a id="_ftnref18" href="#_ftn18"><sup>18</sup></a></p>
	<p>А другий раз вдарилися,</p>
	<p>Ані жоден не вилетів.</p>
	<p>Вдарилися третій раз —</p>
	<p>І той, що їхав, вилетів з коня.</p>
	<p>Мурин його зверху приступив,</p>
	<p>А той ся в нього просить:</p>
	<p>«Даруй життям! Будеш рідним братом!»</p>
	<p>Він йому подарував. І сідають на коні і їдуть. Надибують на дорозі трумно — І каже той другий богатир: «Ану я, Ілія Мурин, ляжу в нього!» Ліг він у тоє трумно. Мурин стукнув копією тридцять разів у трумно — Тридцять обручів наскочило&nbsp;<a id="_ftnref19" href="#_ftn19"><sup>19</sup></a>. І взяв його коня і зброю, а його покинув.</p>
	<p>В’їжджає Мурин в долину, дивиться: незміренного трупу лежить побитого, і нема нікого коло нього. Він переїхав через тую долину. Дивиться: стоїть у другій долині палатка, і там стоїть кінь богатирський. Він приїхав до тої палатки. Дивиться він: той, чия палатка, спить&nbsp;<a id="_ftnref20" href="#_ftn20"><sup>20</sup></a>. Узяв Мурин коло неї поставив свої коні і дав їм ярої пшениці, а там-того коня відігнав. Входить під палатку і хоче його бити, того богатиря, а подумав собі:</p>
	<p>— Що б то я був за богатир, щоб я сплячого бив! Взяв постелив і лягає коло нього. Іно тільки ліг,</p>
	<p>Але як засне, то дванадцять суток спить.</p>
	<p>Іно тільки зачав дрімати, А той стає.</p>
	<p>«Е, — каже, — мого коня відігнав, А свого поставив! Я тобі смерть зроблю!» Але подумав собі: «Що б я за богатир був, Щоб я сплячого бив? Хай-но він ся виспить». А той встає і каже: [«Будемо битися!»]&nbsp;<a id="_ftnref21" href="#_ftn21"><sup>21</sup></a> Стають обидва і Сідають на коні І б’ються, але оба собі рівні. І другий раз нічого не зробили один одному.</p>
	<p>На третій раз як вдарить Мурин в голову мечем —</p>
	<p>Надвоє розітяв. Взяв його коня, бере і їде. Приїжджає в долину, Дивиться: спить панна&nbsp;<a id="_ftnref22" href="#_ftn22"><sup>22</sup></a>. Бере і жартує з нею. Пожартував з нею і каже: «Чи є де сильніший від мене, А ладніший від тебе?» Вона</p>
	<p>«Не можу сказати, чи єсть сильніший від тебе,</p>
	<p>А від мене ладнішая є». — «Де?» — «В тії і в тії землі, Но що коло неї богатир на часах». Він приїздить там, а той богатир спить.</p>
	<p>Він махнув мечем,</p>
	<p>Стяв голову, а тулуб стоїть.</p>
	<p>Він поставив коні — і до тої панни.</p>
	<p>Єсть дванадцять залізних дверей.</p>
	<p>Він розбив,</p>
	<p>Прийшов до тої панни і жартує з нею.</p>
	<p>Вона каже: «Як ти мені того Змія заб’єш&nbsp;<a id="_ftnref23" href="#_ftn23"><sup>23</sup></a>,</p>
	<p>Що тридцять голів має,</p>
	<p>Заб’єш, то піду за тебе». — «Дай же мені десять бочок смоли І прядива тридцять кіп ручайок!»&nbsp;<a id="_ftnref24" href="#_ftn24"><sup>24</sup></a> Вона йому дала. І він ся смолою обвинув — В прядиво і смолу, — Пішов забрав коні. Іде до нього і каже коням: «Як буде мене побіджати Змій, Не дайте мене». І їде до нього. Дивиться — вилетів Змій. Як злапає його Змій — і душити! А він мечем відрубав йому двадцять голов.</p>
	<p>А десять осталося.</p>
	<p>І сам впав на землю,</p>
	<p>А Змій на нього.</p>
	<p>Мурин як крикнув на коні:</p>
	<p>«Не дайте мене!»</p>
	<p>Коні як вдарять копитами,</p>
	<p>Іно Змій голови повивалював.</p>
	<p>І кричить: «Даруй мені життям!</p>
	<p>Дам тобі дорогоцінного каміння».</p>
	<p>І каже Ілія Мурин:</p>
	<p>«Смотри! Як ти мене здуриш,</p>
	<p>То я тобі дам!»</p>
	<p>Він [Змій] взяв його на себе</p>
	<p>І пішов з ним у воду&nbsp;<a id="_ftnref25" href="#_ftn25"><sup>25</sup></a>,</p>
	<p>Припав на дно,</p>
	<p>Він взяв той камінь</p>
	<p>І виніс його наверх.</p>
	<p>«Ну тепер я тебе пускаю</p>
	<p>З десятьма головами,</p>
	<p>І не будеш ти в мене,</p>
	<p>А я в тебе!»</p>
	<p>Приїздить додому — і бере жениться з тою панною.</p>
	<p>І зробив з того каміння сигнат собі і жінці, а ще лишилося кавалок. Він ще зробив для хлопця один, а сам взяв і виїхав з дому&nbsp;<a id="_ftnref26" href="#_ftn26"><sup>26</sup></a>.</p>
	<p>І заїхав в другу землю,</p>
	<p>І заїхав під богатирський двір,</p>
	<p>І там дванадцять дверей.</p>
	<p>Він взяв тії двері порозбивав</p>
	<p>І приходить до покою.</p>
	<p>А там дванадцять богатирів&nbsp;<a id="_ftnref27" href="#_ftn27"><sup>27</sup></a>,</p>
	<p>І одинадцять йому ніц не кажуть.</p>
	<p>От один йому каже:</p>
	<p>«А ти що за один?»</p>
	<p>Він його як злапав за вус</p>
	<p>І тріпнув ним до землі,</p>
	<p>Аж вус вирвав.</p>
	<p>Приходить до третього покою:</p>
	<p>Ще ладніша панна стоїть за склом,</p>
	<p>Ще ладніша, як тамта&nbsp;<a id="_ftnref28" href="#_ftn28"><sup>28</sup></a>.</p>
	<p>Він збив скло</p>
	<p>І дібрався до тої панни,</p>
	<p>А за жінку забув: живе з нею.</p>
	<p>Його, Муринова, жінка мала хлопця, а він не знає&nbsp;<a id="_ftnref29" href="#_ftn29"><sup>29</sup></a>.</p>
	<p>Той хлопець росте по минутах — не по годинах, і тому хлопцеві два роки — то ще крепший, як його батько&nbsp;<a id="_ftnref30" href="#_ftn30"><sup>30</sup></a>.</p>
	<p>Каже: «Мамо!</p>
	<p>Може, ще де є по мому дідуньові меч?»</p>
	<p>Вона каже: «Є!»</p>
	<p>Він як взяв тую копію і меч,</p>
	<p>І витягнув з землі, і каже:</p>
	<p>«А в нас немає сідла?» —</p>
	<p>«Ні, нема!»</p>
	<p>Але він сів на коня,</p>
	<p>Що ще зістався по його дідові,</p>
	<p>І їде.</p>
	<p>А мама плаче і каже: «Де ж ти їдеш?» — «Іду за татом». І поїхав.</p>
	<p>Під’їхав під той самий город,</p>
	<p>Де його батько.</p>
	<p>А коні як заржали,</p>
	<p>Аж мури потріскали.</p>
	<p>Мурин виходить: «Чого ви?» —</p>
	<p>«Ой їде на нас неприятель!»</p>
	<p>Він сів на коні і їде.</p>
	<p>Дивиться: їде так, як копиця сіна.</p>
	<p>І каже один на другого:</p>
	<p>«Биймося!» Б’ються.</p>
	<p>І Мурин як витяв у груди —</p>
	<p>І зміг сина свойого.</p>
	<p>Притиснув його копією</p>
	<p>Та й дивиться:</p>
	<p>Є дорогоцінний сигнат на пальці.</p>
	<p>Каже: «Як се твій батько називається?» —</p>
	<p>«Мурин». — «Ну, то ти мій син».</p>
	<p>І їдуть, де мати, і живуть вже.</p>
	<p>І йому приснилося, що його бабі, а татовому батькові і мамі повибирав богатир очі і в тюрму всадив&nbsp;<a id="_ftnref31" href="#_ftn31"><sup>31</sup></a>. І сіли на коні і їдуть в той край. Приїздять там, але виїздить напроти нього богатир.</p>
	<p>А син каже: «Тату, я поїду сам до нього!»</p>
	<p>І як ся роз’їхав, як вдарив його,</p>
	<p>І той богатир вилетів з коня.</p>
	<p>І той його забив. І приїхали до тої тюрми, і питається Мурин: «Хто вам, тату, очі повибирав?» Той розказав і каже:</p>
	<p>— Якби ти мені так зробив, щоби я бачив, а то я не знаю, чи ти мій син! І батько каже Муринові: «В тії і в тії землі Є богатир,</p>
	<p>І має під собою дванадцять богатирів.</p>
	<p>Як би-сь його дістав</p>
	<p>І помастив очі, то я би побачив».</p>
	<p>Він бере — їде.</p>
	<p>Дивиться: лежить богатир,</p>
	<p>Йому голова відбита</p>
	<p>І лежить на дорозі.</p>
	<p>А голова каже:</p>
	<p>«Не їдь до нього, бо ще і тебе вб’є!» Той каже: «Піду!» А вона каже:</p>
	<p>«Витягни ж з-під мої голови меч! То я не знаю, чи ти сильний, чи не: Всіх витягало дванадцять, Та не витягли».</p>
	<p>Той взяв та одною рукою витягнув.</p>
	<p>«Ну, добрий ти хлопець! —</p>
	<p>Так голова каже. —</p>
	<p>Бери ж, та їдь до нього.</p>
	<p>І дивися: їх буде дванадцять,</p>
	<p>То один, той, що сидить, скаже:</p>
	<p>«Чого ти приїхав, Мурин?</p>
	<p>Чи ся воювати, чи ся мирити?»</p>
	<p>То ти скажеш:</p>
	<p>«Нє, миритися».</p>
	<p>І будеш з ним стояти,</p>
	<p>Як вдариш його моїм мечем —</p>
	<p>То його розітнеш.</p>
	<p>Іно тільки не бий його мечем другий раз,</p>
	<p>Бо він ожиє,</p>
	<p>Бо то несправедливий богатир, Але він з чортом воює»&nbsp;<a id="_ftnref32" href="#_ftn32"><sup>32</sup></a>.</p>
	<p>І той Мурин приїхав до нього.</p>
	<p>Дивиться: стоїть їх одинадцять,</p>
	<p>А він сидить і питається його:</p>
	<p>«Чого ти приїхав, Мурин?</p>
	<p>Чи ся бити, чи ся мирити?»</p>
	<p>Той каже, що миритися.</p>
	<p>Іно тільки зрівнявся з ним,</p>
	<p>Як вдарить його тим мечем —</p>
	<p>Аж надвоє розітяв&nbsp;<a id="_ftnref33" href="#_ftn33"><sup>33</sup></a>.</p>
	<p>А тії його слуги кричать:</p>
	<p>«Бий ще раз! Поправ!</p>
	<p>Бо то шельма недобрий!»</p>
	<p>А вони так хтіли, щоби ще раз вдарив — то він оживе. Але він, Ілля Мурин, не такий був: не поправляв другий раз, тільки витяв з нього серце і поїхав. Іде. Нагадав собі, що то лежить на другій дорозі забитий богатир. І він приїхав до нього, взяв, вложив голову до тулуба і помастив тим серцем. І він ожив і подякував йому за теє, що його від смерті відкупив. І приїхав до тої тюрми, помастив батькові й мамині очі. То зараз вони забачили і подякували своєму синові за теє, що батько побачив від нього і що син визволив з тюрми. Та й тоді взяв той Мурин свого батька і маму до себе, і вже жили.</p>
	<p>Правда, що він тепер такий великий богатир, що навіть і в світі такого нема. І як він усім справляв баль, то я був, їв-пив, по бороді текло, а в горлі сухо було. І як вийшли на іграцію&nbsp;<a id="_ftnref34" href="#_ftn34"><sup>34</sup></a>, що там стріляли кулями-порохом, а потім гноєм, але я, знаєте, напився та й вліз у гній&nbsp;<a id="_ftnref35" href="#_ftn35"><sup>35</sup></a>. Але як не стало їм гною, то вони мною як встрілили, то я аж тут залетів і ото вам тамтую прахтику справедливу збрехав.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__footnotes">
			<p><a id="_ftn1" href="#_ftnref1"><sup>1</sup></a> Билина дійшла до нас у формі прозової казки. Це унікальна пам’ятка, бо об’єднує в один твір усі билини про Іллю Муромця, тобто робить ніби зведену редакцію циклу про Іллю Муромця української традиції, чого нема в традиції російській.</p>
			<p><a id="_ftn2" href="#_ftnref2"><sup>2</sup></a> Тут початок тексту поєднався з народним оповіданням-апокрифом про мандри Ісуса Христа та його апостолів Петра й Павла. В билині російської традиції місію зцілителів виконують каліки перехожі — персонажі, яких українська традиція не знає.</p>
			<p><a id="_ftn3" href="#_ftnref3"><sup>3</sup></a> Шанок — барильце.</p>
			<p><a id="_ftn4" href="#_ftnref4"><sup>4</sup></a> Слуп — палиця, підойма, лом.</p>
			<p><a id="_ftn5" href="#_ftnref5"><sup>5</sup></a> Тут розповідається про стародавній спосіб обробітку землі в лісовій смузі: спершу різали дерева, корчували пеньки, а тоді розорювали.</p>
			<p><a id="_ftn6" href="#_ftnref6"><sup>6</sup></a> Кінь був з такими гладкими боками, що й муха могла б посковзнутися.</p>
			<p><a id="_ftn7" href="#_ftnref7"><sup>7</sup></a> Стайничий увіч насміхається з Іллі і нав’язує йому непоказного коня, не знаючи про його справжню силу.</p>
			<p><a id="_ftn8" href="#_ftnref8"><sup>8</sup></a> Жи-сь мені — що ти мені.</p>
			<p><a id="_ftn9" href="#_ftnref9"><sup>9</sup></a> П’ятдесят пудів — 800 кг, сорок — 640 кг.</p>
			<p><a id="_ftn10" href="#_ftnref10"><sup>10</sup></a> Цікаво, що в російській традиції він має на голові шапку-ковпак, очевидно, шолом.</p>
			<p><a id="_ftn11" href="#_ftnref11"><sup>11</sup></a> Тут опущено пригоди Іллі Муромця під Черніговом, зовсім інакше подано розповідь і про бій із Солов’єм-розбійником.</p>
			<p><a id="_ftn12" href="#_ftnref12"><sup>12</sup></a> Тут подано пояснення оповідача.</p>
			<p><a id="_ftn13" href="#_ftnref13"><sup>13</sup></a> Спринжина — так зветься деталь ручного млина, що штовхає вухо коритця і витрушує з нього зерно. Можливо, також, що оповідач мав на увазі метальний прилад чи пражину — жердину.</p>
			<p><a id="_ftn14" href="#_ftnref14"><sup>14</sup></a> Замість князя Володимира тут великий купець. Див. прим. 2 до билини «Сто сімдесят і один богатир».</p>
			<p><a id="_ftn15" href="#_ftnref15"><sup>15</sup></a> У билинах російської традиції подальшого епізоду нема.</p>
			<p><a id="_ftn16" href="#_ftnref16"><sup>16</sup></a> 3 цього місця оповідається билина «Ілля Муромець і Святогор», тільки богатир тут Святогором не називається. Цікаво й те, що билина ця йде після відвідання Іллею Києва, а не до того.</p>
			<p><a id="_ftn17" href="#_ftnref17"><sup>17</sup></a> Тут пояснення оповідача. Виходить, що Ілля не вбив Солов’я, а покинув десь по дорозі. Оповідач, мабуть, про цей епізод забув, а потім схаменувся, що не розповів, як же закінчилася історія із Солов’єм.</p>
			<p><a id="_ftn18" href="#_ftnref18"><sup>18</sup></a> Тут маємо досить правильний опис рицарського поєдинку.</p>
			<p><a id="_ftn19" href="#_ftnref19"><sup>19</sup></a> Переказ билини про Святогора не тільки скорочений, а ніби розробляє іншу тему: тут Ілля просто вступає в бій із Святогором, як із чужим богатирем, і за допомогою хитрощів перемагає його. Згадаймо, що в билинах російської традиції Іллі не радили змагатися із Святогором, та й билина із репертуару 3. Штокалка вістить, що Ілля усвідомлює неможливість змагання із Святогором. Очевидно, в даному випадку образ Святогора майже зовсім стертий.</p>
			<p><a id="_ftn20" href="#_ftnref20"><sup>20</sup></a> Далі йде переказ нової теми епосу про Іллю Муромця і Сокольника, але в значно скороченому вигляді.</p>
			<p><a id="_ftn21" href="#_ftnref21"><sup>21</sup></a> Слова, які оповідач пропустив.</p>
			<p><a id="_ftn22" href="#_ftnref22"><sup>22</sup></a> Про одруження Іллі йдеться у билині «Три поїздки Іллі Муромця», але там ця тема розроблена інакше.</p>
			<p><a id="_ftn23" href="#_ftnref23"><sup>23</sup></a> Змієборчий епос у билинах Київського циклу російської традиції зв’язаний переважно з Добринею, в українській — ще й з Іллею Муромцем. Див. також казку «Ілля Швець і Змій», прим. 1.</p>
			<p><a id="_ftn24" href="#_ftnref24"><sup>24</sup></a> Ручайка — міра прядива, жменя. 30 кіп — 18000 ручайок.</p>
			<p><a id="_ftn25" href="#_ftnref25"><sup>25</sup></a> Змій тут, як і в українських казках, зв’язаний із водою.</p>
			<p><a id="_ftn26" href="#_ftnref26"><sup>26</sup></a> Подальша розповідь зведеного епосу про Іллю Муромця знайомить з іще однією його любовною пригодою, яка в билинах російської традиції відсутня.</p>
			<p><a id="_ftn27" href="#_ftnref27"><sup>27</sup></a> 3 дванадцятьма богатирями Ілля Муромець зустрічається ще в билині «Ілля Муромець і Калин-цар». Тут богатирі зображені іронічно.</p>
			<p><a id="_ftn28" href="#_ftnref28"><sup>28</sup></a> Тобто, як його жінка, з якою він одружився раніше.</p>
			<p><a id="_ftn29" href="#_ftnref29"><sup>29</sup></a> Звідси починається хід подальшої теми епосу «Ілля Муромець і син», яка в російській традиції розроблена в билині «Бій Іллі Муромця із сином». Тут ця історія має одмінну обробку.</p>
			<p><a id="_ftn30" href="#_ftnref30"><sup>30</sup></a> Тема сина Іллі Муромця тут зливається з темою про хлопчика-богатиря.</p>
			<p><a id="_ftn31" href="#_ftnref31"><sup>31</sup></a> Тут нова тема: звільнення і зцілення батьків Іллі Муромця, але вона переплітається з іншою — про богатиря з відсіченою головою.</p>
			<p><a id="_ftn32" href="#_ftnref32"><sup>32</sup></a> Билина розділяє богатирів на справедливих та несправедливих і зовсім не каже, що богатирі були представниками ворожих народів (татар, турків, сарацинів тощо). Ось у чому головна її особливість. Несправедливий богатир воює при сприянні чорта, а справедливий — Бога. Бог-бо й наділяє його силою.</p>
			<p><a id="_ftn33" href="#_ftnref33"><sup>33</sup></a> Хоч Ілля Мурин і чесний богатир, але чинить не по-рицарському. Він укладає мир, а тоді підступно вбиває несправедливого богатиря.</p>
			<p><a id="_ftn34" href="#_ftnref34"><sup>34</sup></a> Іграція — ігрище.</p>
			<p><a id="_ftn35" href="#_ftnref35"><sup>35</sup></a> Оповідач, закінчивши розповідати билину, переходить на жартівливий тон, використовуючи поетику так званих небилиць, що дає змогу припустити: чи не поширювалися на українській землі билини, зокрема й скоморохами? Жартівливого тону оповідач міг ужити і з іншої причини, бачачи, що поважний зміст і тон билини може слухача втомити.</p>
		</div>
		<div class="article__source">
			<p>ІЛЛЯ МУРИН Друкується за виданням: Казки та оповідання з Поділля. — К.,І928. — С. 275—280. Зап. в середині XIX ст. А. Димінський.</p>
			<p><a href="/Український фольклор Книги/Валерій Шевчук ☼ Українські билини/">Українські билини</a>: Історико-літературне видання східнослов’янського епосу. Упорядкування, передмова, післяслово, примітки та обробка українських народних казок і легенд на билинні теми В. Шевчука; Малюнки Б. Михайлова. — К.: Веселка, 2003. — 247 с: іл.</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
</footer>
<!--#include virtual="/-/inc/general__page_end.inc" -->
