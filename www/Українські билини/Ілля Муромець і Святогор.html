<!--#include virtual="/-/inc/general__page_start.inc" -->
<title>Ілля Муромець і Святогор ☼ Українська билина ☼ Народна творчість</title>
<meta name="Description" content="Українська билина «Ілля Муромець і Святогор» ☼ Український фольклор, усна народна творчість України">
<link rel="canonical" href="https://proridne.org/Українські билини/Ілля Муромець і Святогор.html">
<!--#include virtual="/-/inc/pageType__Українська билина.inc" -->

<article class="articleMain">
	<h1 class="articleMain__header">Ілля Муромець і Святогор <br><span class="article__headerDescription">Українська билина</span></h1>
	<p>Якось у чистому полі з одного боку курява піднялася, а з другого боку пилюка стовпом здійнялася — це виїхав погуляти дужий Святогор-богатир. Кінь у нього, мов лютий звір, а в самого богатиря сила в широких плечах грає, та ні з ким тією силою помірятись. Іде він полем, розважається, підкидає палицю булатну вище лісу стоячого, нижче хмари ходячої. Аж під небеса палиця залітає, а як додолу опускається, однією рукою Святогор її підхоплює.</p>
	<p>Тут наїхав Святогор-богатир на торбину скоморошу. З коня він не сходить, хоче пужалном торбину підняти, а торбина й не ворухнеться. Зійшов Святогор з доброго коня, торкнув торбину однією рукою, а торбина — ні з місця. Тоді схопив її обома руками, напружився всією силою богатирською, до колін у сиру землю вгруз — торбина не піднялася. Мовив Святогор тоді сам до себе:</p>
	<p>— Багато світом я мандрував, а такого дива ще не бачив, — щоб маленька торбина не зворухнулася, не піднялася, богатирській силі не піддалася. Може, це знак такий, що до мене, Святогора, смерть прийшла.</p>
	<p>І змолився він до свого коня:</p>
	<p>— Виручай же свого господаря, вірний коню богатирський!</p>
	<p>Схопився він за срібну вуздечку, за підпругу золочену та за срібне стремено, піднатужився тоді богатирський кінь і висмикнув Святогора з сирої землі. Сів Святогор на коня і поїхав чистим полем до гір Араратських&nbsp;<a id="_ftnref1" href="#_ftn1"><sup>1</sup></a>. Стомився він, ізнеміг з цією торбиною скоморошою та й заснув на коні міцним сном.</p>
	<p>А в цей час із далини, із-за обрію, виїжджав у чисте поле Ілля Муромець.</p>
	<p>Він і помітив Святогора. «Що за диво, — думає, — у чистому полі бачу? Іде кудись богатир, під богатирем кінь, мов лютий звір, а сам богатир спить мертвим сном». Та й закричав гучним голосом:</p>
	<p>— Гей, відважний добрий молодче! Чи ти спиш, чи прикидаєшся, чи не до мене, старого, підкрадаєшся? Коли так, можу й відповідь дати.</p>
	<p>Не вимовив богатир ані слова. Ще сильніше закричав Ілля, але відповіді так само не було.</p>
	<p>Закалатало серце в Іллі Муромця, бере він палицю булатну, б’є богатиря в білі груди, а той спить, не прокидається. Розпалився тут Ілля Муромець, відступає він у чисте поле і з наїзду ще сильніше вдаряє богатиря палицею булатною. А богатир спить, не прокидається. Зовсім розлютився старий Ілля Муромець, бере він шалапугу&nbsp;<a id="_ftnref2" href="#_ftn2"><sup>2</sup></a> подорожню, та не малу — у сорок пудів, і з наїзду так богатиря в білі груди вдарив, аж праву руку собі відбив. Тут богатир на коні прокидається і таке мовить слово:</p>
	<p>— Ну й болюче тутешні мухи кусаються!</p>
	<p>А як праворуч позирнув — Іллю Муромця побачив. Підняв його за жовті кучері, разом із конем до себе в кишеню поклав і далі поїхав&nbsp;<a id="_ftnref3" href="#_ftn3"><sup>3</sup></a>. Два дні їхав він без спочинку, а на третій день богатирський його кінь спотикатися почав. Запитав Святогор коня:</p>
	<p>— Ти чого, коню, спотикаєшся? Чи не можеш везти мене, чи не хочеш?</p>
	<p>Відповів вірний кінь людським голосом:</p>
	<p>— Не гнівайся на мене, господарю, а дозволь слово мовити. Третій день не спочиваючи везу я двох богатирів дужих разом із конем богатирським.</p>
	<p>Схаменувся тут Святогор-богатир, що в його кишені вага чимала. Бере він Іллю за жовті кучері і разом з конем на сиру землю ставить, а тоді починає розпитувати та вивідувати:</p>
	<p>— Розкажи, добрий молодче, звідкіля ти, з якої землі? Якщо ти богатир святоруський, то давай у чистому полі силою поміряємось.</p>
	<p>Відповів Ілля:</p>
	<p>— Бачу я силу твою велику — не мені з тобою змагатися, хочу я з тобою побрататися.</p>
	<p>Погодився на це Святогор-богатир і з доброго коня зліз. Розкинули вони біле шатро, а коней стриножили і в зелений луг пустили. Зайшли обоє в шатро, обмінялися хрестами золотими, один з одним побраталися, обнялися, поцілувалися. Став Святогор-богатир старшим братом, а Ілля Муромець — меншим братом. Хліба-солі вони поїли і в шатрі на спочинок лягли.</p>
	<p>Довго-недовго вони спали — аж три доби, а на четверту прокинулися та в дорогу рушили. Осідлали добрих коней і поїхали по святих горах Араратських. А як на Єлеонську гору&nbsp;<a id="_ftnref4" href="#_ftn4"><sup>4</sup></a> прискакали, побачили там диво дивне: дубова труна на горі Єлеонській стоїть.</p>
	<p>Богатирі з коней посходили, труні тій уклонилися, а тоді сказав Святогор:</p>
	<p>— А кому із нас у цій труні лежати судилося? Ану ляж, менший брате, в труну, та поміряємо, чи підходить вона тобі.</p>
	<p>Послухав Ілля Муромець свого брата старшого і в труну дубову ліг. Не прийшлася вона Іллі в міру — в довжину довга була, в ширину широка&nbsp;<a id="_ftnref5" href="#_ftn5"><sup>5</sup></a>. Як підвівся він із труни, ліг туди Святогор-богатир. В міру труна Святогорові прийшлася, і сказав він Іллі:</p>
	<p>— Накрий мене, менший брате, цим віком дубовим, аби знав я, як у труні лежати.</p>
	<p>Як накрив Ілля труну віком дубовим, почав Святогор прохати:</p>
	<p>— Важко щось у труні цій лежати, нічим стало мені тут дихати. Підніми ж це віко дубове, свіжого повітря напусти.</p>
	<p>Але віко не піднімалося, навіть щілиночка не відкривалася. Тоді просить Іллю Святогор:</p>
	<p>— Розбий, брате, це віко шаблею гострою.</p>
	<p>Послухався Ілля, взяв гостру шаблю, по труні вдаряє. Та куди не вдарить шабля, там залізний обруч з’являється.</p>
	<p>— Видно, тут мені, — каже Святогор, — і померти судилося. Поховай мене в сиру землю і забери коня мого богатирського. А тепер нахились до труни, щоб удихнув я в тебе свій дух і сили тобі додав&nbsp;<a id="_ftnref6" href="#_ftn6"><sup>6</sup></a>.</p>
	<p>Відповів Ілля Муромець братові:</p>
	<p>— Досить з мене і власної сили.</p>
	<p>Бо як зайвої сили додати, не носитиме мене сира земля. І коня твого я не хочу. Служить мені вірою-правдою старенький кінь мій кошлатий.</p>
	<p>Тут брати і розпрощалися. Святогор лишивсь у сирій землі, а Ілля поїхав по святій Русі до Києва, до ласкавого князя Володимира. Розповів там про диво дивне — як ховав він Святогора-богатиря на горі тій Єлеонській.</p>
	<p>З того часу Святогорові від людей слава, а Іллі Муромцю — хвала.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__footnotes">
			<p><a id="_ftn1" href="#_ftnref1"><sup>1</sup></a> Гори Араратські, як відомо, знаходяться у Вірменії (тепер на території Туреччини). Отже, виходить, що зустріч Святогора з Іллею відбулася далеко від рідної землі, — очевидно, тут маємо якесь інтернаціональне запозичення. В окремих варіантах билини Ілля зустрічається зі Святогором ще до того, як приїхав у Київ, тобто перед зустріччю із Солов’єм-розбійником. Ще в інших варіантах говориться про те, що це було після виїзду з Києва, через що кладемо билину в цьому місці. У билині також є мотив із візантійської повісті про Анику-воїна, зокрема про торбу. Торба така важка, бо там, крім землі, були святі мощі. Загалом місце зустрічі невиразне.</p>
			<p><a id="_ftn2" href="#_ftnref2"><sup>2</sup></a> Шалапуга — батіг із металевим, здебільшого свинцевим, наконечником.</p>
			<p><a id="_ftn3" href="#_ftnref3"><sup>3</sup></a> Тут маємо порівняння старшого й молодшого богатирів. Удари Іллі для Святогора як укус мухи, Ілля вміщається в кишені велетня.</p>
			<p><a id="_ftn4" href="#_ftnref4"><sup>4</sup></a> Єлеонська гора — в інших варіантах — Святі гори. Назва фантастична.</p>
			<p><a id="_ftn5" href="#_ftnref5"><sup>5</sup></a> Ще одне порівняння старших і молодший богатирів.</p>
			<p><a id="_ftn6" href="#_ftnref6"><sup>6</sup></a> В інших варіантах Святогор таки передає меча, силу й коня Іллі Муромцю. В цьому, зрештою, суть билини, головна її думка: старший передає свою силу молодшому. Тут билина від часу втратила свій смисловий стрижень через пропуск у тексті. Пропонуємо це місце в переказі з варіанта, що його подав В. Авенаріус:</p>
			<p>«— Бери-но ти, — каже Святогор, — мого славного богатирського меча і розрубай віко гострим мечем.</p>
			<p>Узявся Ілля за того славного Святогорового меча, але не зміг із землі його підняти.</p>
			<p>— Ти послухай-но, менший мій брате, нахилися до віка, припади до малої щілини, дмухну на тебе я богатирським духом.</p>
			<p>Ілля нахилився до віка, припав до малої щілини, Святогор дихнув на нього тим богатирським духом, і почув Ілля, що в нього сили додалося втроє супроти колишньої. Ілля хотів розрубати домовину, але натомість на неї наскочили залізні обручі».</p>
			<p>Святогор пропонує ще раз дихнути на Іллю, і вже тоді той відмовляється.</p>
		</div>
		<div class="article__source">
			<p><a href="/Український фольклор Книги/Валерій Шевчук ☼ Українські билини/">Українські билини</a>: Історико-літературне видання східнослов’янського епосу. Упорядкування, передмова, післяслово, примітки та обробка українських народних казок і легенд на билинні теми В. Шевчука; Малюнки Б. Михайлова. — К.: Веселка, 2003. — 247 с: іл.</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>


<article class="articleMain">
	<h1 class="articleMain__header">Ілля Муромець і Святогор&nbsp;<a id="_ftnref7" href="#_ftn7"><sup>7</sup></a> <br><span class="article__headerDescription">Українська билина</span></h1>
	<p>Ой із славного із города із Муромля, А із того села Карачаєва&nbsp;<a id="_ftnref8" href="#_ftn8"><sup>8</sup></a>, Виїжджає славен молодець та Ілля Муромець У чисте поле погуляти. Приїжджає він к зеленому дубові, Коли то шум великий зчиняється, Діброва шумить, Сира землиця тремтить, Крик із крутих берегів розливається&nbsp;<a id="_ftnref9" href="#_ftn9"><sup>9</sup></a>. Не встиг Ілля Муромець на зелен дуб налазити&nbsp;<a id="_ftnref10" href="#_ftn10"><sup>10</sup></a>,</p>
	<p>Коли глянь: їде богатир, сам вище лісу стоящого, І не спить, не дрімає, Головою хмари упирає. К зеленому дубу під’їжджав, Білополотняне шатро розкидав. Виходить ізвідтіль жона богатирськая. Такої красуні</p>
	<p>На білому світі ніхто не видав, не чував:</p>
	<p>Очі — ясного сокола,</p>
	<p>Брови — горнього соболя, Росту високого, Стану гордопишного. Як вийшла вона із торби, Застеляла вона стіл скатертю білою, Заставляла вона їства та питва усякії. Пообідав Святогор-богатир Та пішов у шатро відпочивать. Тут богатир спать засинає, А красуня його богатирськая У чисте поле гулять виходжає&nbsp;<a id="_ftnref11" href="#_ftn11"><sup>11</sup></a>. Як угледіла вона Іллю на зелен дубі, Так такими словами стиха промовляє: «Ой уже ти славен добрий молодець, Зійди ти з зелен дуба, Зійди та любов зі мною сотвори. А коли не зійдеш, Святогора-богатиря розбуджу І йому скажу,</p>
	<p>Що ти мене насилу у блуд увів, Мене, молодую, із розуму звів, Тоді ж його меч,</p>
	<p>А твоя голова з плеч.</p>
	<p>То тоді Ілля Муромець думав-гадав:</p>
	<p>«З бабою не розговоришся,</p>
	<p>З Святогором не зміришся!»</p>
	<p>Так тоді з зелен дуба ізходжав,</p>
	<p>До красуні наближав,</p>
	<p>Як би і любов із нею учиняв.</p>
	<p>Взяла красуня Іллю за ручку білую</p>
	<p>Та й пішла із ним у Святогорову глибоку торбу</p>
	<p>Ночувати.</p>
	<p>Ой рано-порано</p>
	<p>Святогор із сну прокидався,</p>
	<p>На білі ноги вставав,</p>
	<p>Ворон-коня богатирського сідлав,</p>
	<p>К Святим Горам виїжджав.</p>
	<p>Тоді-то його кінь став спотикатися,</p>
	<p>По коліна в сиру землю вгрузати,</p>
	<p>До Святогора по-людському словами промовляти: «Возив я тебе, Святогоре-богатирю, Та ще й богатиревую жону твою, А тепер пристало возити жону богатирськую</p>
	<p>Та ще двох богатирів —</p>
	<p>Не дивниця мені спотикатися».</p>
	<p>Тоді-то витяг Святогор</p>
	<p>Іллю Муромця із глибокої торби,</p>
	<p>Став його розпитувати, як він туди попався. Став тоді йому Ілля Муромець По щирості правду все казати. Ой тоді ж Святогор жону свою з кармана&nbsp;<a id="_ftnref12" href="#_ftn12"><sup>12</sup></a> витягав, Буйную голову на поталу звіру-птиці лишав, А з Іллею Муромцем побратався. Хрестами обмінявся, Всім хистам богатирським научав. Стали вони к Святим Горам під’їжджати,</p>
	<p>Стали вони велику домовину забачати,</p>
	<p>А на тій домовині</p>
	<p>Напис написано:</p>
	<p>«Кому приречено</p>
	<p>У цюю домовину лягти,</p>
	<p>Той у ню і ляже».</p>
	<p>Ліг Ілля Муромець у труну —</p>
	<p>Завелика, заширока золота труна для Іллі. Ліг Святогор у домовину Та до Іллі Муромця словами промовляє: «Домовина точно для мене влад,</p>
	<p>Візьми верх та закрий мене у домовині». Промовить Ілля Муромець: «А уже не мені тебе, старшого брата, У домовині закривати, Не час-пора жартувати, Либонь, сам захотів сам себе похороняти?» Узяв Святогор верх Та й сам закрив домовину. Як тільки захоче її знову підняти, Аж ніяк не може. Ілля Муромець хоч як намагає Також кришку,</p>
	<p>Також верху домовинного не підніме, Сили богатирської не вистачає. Промовив Святогор із домовини: «Візьми, брате мій, Меч-кладенець&nbsp;<a id="_ftnref13" href="#_ftn13"><sup>13</sup></a></p>
	<p>Та удар упоперек верху домовини».</p>
	<p>Хоче Ілля меч-кладенець підняти</p>
	<p>Та ніяк не може.</p>
	<p>Каже Святогор:</p>
	<p>«Нахились, Ілле, до домовини,</p>
	<p>До маленької щілини,</p>
	<p>Я дихну на тебе духом богатирським».</p>
	<p>Тоді-то Іллі духу богатирського</p>
	<p>Утроє прибуло.</p>
	<p>Меч-кладенець підіймає,</p>
	<p>По домовині,</p>
	<p>По верху упоперек</p>
	<p>Утричі ударяє.</p>
	<p>Де ударить —</p>
	<p>Іскри сиплються,</p>
	<p>Золотий обруч виростає,</p>
	<p>Домовину іще,</p>
	<p>Домовину іще щільніше закриває. Знову промовить Святогор Іллі Муромцю:</p>
	<p>«Припади іще раз к домовині, Я тобі всю силу богатирськую Вдихну».</p>
	<p>На те йому Ілля Муромець відповідає:</p>
	<p>«Не подобенство, старший брате,</p>
	<p>Більше сили набувати,</p>
	<p>Бо сира земля не понесе».</p>
	<p>Каже Святогор-богатир:</p>
	<p>«Добре ти, молодший брате, учинив,</p>
	<p>Дунув би я на тебе мертвим духом,</p>
	<p>Мертвим тоді б тобі й прийшлося</p>
	<p>Поруч мене лежати.</p>
	<p>А тепер прощавай,</p>
	<p>Мого меча-кладенця собі май,</p>
	<p>А мого доброго коня богатирського</p>
	<p>До моєї могили прив’яжи,</p>
	<p>Нікому ним, крім мене, не володіти».</p>
	<p>Тут прощався Ілля із Святогором —</p>
	<p>Прийшов Святогору кінець.</p>
	<p>Брав Ілля Муромець</p>
	<p>Святогорів меч-кладенець,</p>
	<p>До боку чіпляв,</p>
	<p>У чисте поле виїжджав,</p>
	<p>К тому городу столичному Києву</p>
	<p>Виїжджав,</p>
	<p>К ласкавому князю Володимиру. Про Святогора тепер славу співають, Іллі Муромцю славу віддавають По всім землям, По всім ордам</p>
	<p>Та по всім далеким сторонам.</p>
	<p>Однині і довіку,</p>
	<p>А вам на многії літа!</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__footnotes">
			<p><a id="_ftn7" href="#_ftnref7"><sup>7</sup></a> Твір із репертуару кобзаря З. Штокалка. Загалом билина близька до однойменної билини російської традиції, але там нема розповіді про Святогорову жінку, а тут є. Для дослідників цей мотив надзвичайно цікавий.</p>
			<p><a id="_ftn8" href="#_ftnref8"><sup>8</sup></a> Виходить, що зустріч відбулася по дорозі між Муромом та Черніговом. З другого боку, такий заспів пісні традиційний і часто приставлявся до билини механічно. Ймовірно зустріч із Святогором — одна з пригод Іллі Муромця після його виїзду із Києва.</p>
			<p><a id="_ftn9" href="#_ftnref9"><sup>9</sup></a> Тобто відбивається луною.</p>
			<p><a id="_ftn10" href="#_ftnref10"><sup>10</sup></a> Налазити — вилізти. Ілля зі страху виліз на дуба.</p>
			<p><a id="_ftn11" href="#_ftnref11"><sup>11</sup></a> Загалом про богатирку, яка зраджує чоловіка, — це мотив, про який уже не раз була мова. Зв’язок Святогора із богатиркою дає змогу своєрідно осмислити його образ, бо назагал він у билинах розмитий. У билині йдеться, звісно, про старших богатирів, давніших. Коли так, то Святогор міг у свій час символічно репрезентувати народ ґотів, власне, остґотів. На кінець II століття нашої ери ґоти просунулися до нижньої течії Дунаю і на Північно-Західне Причорномор’я. Може, тому Святогор має таку «святу» назву, бо остготи ще в IV столітті прийняли християнство. Наприкінці цього ж століття вони ввійшли до складу Гунського союзу, після розпаду якого в середині V століття відомості про них зникають. Саме в IV столітті, за відомостями ґотського історика Йорнарда, ґотський цар Германаріх покарав на смерть жінку Сунельду (Либідь), сестру Сара і Аммія (Кия). Здається, билина оповідає цю ж таки історію, а ще засвідчує зникнення на Україні остґотів, на місці яких з’явилися руси-українці (до речі, «анти» в перекладі із санскриту означає «краяни» — «ті, що у краю», українці), що їх і представляє Ілля Муромець.</p>
			<p><a id="_ftn12" href="#_ftnref12"><sup>12</sup></a> У билині російської традиції Ілля вміщається не в торбі, а в кишені. Тут же співак уживає весь час «торба», а в цьому разі згадав і кишеню.</p>
			<p><a id="_ftn13" href="#_ftnref13"><sup>13</sup></a> Меч-кладенець — меч, що вміщавсь у піхви.</p>
		</div>
		<div class="article__source">
			<p>ІЛЛЯ МУРОМЕЦЬ І СВЯТОГОР Зап. упорядником книжки з голосу кобзаря Зиновія Штокалка.</p>
			<p><a href="/Український фольклор Книги/Валерій Шевчук ☼ Українські билини/">Українські билини</a>: Історико-літературне видання східнослов’янського епосу. Упорядкування, передмова, післяслово, примітки та обробка українських народних казок і легенд на билинні теми В. Шевчука; Малюнки Б. Михайлова. — К.: Веселка, 2003. — 247 с: іл.</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
</footer>
<!--#include virtual="/-/inc/general__page_end.inc" -->
