<!--#include virtual="/-/inc/general__page_start.inc" -->
<title>Кирило Кожум’яка ☼ Українська билина ☼ Народна творчість</title>
<meta name="Description" content="Українська билина «Кирило Кожум’яка» ☼ Український фольклор, усна народна творчість України">
<link rel="canonical" href="https://proridne.org/Українські билини/Кирило Кожум’яка.html">
<!--#include virtual="/-/inc/pageType__Українська билина.inc" -->

<article class="articleMain">
	<h1 class="articleMain__header">Кирило Кожум’яка&nbsp;<a id="_ftnref1" href="#_ftn1"><sup>1</sup></a> <br><span class="article__headerDescription">Українська билина</span></h1>
	<p>Колись був у Києві якийсь князь, і був коло Києва Змій, і кожного року посилали йому данину: давали або молодого парубка, або дівчину&nbsp;<a id="_ftnref2" href="#_ftn2"><sup>2</sup></a>. Ото прийшла черга і до дочки самого князя. Нічого робить: коли давали городяни, треба і йому давать&nbsp;<a id="_ftnref3" href="#_ftn3"><sup>3</sup></a>. Послав князь свою дочку в данину Змієві. А дочка та була така хороша, що й сказати не можна, то Змій її й полюбив. От до нього прилестилася та й питається раз у нього:</p>
	<p>— Чи є, — каже, — такий на світі чоловік, щоб тебе подужав?</p>
	<p>— Є, — каже Змій, — такий у Києві. Живе над Дніпром&nbsp;<a id="_ftnref4" href="#_ftn4"><sup>4</sup></a>. Як затопить хату, то дим аж попід небесами стелиться; а як вийде на Дніпро мочить кожі (бо він кожум’яка), то не одну несе, а дванадцять разом, і як набрякнуть вони водою в Дніпрі, то я візьму та й учеплюсь за них: чи витягне-то він їх? А йому й байдуже: як поцупить, то й мене з ними трохи на берег не витягне. Отого тільки мені й страшно.</p>
	<p>Княжна і взяла собі теє на думку й думає: як би їй вісточку додому подати і на волю до отця дістатись? А при ній не було ні душі, тільки один голубок&nbsp;<a id="_ftnref5" href="#_ftn5"><sup>5</sup></a>. Вона згодувала його за щасливої години, ще як у Києві була. Думала-думала, а далі хап! — і написала до панотця:</p>
	<p>«Отак і так, — каже. — У вас, — каже, — панотче, є у Києві чоловік на ймення Кирило, на прізвище Кожум’яка. Благайте ви його через старих людей, чи не захоче він зі Змієм побиться, чи не визволить мене, бідну, з неволі! Благайте його, пан-отченьку, й словами, й подарунками</p>
	<p>(щоб не образивсь він на незвичайне яке слово). Я за нього й за вас буду довіку Богу молиться».</p>
	<p>Написала так, прив’язала під крильцем голубові та й випустила у вікно. Голубок звився під небо та й прилетів додому, на подвір’я до князя. А діти саме бігали по надвір’ю та й побачили голубка.</p>
	<p>— Татусю, татусю, — кажуть, — чи бач: голубок од сестриці прилетів!</p>
	<p>Князь перше зрадів, а далі подумав-подумав та й засумував:</p>
	<p>«Се ж уже проклятий ірод&nbsp;<a id="_ftnref6" href="#_ftn6"><sup>6</sup></a> згубив, видно, мою дитину!»</p>
	<p>А далі приманив до себе голубка, глядь — аж під крильцем карточка. Він — за карточку. Читає, аж дочка пише: так і так. Ото зараз призвав до себе всю старшину.</p>
	<p>— Чи є такий чоловік, що прозивається Кирилом Кожум’якою?</p>
	<p>— Є, князю. Живе над Дніпром.</p>
	<p>— Як же б до нього приступить, щоб не образився та послухав?</p>
	<p>Ото сяк-так порадилися та й послали до нього найстаріших людей&nbsp;<a id="_ftnref7" href="#_ftn7"><sup>7</sup></a>. Приходять вони до його хати, одчинили помалу двері зі страхом та й злякались. Дивляться, аж сидить сам Кожум’яка долі, до них спиною, і мне руками дванадцять кож, тільки видно, як коливає отакою білою бородою — по пояс. От один з тих посланців: кахи!</p>
	<p>Кожум’яка жахнувся, а дванадцять кож тільки трісь, трісь! Обернувся до них, а вони йому — в пояс:</p>
	<p>— Отак і так, прислав до тебе князь із просьбою.</p>
	<p>А він і не дивиться, і не слухає: розсердився, що через них дванадцять кож порвав.</p>
	<p>Вони знову давай його просить, давай його благать, стали на коліна — шкода! Просили-просили та й пішли понуривши голову.</p>
	<p>Що ж тут робитимеш? Сумує князь, сумує і вся старшина.</p>
	<p>— Чи не послать нам іще молодших?</p>
	<p>Послали молодших — нічого не вдіють і тії. Мовчить та сопе, наче не йому й кажуть. Так розібрало його за тії кожі.</p>
	<p>Далі схаменувся князь і послав до нього малих дітей. Тії як прийшли, як почали просить, як стали навколішки та як заплакали, то й сам Кожум’яка не витерпів, заплакав та й каже:</p>
	<p>— Ну, се ж уже для вас я роблю! Пішов до князя.</p>
	<p>— Давайте, — каже, — мені дванадцять бочок смоли і дванадцять возів конопель!</p>
	<p>Обмотався коноплями, обсмолився смолою добре, взяв булаву таку, що, може, в ній пудів із десять буде, та й пішов до Змія.</p>
	<p>А Змій йому й каже:</p>
	<p>— А що, Кириле, биться чи мириться прийшов?</p>
	<p>— Де вже мириться! Биться з тобою, з іродом проклятим!</p>
	<p>От і почали вони биться, аж земля гуде. Що розбіжиться Змій та вхопить зубами Кирила, то так кусок смоли й вирве, що розбіжиться та вхопить, то так жмуток конопель і вирве. А Кирило його здоровенною булавою як улупить, то так і вжене в землю! А Змій як огонь горить, так йому жарко, і поки збігає до Дніпра, щоб напиться та скочити у воду, щоб прохолодиться трохи, то Кожум’яка вже й обмотався коноплями й смолою обсмоливсь.</p>
	<p>От вискакує з води проклятий ірод і що розженеться проти Кожум’яки, то він його булавою тільки: луп! Що розженеться, то він, знай, його булавою тільки: луп та луп, аж луна йде! Бились-бились, аж курить, аж іскри скачуть. Стук такий справили, мов у коваля в кузні навесні, — як усякому треба лемеші для оранки, то й сам коваль б’є, й хлопці б’ють, а міх тільки сичить, сопучи безперестанку, а іскри і з горна, й од заліза скачуть та шкварчать, кузня аж ходором ходить — чути ковальську роботу далеко по селу&nbsp;<a id="_ftnref8" href="#_ftn8"><sup>8</sup></a>. Отаку стукотню підняв Кирило зі Змієм, бо міцно й часто гатив булавою по голові. Як із горна свище огонь синьою трубою, так у того Змія свистіло полум’я із рота, із очей і з вух. Розігрів його Кирило ще лучче, як коваль леміш у горні: аж пирхає, аж захлинається, проклятий, а під ним земля тільки стогне. А тут у дзвони дзвонять, молебні правлять, а по горах&nbsp;<a id="_ftnref9" href="#_ftn9"><sup>9</sup></a> народ стоїть як неживий, зціпивши руки: жде, що то буде! Коли ж Зміюка — бубух! — аж земля затряслась! Народ, стоячи на горах, так і сплеснув руками:</p>
	<p>— Слава тобі, Господи!</p>
	<p>От Кирило, вбивши Змія, визволив князівну й оддав князеві. Князь уже не знав, як йому й дякувать, чим його й нагороджувать. Та вже з того часу й почало зваться те урочище, де він жив, Кожум’яками.</p>
	<p>— А де ж Змія вбитого поділи?</p>
	<p>— Еге! Кирило зробив трохи нерозумно: взяв його, спалив та й пустив по вітру попіл&nbsp;<a id="_ftnref10" href="#_ftn10"><sup>10</sup></a>. То з того попелу й завелася уся тая погань: мошки, комарі, мухи. А якби він узяв та й закопав той попіл у землю, то нічого б сього не було на світі.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__footnotes">
			<p><a id="_ftn1" href="#_ftnref1"><sup>1</sup></a> Це одна із найпопулярніших змієборчих українських казок, так само, як билини, прив’язана до Києва та київських князів. Без усякого сумніву, колись ця казка була поетичним сказанням і належить до найдавніших пластів нашого епосу, можливо, того, що звемо Трояновим. Змієборчі билини взяли мотиви з цього епічного шару. Обробку казки маємо вже в «Повісті врем’яних літ», де під 992 роком описується бій Кожум’яки з велетнем-печеніжином у Переяславі. Там він зветься Усмошвець (усмо — шкіра), тільки дія перенесена з Києва в Переяслав і оповідь ведеться як реальна. І там, і тут герой не велетень, а людина з велетенською силою.</p>
			<p><a id="_ftn2" href="#_ftnref2"><sup>2</sup></a> Звістка про данину людьми (хлопцями та дівчатами) відводить нас у віддалені епохи рабовласництва.</p>
			<p><a id="_ftn3" href="#_ftnref3"><sup>3</sup></a> Тут відбито так званий вічевий уклад у Києві. Місто мало своє управління, свою оружну силу, платило від себе данину і діставало її від підлеглих собі, князь же існував паралельно, мав свою дружину, діставав чи давав свою данину. Можна гадати, що тут відбито суспільні стосунки в Києві ще до Київської Русі, можливо, в часи залежності від хозарів.</p>
			<p><a id="_ftn4" href="#_ftnref4"><sup>4</sup></a> Живе над Дніпром — на Подолі у Києві. І до сьогодні є в місті урочище Кожум’яки, де колись жили київські ремісники.</p>
			<p><a id="_ftn5" href="#_ftnref5"><sup>5</sup></a> Голуби в стародавні часи виконували поштові функції. Водночас голуб є символом доброї звістки, бо саме голубка сповістила біблійному героєві Ною про те, що вони наблизилися до землі.</p>
			<p><a id="_ftn6" href="#_ftnref6"><sup>6</sup></a> Ірод — біблійний персонаж, цар іудейський, жив у кінці І століття до нашої ери — на початку нашої ери, деспот. За біблійною легендою, умертвив немовлят у Вифлеємі, бажаючи вбити Ісуса Христа. Тут слово «ірод» вживається у переносному значенні як «жорстокий», «немилосердний».</p>
			<p><a id="_ftn7" href="#_ftnref7"><sup>7</sup></a> Саме це місце вказує на те, що це — колишній епічний твір-пісня: до Кожум’яки приходять тричі — старі люди, молодші й діти; тим. самим старі вістять, що герой має захистити батьківську землю, молодші — край сучасних людей, діти — майбутнє рідної землі.</p>
			<p><a id="_ftn8" href="#_ftnref8"><sup>8</sup></a> Опис має всі ознаки літературного стилю першої половини XIX століття і належить, очевидно, не народному оповідачеві казки, а Пантелеймону Кулішу, котрий її записав.</p>
			<p><a id="_ftn9" href="#_ftnref9"><sup>9</sup></a> Перенесення дії в християнські часи трапляється і в билинах, і не раз. За оповіддю видно, що бій Кожум’яки зі Змієм відбувався біля Києва, на Подолі, а люди стояли на горбах.</p>
			<p><a id="_ftn10" href="#_ftnref10"><sup>10</sup></a> Цей мотив відбиває обряд трупоспалення, який існував у стародавніх слов’ян аж до X століття. До речі, деякі народи (в Індії, наприклад) і зараз розсівають прах за вітром.</p>
		</div>
		<div class="article__source">
			<p>КИРИЛО КОЖУМ’ЯКА Друкується за виданням: Украинские народные предания. Собрал Кулиш П. — Кн. I — М., 1847. — С. 67—69.</p>
			<p><a href="/Український фольклор Книги/Валерій Шевчук ☼ Українські билини/">Українські билини</a>: Історико-літературне видання східнослов’янського епосу. Упорядкування, передмова, післяслово, примітки та обробка українських народних казок і легенд на билинні теми В. Шевчука; Малюнки Б. Михайлова. — К.: Веселка, 2003. — 247 с: іл.</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
</footer>
<!--#include virtual="/-/inc/general__page_end.inc" -->
