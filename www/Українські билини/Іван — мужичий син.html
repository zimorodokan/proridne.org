<!--#include virtual="/-/inc/general__page_start.inc" -->
<title>Іван — мужичий син ☼ Українська билина ☼ Народна творчість</title>
<meta name="Description" content="Українська билина «Іван — мужичий син» ☼ Український фольклор, усна народна творчість України">
<link rel="canonical" href="https://proridne.org/Українські билини/Іван — мужичий син.html">
<!--#include virtual="/-/inc/pageType__Українська билина.inc" -->

<article class="articleMain">
	<h1 class="articleMain__header">Іван — мужичий син&nbsp;<a id="_ftnref1" href="#_ftn1"><sup>1</sup></a> <br><span class="article__headerDescription">Українська билина</span></h1>
	<p>Жив осудар з осударинею, у них замолоду не було дітей, а при старості родився один син. Вони дуже возрадувались. Був той син дуже красивий; ну, вони його на білий світ не показували, щоб ніхто з його краси не міг списать&nbsp;<a id="_ftnref2" href="#_ftn2"><sup>2</sup></a>. Сидів він там до вісімнадцяти літ, почав він переказувать батькові, щоб випустив його на білий світ подивиться. Випустили його, батько побачив, що син змисленний&nbsp;<a id="_ftnref3" href="#_ftn3"><sup>3</sup></a>, стали його жениться припрошувати, а він йому й говорить:</p>
	<p>— Ех, татку, дарма що я в темниці сидів, а проте я не оженюся, поки не дістанеш мені такого коня, що жар їсть, полум’я п’є, на дванадцять верстов земля гуде, як біжить, — листя на дубах осипається. Як достанете, то я на ньому до вінця поїду; а як не достанете, то я довіку женитися не буду.</p>
	<p>Осудар зізвав своїх богатирів&nbsp;<a id="_ftnref4" href="#_ftn4"><sup>4</sup></a>, почав розпитувать:</p>
	<p>— Може, братці, хто знає або чув, де такий кінь, що жар їсть, полум’я п’є, а як біжить, то на дванадцять верстов земля гуде і листя на дубах осипається?</p>
	<p>Усі кажуть, що ніхто й не видав, і не чував нічого такого, а дістать не можуть.</p>
	<p>Осудар розіслав по всій землі газети&nbsp;<a id="_ftnref5" href="#_ftn5"><sup>5</sup></a> :</p>
	<p>— Може, хто чув або сам достане, то нехай до мене приходить.</p>
	<p>Попав один газет у якусь волость&nbsp;<a id="_ftnref6" href="#_ftn6"><sup>6</sup></a>, прочитали. Мужик приходить додому й хвалиться жінці: от який у нашу волость газет прийшов! Якби такий молодець найшовся, то велено йому до осударя приїжджать. А хлопець у нього сидить на печі, та такий сопливий та поганий, та говорить:</p>
	<p>— А я знаю, де такий кінь є. А батько каже:</p>
	<p>— Сиди там, коли сидиш. Ти вийдеш за ворота, та й то тебе діти б’ють, а то ще про такого коня балакаєш.</p>
	<p>Хлопець убрався та й говорить:</p>
	<p>— Ходім, тату, надвір. Вийшли. Він одного дуба рукою як схватить — нагнув аж до землі, потім пустив&nbsp;<a id="_ftnref7" href="#_ftn7"><sup>7</sup></a>. А батько стоїть, очі витріщив — дивиться на нього, аж злякався сам.</p>
	<p>— Ну, тепер, — говорить, — синку, повірю.</p>
	<p>Пішли у волость, хлопця зоставив на дворі, а сам пішов у хату і каже:</p>
	<p>— Дозвольте, панове товариство, мені зі своїм словом утовпиться.</p>
	<p>— Можеш, говори.</p>
	<p>— Є в мене син, що може дістать того коня.</p>
	<p>А дурні й закричали:</p>
	<p>— У холодну взять сякого-такого з його хлопцем! Куди його хлопець годен! Як він вийде за ворота, то б’ють усі!</p>
	<p>Сиділи, сиділи вони, ну, товариство й говорить:,</p>
	<p>— Здається, що нам нічого не буде, коли він збреше.</p>
	<p>Випустили, а самі до осударя вдарили телеграму. Осудар прочитав телеграму, дуже тому зрадів, сказав послать слуг своїх і карету за тим хлопчиком.</p>
	<p>Узяли отця-матір і того хлопця до осударя. Як приїхали, осудар підзива хлопчика до себе:</p>
	<p>— Можеш достать того коня?</p>
	<p>— Можу, ваша імператорська величносте.</p>
	<p>— Що ж тобі, хлопче, треба?</p>
	<p>— Треба мені коня хорошого та палку добру&nbsp;<a id="_ftnref8" href="#_ftn8"><sup>8</sup></a>.</p>
	<p>Написав записку до свого табунника.</p>
	<p>— Ступай, у полі є табунник Сорочинськая</p>
	<p>Шапка&nbsp;<a id="_ftnref9" href="#_ftn9"><sup>9</sup></a>, даси йому записку, а він тобі дасть коня.</p>
	<p>Той пішов, показав табуннику записку. Той прочитав.</p>
	<p>— Підожди, — каже, — пожену напувать коней, а як ітимуть, то якого схочеш, то такого й вибереш.</p>
	<p>Став той вибирать. За якого не візьметься за хвіст, то хвіст у руках останеться; візьметься за гриву — гриви не стане! Зняв дванадцять шкур, а коня не добрав собі. Йде додому, дивиться — хата обідрана, там бідна старенька жила. Накрив він шкурами її хату, щоб вода не протікала&nbsp;<a id="_ftnref10" href="#_ftn10"><sup>10</sup></a>. Вона йому подякувала, а він і пішов собі.</p>
	<p>Виходить осудар і дивується, що той коня собі не добрав.</p>
	<p>— Іди, Іване — мужичий сину, на конюшні, вибирай собі коня, може, там є тобі кінь.</p>
	<p>Той пішов: на которого руку положить, так кінь з усіх чотирьох ніг і впаде.</p>
	<p>— Лягай спать, — каже осудар, — може, Господь уві сні якого коня нам навістить.</p>
	<p>Поснули, а хлопець як вийшов уночі, як свиснув своїм богатирським посвистом&nbsp;<a id="_ftnref11" href="#_ftn11"><sup>11</sup></a>.</p>
	<p>Прибіга кінь.</p>
	<p>— Чого, хазяїне мій милий-любий, так живо хочеш?</p>
	<p>— Не я тебе хочу, то моя служба тебе хоче.</p>
	<p>— Ех, пане, це не служба, а службочка — служба попереду.</p>
	<p>Став той заводить коня у царські конюшні, поламав усі двері й конюшні порозвалював. Прив’язав, дав білоярої пшениці, а сам пішов спать.</p>
	<p>Осудар устав рано й посилає його збудить: чи не бачив уві сні якого коня.</p>
	<p>Той говорить:</p>
	<p>— Є в мене, вже єсть кінь — на конюшні стоїть.</p>
	<p>Вийшли, подивились, а осудар аж злякався, який великий кінь.</p>
	<p>— Ну, тепер зробіть мені палку, привезіть з лісу на двох парах волів і окрасіть.</p>
	<p>Привезли. Він підкинув угору — сам ліг на півтора діб спать. Прокинувся — палка летить. Він підставив мізинний палець — вона в друзки розсипалась.</p>
	<p>— Привезіть, — каже, — мені на чотирьох парах волів, бо ця негожа.</p>
	<p>Вони зрубали дуба такого, як залізний, привезли на чотирьох парах волів. Він підкинув угору, сам ліг на троє діб спать&nbsp;<a id="_ftnref12" href="#_ftn12"><sup>12</sup></a>. Прокинувся, чує — палка гуде його. Він підставив середній палець — палка вдарилась і на півтора аршина в землю вбилась.</p>
	<p>— Ну, це, — каже, — добра буде. Одівся, взяв хліба і грошей. Осудар і, каже:</p>
	<p>— їдь, як дістанеш, то я тебе не омину нагородою, чого ти побажаєш, а як не дістанеш, то голову тобі одрубаю.</p>
	<p>Той поїхав, а осудар і дума: «Скільки в мене богатирів є&nbsp;<a id="_ftnref13" href="#_ftn13"><sup>13</sup></a>, а я його одного послав, треба чоловіка два йому в поміч дать». Вибрав двох богатирів, дали їм по такій же палці, як і в того.</p>
	<p>— Наганяйте, — каже.</p>
	<p>Іван — мужичий син чує — земля двигтить.</p>
	<p>— Це або Змій летить, або якісь богатирі їдуть.</p>
	<p>Доїжджають, поздоровкались, а він і пита:</p>
	<p>— Хто ви такі?</p>
	<p>— Це нас послав осудар тобі в поміч.</p>
	<p>— Як же нам бути? Треба комусь із нас бути старшому&nbsp;<a id="_ftnref14" href="#_ftn14"><sup>14</sup></a>, бо так ніякого порядку не буде, а треба, щоб один одному підлягав.</p>
	<p>— Ну, то ми будем братами&nbsp;<a id="_ftnref15" href="#_ftn15"><sup>15</sup></a>. А один і говорить:</p>
	<p>— Як же ми взнаєм, котрий буде з нас за старшого?</p>
	<p>Іван — мужичий син і каже:</p>
	<p>— Давайте по дорозі палки кидать — чия далі впаде, той і старший.</p>
	<p>Кинув один палку по путі уперед.</p>
	<p>Їдуть день. їдуть другий — палки нема. На третій день бачать — палка.</p>
	<p>Кинув другий. Ідуть день, їдуть три — палки нема. Найшли аж через тиждень.</p>
	<p>Кинув Іван — мужичий син. Ідуть один тиждень — нема палки, другий, третій — нема палки.</p>
	<p>— Це десь вашу палку мимо проминули.</p>
	<p>— Не може бути, мабуть, моя палка десь у гостях.</p>
	<p>Пройшли ще тиждень, бачать — стоїть триповерховий дім&nbsp;<a id="_ftnref16" href="#_ftn16"><sup>16</sup></a>, мідна огорожа, мідний міст. Дивляться: його палка через паркан перевалилася і ріг дому відбила.</p>
	<p>Там, наверху, жили кацапи&nbsp;<a id="_ftnref17" href="#_ftn17"><sup>17</sup></a>, вони думали, що землетрус, і порозбігалися. А внизу жили змії, тільки їх удома не було — воювалися на своїх островах.</p>
	<p>Говорить Іван — мужичий син до одного:</p>
	<p>— Як ти менший брат, то підеш на міст, а ти, середульший, ляжеш коло коней, а я, як старший, ляжу в кімнатах.</p>
	<p>І наказав найменшому:</p>
	<p>— Гляди ж, брате, не спи, а стережи!</p>
	<p>Той брат ходив-ходив, а як був з дороги — ліг і заснув на мосту. А Іван — мужичий син прокинувся, бачить — дванадцять годин&nbsp;<a id="_ftnref18" href="#_ftn18"><sup>18</sup></a>, пора йти. Вбрався і пішов на міст, бачить — той спить, слухає — земля двигтить. Змій летить і говорить комусь:</p>
	<p>— Стій, не чмихай! Проти нашої сили нема. Єсть тільки Іван — мужичий син, тільки сюди його і ворон костей не занесе, бо він іще малий&nbsp;<a id="_ftnref19" href="#_ftn19"><sup>19</sup></a>.</p>
	<p>— Ворон костей не занесе, а добрий молодець сам зайде, — каже Іван — мужичий син.</p>
	<p>— Чи биться, чи мириться прийшов?</p>
	<p>— Не мириться, а биться я прийшов.</p>
	<p>— Ну, — говорить Змій, — дуй!</p>
	<p>— Ні, — говорить, — дуй ти, ти на всьому царстві старший.</p>
	<p>Змій як подув, то той тільки ледь з місця здвигнувся. А той як запалив, то заразом шість голів зніс.</p>
	<p>Посік його, спалив кості і на вітер попіл пустив та й пішов додому. На ранок і пита меншого брата:</p>
	<p>— А що, стеріг вірно?</p>
	<p>— Так стеріг, що мимо й птиця не пролітала, — говорить.</p>
	<p>А на другий день уночі послав середульшого стерегти, а меншого — на конюшню.</p>
	<p>І той заснув. Подивився Іван — мужичий син на годинника — час іти. Пішов і став під мостом. Чує — земля гуде!</p>
	<p>— Стій, — говорить Змій до коня, — псине м’ясо, проти нашої сили нема другої у цілому царстві. Єсть тільки Іван — мужичий син, ну, він сюди не зайде, і ворон костей не занесе.</p>
	<p>— Брешеш, нечиста сило, добрий молодець і сам зайде.</p>
	<p>— За чим зайшов — биться чи мириться?</p>
	<p>— Не за тим добрий молодець зайшов, щоб мириться, а все, щоб битися.</p>
	<p>— Ну, бий ти!</p>
	<p>— Ні, бий ти, нечиста сило, ти на всім світі старший!</p>
	<p>Той Змій дев’ятиголовий як подув — так по кісточки того й увігнав. Той того Змія як ударив, заразом сім голів одрубав. Другий раз замахнув — і послідні дві зрубав. Посік його тіло, спалив кістки і попіл за вітром пустив. Пішов Іван — мужичий син у свій дім. На ранок спитав у того:</p>
	<p>— А що, брате, стеріг?</p>
	<p>— Так стеріг, що й миша мимо не пролізла.</p>
	<p>На третю ніч зібрав братів, повісив пальчатку&nbsp;<a id="_ftnref20" href="#_ftn20"><sup>20</sup></a> на стіні і сказав:</p>
	<p>— Піду я сам, братці, а ви глядіть на мою пальчатку: як буде піт, то гуляйте; а як буде кров капать, так пускайте коня.</p>
	<p>Став під мостом, нема й дванадцяти годин, чує — земля на дванадцять верстов гуде, листя на дубах опадає. Змій летить і говорить:</p>
	<p>— Стій, псине м’ясо, не спотикайся, проти нашої сили нема на всім світі. Є десь Іван — мужичий син, ну, він ще малий, йому ще тільки з дівчатами погулять&nbsp;<a id="_ftnref21" href="#_ftn21"><sup>21</sup></a>, сюди він не зайде і ворон кості не занесе.</p>
	<p>А той:</p>
	<p>— І ворон кості не занесе, а добрий молодець сам прийде.</p>
	<p>— Що, будем биться чи мириться?</p>
	<p>— Не за тим добрий молодець зайшов, щоб мириться, а за тим, щоб биться.</p>
	<p>— Дуй! — говорить.</p>
	<p>— Ні, ти дуй — ти на всьому світі дужчий.</p>
	<p>Як подув Змій, то Іван — мужичий син аж збліднів. Бились-билися. У Змія з дванадцяти зосталося вже три голови. А Іван — мужичий син уже по самий пояс у землю загнаний, незручно биться.</p>
	<p>— Ну, що, — говорить, — у тебе батько був?</p>
	<p>— Був.</p>
	<p>— Воли в нього були?</p>
	<p>— Були.</p>
	<p>— Орав він?</p>
	<p>— Орав.</p>
	<p>— А давав спочивать?</p>
	<p>— Давав.</p>
	<p>— Ну, давай і ми спочинем.</p>
	<p>Іван — мужичий син як став спочивать та й кинув свою палку на ріг і розбив конюшню. Кінь вирвавсь, прибіг до нього, став землю одривать.</p>
	<p>Брати прокинулися, бачать — пальчатка кров’ю попідпливала!</p>
	<p>Оббив кінь землю, тоді й говорить Іван — мужичий син до Змія:</p>
	<p>— Аж тепер я тебе вб’ю. Змій і говорить:</p>
	<p>— Постій, я тобі дещо розкажу: хоч і візьмеш того коня, то не доведеш його додому: є у мене три сестри і мати — всі змії, і батько — цар Ірод&nbsp;<a id="_ftnref22" href="#_ftn22"><sup>22</sup></a>. Будете ви їхать додому, захочете так пить, що один до одного не зможете слова промовить, — буде вам по праву руку криничка, вода як скельце чиста, вдар її навхрест палкою. Не пийте, побачиш, що з неї вийде. Під’їдете далі, захочете їсти, стоятиме явір, під явором — стіл, там лежатимуть паляниці, яблука й усякі напитки й наїдки. Не їжте — вдар навхрест, побачиш, що вийде з нього. Приїдете далі, захочете спать, під явором стоятимуть дивани й койки — не лягайте, вдар — що буде. Це мої сестри&nbsp;<a id="_ftnref23" href="#_ftn23"><sup>23</sup></a>.</p>
	<p>Тоді Іван — мужичий син зрубав і ті три голови, м’ясо посік, кістки спалив і за вітром пустив.</p>
	<p>Узяв Іван — мужичий син того коня, забрав братів, поїхав додому. Захотілося їм пить, аж і справді — над шляхом криничка праворуч. Менші брати хотіли напиться.</p>
	<p>— Ні, пождіть, — говорить, — подивлюся.</p>
	<p>Та як рубонув шаблею навхрест — а кров так і потекла. Поїхали далі — зарубав і тих трьох сестер&nbsp;<a id="_ftnref24" href="#_ftn24"><sup>24</sup></a>. Далі оглянулись — хмара наступа попід небесами! Коли вони придивляються — аж то Змія женеться. То їхня мати — одна губа в неї під небесами, а друга — попід землею&nbsp;<a id="_ftnref25" href="#_ftn25"><sup>25</sup></a>.</p>
	<p>Старший брат і говорить:</p>
	<p>— Ех, як ти менший брат — оставайсь іззаду, то хоч не всі пропадем!&nbsp;<a id="_ftnref26" href="#_ftn26"><sup>26</sup></a></p>
	<p>Вона того проковтнула, вернулась до моря води пить, наганя їх другий раз.</p>
	<p>— Ех, брате середульший, оставайся й ти позаду, не мається враз пропадать, то ще я втечу, може...</p>
	<p>Остався і той. Вона і того проковтнула, вернулась знов до моря води пить. Наганя в третій раз.</p>
	<p>— Ех, — говорить, — коню мій милий-дорогий, зоставайся, — говорить, — і ти.</p>
	<p>Остався кінь, вона й коня проковтнула. Вернулась у третій раз до моря води пить. Наганя четвертий раз. Він добіга до кузні й говорить:</p>
	<p>— Кузьмо і Дем’яне, Божі ковалі&nbsp;<a id="_ftnref27" href="#_ftn27"><sup>27</sup></a>, одчиняйте кузню — улечу.</p>
	<p>Вони одчинили дванадцятеро дверей залізних, він улетів, вони й зачинилися. Змія сіла коло кузні й говорить:</p>
	<p>— Кузьмо й Дем’яне, Божі ковалі, одчиніть, — говорить, — кузню, я його розтерзаю, бо він, — говорить, — побідив трьох моїх синів і трьох дочок.</p>
	<p>А вони й говорять:</p>
	<p>— Лижи двері, як пролижеш, то візьмеш його.</p>
	<p>А самі стали плуг робить&nbsp;<a id="_ftnref28" href="#_ftn28"><sup>28</sup></a> і говорять:</p>
	<p>— Берись, Іване — мужичий сине, роби плуга, щоб готовий був, поки вона двері пролиже. А що? Як надієшся: удержиш її щипцями за губи, як устромиться тебе брать?</p>
	<p>Він уже з ляку&nbsp;<a id="_ftnref29" href="#_ftn29"><sup>29</sup></a> каже:</p>
	<p>— Удержу!</p>
	<p>А та кожним разом: лизне — і двері пролиже. Пролизала двері, встромила голову, він устромив щипці і здавив за губи.</p>
	<p>Накинули на неї плуга, вибігли на двір і давай орать. Добрались до моря, вона дуже захотіла пить&nbsp;<a id="_ftnref30" href="#_ftn30"><sup>30</sup></a> та почала пить і лопнула!</p>
	<p>Тут Іван усіх братів своїх повирятовував, тільки на його коню шерсть трохи підопріла.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__footnotes">
			<p><a id="_ftn1" href="#_ftnref1"><sup>1</sup></a> Казка вбирає в себе численні билинні мотиви і є варіантом змієборчого епосу з усіма його компонентами, за винятком одного: звільнення з полону князівни чи трьох князівен. Іван — мужичий син — це може бути й Ілля Муромець, який також був мужичим сином, водночас він хлопець-богатир, як і Михайло.</p>
			<p><a id="_ftn2" href="#_ftnref2"><sup>2</sup></a> Тобто щоб ніхто не міг наврочити й тим забрати від них сина.</p>
			<p><a id="_ftn3" href="#_ftnref3"><sup>3</sup></a> 3мисленний — який дійшов до розуму.</p>
			<p><a id="_ftn4" href="#_ftnref4"><sup>4</sup></a> Билинний мотив, бо і в билинах князь збирає богатирів для поради.</p>
			<p><a id="_ftn5" href="#_ftnref5"><sup>5</sup></a> У казці проходять реалії XIX — початку XX століття, коли казка була записана: газети, телеграма тощо.</p>
			<p><a id="_ftn6" href="#_ftnref6"><sup>6</sup></a> Волость — сільська управа в дореволюційній Росії.</p>
			<p><a id="_ftn7" href="#_ftnref7"><sup>7</sup></a> Билинний мотив, який проходить по всіх казках та билинах про богатирів.</p>
			<p><a id="_ftn8" href="#_ftnref8"><sup>8</sup></a> Билинний мотив. Можна порівняти вибір коня і зброї Іллею Муромцем.</p>
			<p><a id="_ftn9" href="#_ftnref9"><sup>9</sup></a> Одна із билинних ремінісценцій, тільки в билинах є і гора сорочинська, і шапка сорочинська — сарацинська, арабська.</p>
			<p><a id="_ftn10" href="#_ftnref10"><sup>10</sup></a> Доброчинна дія, якою герой доводить, що він богатир справедливий, добрий.</p>
			<p><a id="_ftn11" href="#_ftnref11"><sup>11</sup></a> Билинний мотив; щоправда, богатирі застосовували свист для остраху ворогів.</p>
			<p><a id="_ftn12" href="#_ftnref12"><sup>12</sup></a> Билинний мотив: богатирі, як правило, сплять три доби.</p>
			<p><a id="_ftn13" href="#_ftnref13"><sup>13</sup></a> Билинний мотив: князь має в себе багато богатирів, число їхнє називається різне: дванадцять, тридцять, сто сімдесят, п’ятсот тощо.</p>
			<p><a id="_ftn14" href="#_ftnref14"><sup>14</sup></a> Також билинний мотив: вибір старшого. Старшим був, як правило, Ілля Муромець.</p>
			<p><a id="_ftn15" href="#_ftnref15"><sup>15</sup></a> Билинний мотив: богатирі, діючи разом, неодмінно ставали побратимами.</p>
			<p><a id="_ftn16" href="#_ftnref16"><sup>16</sup></a> В українській билині про Іллю Мурина триповерховий дім має Соловей-розбійник.</p>
			<p><a id="_ftn17" href="#_ftnref17"><sup>17</sup></a> Трохи несподівана деталь: кацапи — росіяни. Більше про них згадки нема, тож невідомо, чого вони тут опинилися. Мотив не розроблено.</p>
			<p><a id="_ftn18" href="#_ftnref18"><sup>18</sup></a> Реалія нового часу. Далі говориться, що богатир мав навіть годинника.</p>
			<p><a id="_ftn19" href="#_ftnref19"><sup>19</sup></a> В дитинстві богатирями були Михайло, Котигорошко, в юності — Добриня, Олексій Попович.</p>
			<p><a id="_ftn20" href="#_ftnref20"><sup>20</sup></a> Пальчатка — рукавиця.</p>
			<p><a id="_ftn21" href="#_ftnref21"><sup>21</sup></a> Тобто богатир іще парубок.</p>
			<p><a id="_ftn22" href="#_ftnref22"><sup>22</sup></a> Тут Ірод не загальна назва Змія, а Змієвий батько.</p>
			<p><a id="_ftn23" href="#_ftnref23"><sup>23</sup></a> Навіщо Змій застерігає перед смертю Івана — мужичого сина — не ясно, може, хоче тим зберегти собі життя. Мотив у казці не розвинений.</p>
			<p><a id="_ftn24" href="#_ftnref24"><sup>24</sup></a> Оповідач виразно скорочує оповідь, зокрема епічні повтори, властиві пісні; мабуть, ця казка теж була колись піснею.</p>
			<p><a id="_ftn25" href="#_ftnref25"><sup>25</sup></a> Мабуть, треба: над землею, щоб захопити до рота все, що є під небом і на землі.</p>
			<p><a id="_ftn26" href="#_ftnref26"><sup>26</sup></a> Цікаво те, що саме у Змії більша сила, ніж у Івана — мужичого сина. Тут подається також образний опис відступу війська, коли залишаються застави, аби приповільнити наступ ворога й дати змогу основному війську втекти.</p>
			<p><a id="_ftn27" href="#_ftnref27"><sup>27</sup></a> У казку вміщено легенду про Змієві вали біля Києва. Кузьма та Дем’ян — святі, патрони ковальства у християн. Тут їх названо Божими ковалями — у християнську міфологію вони потрапили із язичницької.</p>
			<p><a id="_ftn28" href="#_ftnref28"><sup>28</sup></a> Ідеться про священний плуг слов’ян, яким був і плуг Микули Селяниновича.</p>
			<p><a id="_ftn29" href="#_ftnref29"><sup>29</sup></a> Те, що Іван — мужичий син злякався Змії, свідчить про виняткову її силу.</p>
			<p><a id="_ftn30" href="#_ftnref30"><sup>30</sup></a> Захотіла пить, бо наорала Змієві вали, про які оповідач тут не розповідає, а вони простяглися на сотні кілометрів.</p>
		</div>
		<div class="article__source">
			<p>ІВАН — МУЖИЧИЙ СИН Друкується за виданням: Народні оповідання й кажи, зібрані В. Кравченком. — Т. II. Житомир, б/р. — С. 195—203. Зап. в с. Худяки Черкаського пов.</p>
			<p><a href="/Український фольклор Книги/Валерій Шевчук ☼ Українські билини/">Українські билини</a>: Історико-літературне видання східнослов’янського епосу. Упорядкування, передмова, післяслово, примітки та обробка українських народних казок і легенд на билинні теми В. Шевчука; Малюнки Б. Михайлова. — К.: Веселка, 2003. — 247 с: іл.</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
</footer>
<!--#include virtual="/-/inc/general__page_end.inc" -->
