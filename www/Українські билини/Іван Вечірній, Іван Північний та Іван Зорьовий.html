<!--#include virtual="/-/inc/general__page_start.inc" -->
<title>Іван Вечірній, Іван Північний та Іван Зорьовий ☼ Українська билина ☼ Народна творчість</title>
<meta name="Description" content="Українська билина «Іван Вечірній, Іван Північний та Іван Зорьовий» ☼ Український фольклор, усна народна творчість України">
<link rel="canonical" href="https://proridne.org/Українські билини/Іван Вечірній, Іван Північний та Іван Зорьовий.html">
<!--#include virtual="/-/inc/pageType__Українська билина.inc" -->

<article class="articleMain">
	<h1 class="articleMain__header">Іван Вечірній, Іван Північний та Іван Зорьовий&nbsp;<a id="_ftnref1" href="#_ftn1"><sup>1</sup></a> <br><span class="article__headerDescription">Українська билина</span></h1>
	<p>Жили собі чоловік та жінка. Помер чоловік, а жінка зосталась; а солдати, як їх по кватирям розвели, то й у тієї жінки поставили одного москаля, а він із нею зазнався до того, що вже непереливки, — скоро розсиплеться. Треба тікать, а вона йому й говорить:</p>
	<p>— Куди тікаєш? Дай хоч три рублі на хрестини.</p>
	<p>— А де ж я тобі візьму? Нема в мене.</p>
	<p>Забрав усе, що там було його, і пішов од неї&nbsp;<a id="_ftnref2" href="#_ftn2"><sup>2</sup></a>. А вона через три дні привела три сини, і як вона їх вела, то сама давала й ім’я: первий — Іван Вечірній, другий — Іван Північний, а третій — Іван Зорьовий.</p>
	<p>Як вивела вона їх, то взяла й повикидала у вікно, щоб ніхто не бачив, не знав, що вона породила&nbsp;<a id="_ftnref3" href="#_ftn3"><sup>3</sup></a>. Прокинулась вона рано, вийшла надвір, бачить — вони стоять усі три. Вона як угляділа їх! Тоді стала... й окам’яніла.</p>
	<p>— А що, — говорить один, — мамо, думала, що ми пропали? Ми не пропали, пускай нас у хату...</p>
	<p>— Давай, — говорять, — мамо, їсти.</p>
	<p>І дала вона їм те, що для себе наварила. Вони те поїли і ще кричать:</p>
	<p>— Мамо, мамо! Давай їсти!&nbsp;<a id="_ftnref4" href="#_ftn4"><sup>4</sup></a> Бачить вона, що вони богатирі, та й каже:</p>
	<p>— Пождіть, дітки, я зараз дам.</p>
	<p>Зараз же заходилась — спекла печиво хліба, наварила їсти і тоді вже нагодувала. Далі знову на вечір заходжується пекти і варить. Погодувала вона так їх цілі три дні, а на четвертий день рано й стала казать:</p>
	<p>— Що ж, дітки, я не маю чим вас вигодувать.</p>
	<p>А вони й відповідають:</p>
	<p>— Ні, мамо, погодуйте нас ще й п’ятий день.</p>
	<p>На п’ятий день вони собі пообідали і тоді пішли у Божу путь.</p>
	<p>Ішли вони три дні та й зустріли Старого Богатиря&nbsp;<a id="_ftnref5" href="#_ftn5"><sup>5</sup></a>.</p>
	<p>— Куди ви, — каже Богатир, — ідете?</p>
	<p>— Туди, — говорять, — куди й ти їдеш.</p>
	<p>— Давайте, — каже, — товаришувать умісті — вас три, а я четвертий.</p>
	<p>Завернув свого коня й поїхав з ними разом.</p>
	<p>І думає той Старий Богатир: «Як би мені бути між ними за старшого?»</p>
	<p>А далі й говорить:</p>
	<p>— Вас три, а я — четвертий, давайте, — говорить, — виберем, аби котрий з нас за старшого був, щоб йому підчиняться&nbsp;<a id="_ftnref6" href="#_ftn6"><sup>6</sup></a>.</p>
	<p>Іван Зорьовий і говорить:</p>
	<p>— Давай.</p>
	<p>— Як же ми будем вибирать його? — питає Старий.</p>
	<p>— Устань, — Іван Зорьовий, — з коня, візьми його за хвіст і кинь через голову. Хто перекине через голову, щоб шкура в руках осталась, а кістки з м’ясом полетіли геть, той і старший між нами буде.</p>
	<p>— Давай, — говорить, — і так.</p>
	<p>— Ти, — кажуть, — старіший, — бери уперед попробуй.</p>
	<p>Той перекинув коня через голову, тільки кінь став на ноги і навіть не вбився.</p>
	<p>Тоді старший бере — перекида по старшині.</p>
	<p>Кінь став на ноги. Так само кінь зістався і в Івана Північного в руках, хіба те, що вбив його. Іван Зорьовий тоді і каже:</p>
	<p>— Тепер я, давайте, попробую... Коли й я не перекину, тоді не буде між нами старшого.</p>
	<p>Іван Зорьовий як кинув, як пошпурив! Не вспів оглядіться, як м’ясо з кістками так полетіло, що й не видно!</p>
	<p>Тоді вони полякалися й кажуть:</p>
	<p>— Ну, то ти будеш між нами [старший]&nbsp;<a id="_ftnref7" href="#_ftn7"><sup>7</sup></a>.</p>
	<p>Пішли собі пішки. Ідуть вони троє діб — стоїть Могила над дорогою&nbsp;<a id="_ftnref8" href="#_ftn8"><sup>8</sup></a>. Зійшли туди, а там — яма. (Може, то хто колодязь копав)&nbsp;<a id="_ftnref9" href="#_ftn9"><sup>9</sup></a>.</p>
	<p>Ну й кажуть:</p>
	<p>— Лізьмо хто-небудь.</p>
	<p>Ніхто не хоче лізти, бо не видно, чи глибока та яма і що там у ній є. Ну, так Іван Зорьовий і поліз сам, а як ліз, то приказав братам:</p>
	<p>— Глядіть, скільки б я там не сидів, то ви будьте тут — стережіть. Як вірьовка сколотнеться, так тоді будете тягти угору.</p>
	<p>Став він спускаться — пройшов крізь усю землю і на той світ зайшов&nbsp;<a id="_ftnref10" href="#_ftn10"><sup>10</sup></a>. Став там на землю, на тім світі, оставив ту вірьовку, що нею спускався, і пішов собі стежечкою. Пройшов дві верстви, знайшов хатку, зайшов туди й углядів там молодую дівицю.</p>
	<p>— Здорова! — говорить він. Вона йому відказує:</p>
	<p>— А, здоров, здоров, — говорить. — Як я давно з руським чоловіком&nbsp;<a id="_ftnref11" href="#_ftn11"><sup>11</sup></a> не бачилась.</p>
	<p>— Дай, — говорить він, — води напиться.</p>
	<p>— Я б тобі й дала води напиться, та в мене муж такий, що коли тільки тебе застане, то з’їсть.</p>
	<p>А він відповідає:</p>
	<p>— Еге, хоч з’їсть, хоч подавиться... А проте, як їстиме, то спитаєш: хто у нас на світі найсильніший?</p>
	<p>А вона його питає:</p>
	<p>— Хто ти такий єсть?</p>
	<p>— Я Іван Зорьовий, — говорить. Побачила вона, що Змій летить, ну, й сховала того за двері. Змій прилетів, став обідать, а жінка й питає:</p>
	<p>— Хто на білому світі найсильніший?</p>
	<p>— Є, — каже, — три брати — Іван Вечірній, Іван Північний і Іван Зорьовий. Я двох первих не боюсь, а Зорьового боюсь. Ну, проте, його й ворон костей не занесе.</p>
	<p>— Брешеш, — каже той із-за дверей. — Нечиста сила — Ворон — не занесе, а проте добрий молодець сам зайшов, та ще й пішки.</p>
	<p>Змій подивився, а далі — одійшов.</p>
	<p>Почали биться. Ударив Змій Івана Зорьового — той тільки погойднувся. Ударив Іван Зорьовий Змія, так п’ять голов і одрубав. А ще два рази як ударив — то й інші десять голов одрубав.</p>
	<p>Жінка була рада — то з нечистою силою жила, а тепер за руського думає вийти.</p>
	<p>Почали вони розпитуваться, а вона каже, що государська дочка, та й що тут їх не одна, а три&nbsp;<a id="_ftnref12" href="#_ftn12"><sup>12</sup></a>.</p>
	<p>— В мене, — каже, — Мідний дворець, у другої — Срібний, а в третьої — Золотий.</p>
	<p>Переночував Іван Зорьовий і пішов до Срібного, убив теж Змія — тільки там двадцятиголовий.</p>
	<p>Питається та середульша сестра у Івана Зорьового:</p>
	<p>— А скільки ти в нас ночував?</p>
	<p>— Одну ніч, — каже.</p>
	<p>— Ні, — каже вона, — цілий рік, бо в нас на цім світі як одна ніч, то цілий рік показує.</p>
	<p>Пішов до третьої у Золотий домок і питає у самої найменшої:</p>
	<p>— Скільки голів у цього?</p>
	<p>— Двадцять п’ять, — каже вона, — не подужаєш, то я тобі дам дві пляшечки з водою.</p>
	<p>— Не треба мені, — говорить, — я й так подолію.</p>
	<p>— Ні, на тобі їх. У якій вода гаряча, давай йому пить, то вода не сильна, а в якій холодна — сам пий, то сильна.</p>
	<p>Прилетів Змій, давай вони биться. Позрубував Іван Зорьовий за п’ять раз усі голови тому Змію&nbsp;<a id="_ftnref13" href="#_ftn13"><sup>13</sup></a>.</p>
	<p>— Тепер, — каже вона, — буде од старого батька велика дяка. Ступай ти тепер до їхнього батька, попасеш його скотину три дні. Випасеш скотину, а батько хоч і сліпий, та зате здоровий; ну, ти за дяку нічого не бери од нього, а скажи:</p>
	<p>«Дай мені оті три клубочки, що в тебе є в торбинці у льоху».</p>
	<p>Попас той три дні, і слуги хваляться, що той гарно напас скотину — не голодна.</p>
	<p>Дав йому три клубочки, бо тоді старий Змій здогадався, що вже синів нема на світі, ну й злякався, бо сам він уже сліпий — нічого не вдіє!</p>
	<p>Прийшов той Іван Зорьовий до Срібного домочка й каже:</p>
	<p>— Срібний домочок, скотися в клубочок!</p>
	<p>Так усі й поскочувались.</p>
	<p>Забрав Іван Зорьовий і повів царівен до тієї ями. Став він їх виправлять наверх. Каже Зорьовий до меншої:</p>
	<p>— Послухаєш: чи вони мені добро мислять?</p>
	<p>Богатирі не хотіли його витягать, а особливо Старий, бо, каже, «не дасть він мені жінки». А та, менша, написала записочку, прищепнула складаним ножем і опустила в цебер...&nbsp;<a id="_ftnref14" href="#_ftn14"><sup>14</sup></a></p>
	<p>Пішов до того старого Змія.</p>
	<p>— Прирай, як вийти на той світ, бо вб’ю.</p>
	<p>— Приготов вола, бочку води та будеш мною правувать, а я тебе й винесу.</p>
	<p>Як Зорьовий побачив, що там уже нема богатирів на Могилі, коли вилетіли, то взяв і вбив того Змія&nbsp;<a id="_ftnref15" href="#_ftn15"><sup>15</sup></a>, а сам допитався до царя. Став у городі у старого коваля, щоб той найняв його.</p>
	<p>— Та мені, — каже старий, — нема чого й самому їсти.</p>
	<p>— Найми, а то ти будеш нещасний. Почали розпитуваться — яка в царя новість?..</p>
	<p>Той і розказав, що от-то були пропали у царя три дочки, а тепер богатирі поодвойовували, хочуть жениться, та нема таких вінців, бо там позоставались.</p>
	<p>Іван Зорьовий і посилає діда, щоб той ішов, брав у царя золото&nbsp;<a id="_ftnref16" href="#_ftn16"><sup>16</sup></a> та сказав, що зробить.</p>
	<p>Прийшов дід — кував, кував, а той і каже</p>
	<p>— Лягай спать!</p>
	<p>Дід ліг, а Зорьовий вийшов у поле та до мідного клубочка:</p>
	<p>— Мідний клубочок, розвернись у домочок!&nbsp;<a id="_ftnref17" href="#_ftn17"><sup>17</sup></a></p>
	<p>Той розвернувся. Він увійшов, узяв вінці, знов домочок звернув у клубочок, ліг спать, а на другий ранок дід одніс.</p>
	<p>І так він усім трьом вінці подоставав. Сама найменша й догадалась, що це він є, і сказала діду, щоб його наймит прийшов. Іван Зорьовий умився такою травою, що став дуже старий, та й пішов, а вона побачила й каже:</p>
	<p>— Годі, Іване Зорьовий, жартувать.</p>
	<p>Пішла до батька і розказала про все, що воно їм було.</p>
	<p>Зарубав Іван Зорьовий Старого Богатиря, а самі поженились та й досі собі живуть.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__footnotes">
			<p><a id="_ftn1" href="#_ftnref1"><sup>1</sup></a> Тут варіант змієборчої теми, яку так докладно розробляють билини, але зі своїми особливостями. Богатирі — брати-близнюки, один із них народивсь увечері, другий — опівночі, а третій — на світанку. Бій із Змієм відбувається не біля води (річки, моря), а під землею, тобто в Підземному царстві. Бій богатиря, сина Світанку (Зорьового), із Підземним царством — це символічне змагання світла й темряви, добра і зла.</p>
			<p><a id="_ftn2" href="#_ftnref2"><sup>2</sup></a> Цей початок може бути пізнішого походження, принаймні з того часу, коли Тарас Шевченко писав про солдатських покриток. Постої російської армії в Україні сприяли деморалізації села, однак казка не осуджує солдата за те, що він покинув дівчину напризволяще.</p>
			<p><a id="_ftn3" href="#_ftnref3"><sup>3</sup></a> Народне звичаєве право суворо карало жінок, які викидали своїх дітей. Водночас Т. Шевченко поставився до покриток із глибоким співчуттям. Немає осуду покритки і в казці, більше того, її вчинок героїзується, бо жінка народила богатирів. Мотив, що мати викинула сина, зустрічається і в українській билині «Сто сімдесят і один богатир» (див. далі).</p>
			<p><a id="_ftn4" href="#_ftnref4"><sup>4</sup></a> Билини й казки часто подають, як багато їли богатирі, бо, за народним уявленням, вважалося: хто багато їсть, той має багато сили.</p>
			<p><a id="_ftn5" href="#_ftnref5"><sup>5</sup></a> Старим Богатирем у билинах зветься Ілля Муромець, але цей герой не має з ним нічого спільного, хіба те, що хоче бути старшим над іншими богатирями. Загалом цей мотив у казці не розроблений, тобто маємо тільки далекий відгук билинної теми про старого богатиря.</p>
			<p><a id="_ftn6" href="#_ftnref6"><sup>6</sup></a> Ще один відгук билинної теми, цього разу про богатирську заставу.</p>
			<p><a id="_ftn7" href="#_ftnref7"><sup>7</sup></a> Слово оповідачем опущено.</p>
			<p><a id="_ftn8" href="#_ftnref8"><sup>8</sup></a> Тут вказівка на те, що дія відбувалася в українських степах.</p>
			<p><a id="_ftn9" href="#_ftnref9"><sup>9</sup></a> У дужках подано пояснення оповідача.</p>
			<p><a id="_ftn10" href="#_ftnref10"><sup>10</sup></a> Казка повною мірою відбиває апокрифічну, тобто не визнану церквою за правдиву, тему сходження Ісуса Христа у пекло. Розробка відома з XIII — початку XIV століть. Це «Слово о Лазаревім воскресінні». Згодом в українській традиції казка оформилася у «Слово про збурення пекла». Народна фантазія на цьому матеріалі створила ще й образ Марка, який товкся по пеклу. Ця казка виникла вже в християнські часи, очевидно, не раніше XIII століття; з одного боку, вона є варіантом оповіді про Ісуса Христа, а з другого — відбиває билинну змієборчу традицію, зокрема таке є в казці про Котигорошка.</p>
			<p><a id="_ftn11" href="#_ftnref11"><sup>11</sup></a> Руський чоловік — тобто людина з Русі-України, українець.</p>
			<p><a id="_ftn12" href="#_ftnref12"><sup>12</sup></a> Число три в казках традиційне: три богатирі, три царівни, три брати; цю поетику засвоїли й билини.</p>
			<p><a id="_ftn13" href="#_ftnref13"><sup>13</sup></a> Тут відчутно пропуск: має бути розповідь про бій із третім Змієм і про те, як Іван Зорьовий користувався пляшечками з водою.</p>
			<p><a id="_ftn14" href="#_ftnref14"><sup>14</sup></a> Оповідач поплутав розповідь. Із тексту не ясно, що було в записці, а там мало бути попередження від меншої сестри про те, що брати й Старий Богатир мислять супроти Зорьового зло. Не витримано послідовність оповіді і про те, як згорнулися всі три палаци.</p>
			<p><a id="_ftn15" href="#_ftnref15"><sup>15</sup></a> Вчинок Івана Зорьового не назвеш добрим, бо старий Змій допоміг йому вибратися з Підземного царства, а герой відплатив йому невдячністю. Однак тут діяла інша мораль: темну силу треба нищити, щоб вона не чинила зла й надалі.</p>
			<p><a id="_ftn16" href="#_ftnref16"><sup>16</sup></a> Розповідь і тут поплутана: дід має сам скувати вінці, а не Іван Зорьовий їх має діставати. Це мало б робитися десь так, як у казці «Іван Білокрис»: Іван будував собі хату, дав змогу батькові діяти реально, а сам вчинив у казковий спосіб, тобто казкарем ужито порівняння буденної і казкової дії.</p>
			<p><a id="_ftn17" href="#_ftnref17"><sup>17</sup></a> Має бути: не тільки в Мідному домочку герой бере вінець, а в усіх трьох.</p>
		</div>
		<div class="article__source">
			<p>ІВАН ВЕЧІРНІЙ, ІВАН ПІВНІЧНИЙ ТА ІВАН ЗОРЬОВИЙ Друкується за виданням: Народні оповідання й кажи, зібрані В. Кравченком. — Т. II. Житомир, б/р. — С. 156—161. Зап. в с. Хрищатик Черкаського повіту.</p>
			<p><a href="/Український фольклор Книги/Валерій Шевчук ☼ Українські билини/">Українські билини</a>: Історико-літературне видання східнослов’янського епосу. Упорядкування, передмова, післяслово, примітки та обробка українських народних казок і легенд на билинні теми В. Шевчука; Малюнки Б. Михайлова. — К.: Веселка, 2003. — 247 с: іл.</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
</footer>
<!--#include virtual="/-/inc/general__page_end.inc" -->
