<!--#include virtual="/-/inc/general__page_start.inc" -->
<title>Золоті Київські ворота ☼ Українська билина ☼ Народна творчість</title>
<meta name="Description" content="Українська билина «Золоті Київські ворота» ☼ Український фольклор, усна народна творчість України">
<link rel="canonical" href="https://proridne.org/Українські билини/Золоті Київські ворота.html">
<!--#include virtual="/-/inc/pageType__Українська билина.inc" -->

<article class="articleMain">
	<h1 class="articleMain__header">Золоті Київські ворота&nbsp;<a id="_ftnref1" href="#_ftn1"><sup>1</sup></a> <br><span class="article__headerDescription">Українська билина</span></h1>
	<p>Як лихоліття було, то прийшов чужоземець-татарин&nbsp;<a id="_ftnref2" href="#_ftn2"><sup>2</sup></a> і то вже на Вишгород б’є, а далі вже й під Київ підступає.</p>
	<p>А тут Михайлик-лицар був&nbsp;<a id="_ftnref3" href="#_ftn3"><sup>3</sup></a>, та як зайшов на башту, та пустив з лука стрілу, то стріла і впала у миску тому татарину. Той скоро сів біля лавки обідати, тільки що поблагословивсь їсти&nbsp;<a id="_ftnref4" href="#_ftn4"><sup>4</sup></a>, аж та стріла так і встромилась у печеню.</p>
	<p>— Е, — каже, — се ж тут є сильний лицар! Подайте мені, — каже до киян, — подайте мені того Михайлика, то я одступлю!</p>
	<p>От кияне: «Шунту, шунту», — радяться:</p>
	<p>— А що ж? Оддаймо. А Михайлик і каже:</p>
	<p>— Як оддасте ви мене, то в останній раз будете бачить Золотії ворота.</p>
	<p>Та, сівши на коня, обернувсь до них та й промовив:</p>
	<p>— Ой кияне, кияне, панове громада! Погана ваша рада! Якби ви Михайлика не оддавали, Поки світ сонця вороги б Києва не достали!</p>
	<p>Та взяв на ратище ворота, так-от як сніп святого жита візьмеш, та й поїхав у Цареград через татарське військо, а татари його й не бачать. От як одкрив ворота, то чужоземці ввалились у Київ та й пішли потоптом.</p>
	<p>А лицар Михайлик і досі живе в Цареграді; перед ним стоїть скляниця води й проскура лежить — більш нічого не їсть&nbsp;<a id="_ftnref5" href="#_ftn5"><sup>5</sup></a>. І Золотії ворота стоять у Цареграді, і буде, кажуть, колись такий час, що Михайлик вернеться в Київ і поставить ворота на своє місце.</p>
	<p>І як, ідучи хто мимо, скаже:</p>
	<p>— О Золотії, Золотії ворота! Стоять вам ізнов там, де й стояли! — то золото так і засяє. А як же не скаже так або подумає:</p>
	<p>«Ні, вже не буть вам у Києві!» — то золото так і померкне&nbsp;<a id="_ftnref6" href="#_ftn6"><sup>6</sup></a>.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__footnotes">
			<p><a id="_ftn1" href="#_ftnref1"><sup>1</sup></a> Перед нами два різні оповідання про билинного Михайла, причому друге вбирає в себе перше, правда, незначною мірою. Обидва зберегли уривки колись поетичної структури. Це були билини української традиції, але вже розклались у казку. В даному випадку йдеться про билину, якої немає в російській традиції.</p>
			<p><a id="_ftn2" href="#_ftnref2"><sup>2</sup></a> У билинах татари згадуються як загальна назва кочівників українського степу. Тут же йдеться справді про татар, про їхню облогу Києва в 1240 році.</p>
			<p><a id="_ftn3" href="#_ftnref3"><sup>3</sup></a> Михайлик тут не подається як княжий син. Зрештою, тоді в Києві князя не було, а був тільки галицько-волинський намісник.</p>
			<p><a id="_ftn4" href="#_ftnref4"><sup>4</sup></a> Татарин не міг благословитись їсти, бо він не був християнином. Маємо пізнішу вставку оповідача.</p>
			<p><a id="_ftn5" href="#_ftnref5"><sup>5</sup></a> Тобто Михайлик відбуває покуту або ж став ченцем.</p>
			<p><a id="_ftn6" href="#_ftnref6"><sup>6</sup></a> Із падінням Києва в 1240 році завершився й розпад Київської Русі із центром у Києві. Тут подано сподівання про її відновлення. Цікаво відзначити, що Золоті ворота були відбудовані в наш час і в цей-таки час український народ знову виборов свою державність, як і пророкувала ця легенда.</p>
		</div>
		<div class="article__source">
			<p>ЗОЛОТІ КИЇВСЬКІ ВОРОТА Друкується за виданням: Украинские народные предания. Собрал Кулиш П. — Кн. I — М., 1847. — С. 1. Зап. в Києві.</p>
			<p><a href="/Український фольклор Книги/Валерій Шевчук ☼ Українські билини/">Українські билини</a>: Історико-літературне видання східнослов’янського епосу. Упорядкування, передмова, післяслово, примітки та обробка українських народних казок і легенд на билинні теми В. Шевчука; Малюнки Б. Михайлова. — К.: Веселка, 2003. — 247 с: іл.</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
</footer>
<!--#include virtual="/-/inc/general__page_end.inc" -->
