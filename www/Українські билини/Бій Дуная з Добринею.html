<!--#include virtual="/-/inc/general__page_start.inc" -->
<title>Бій Дуная з Добринею ☼ Українська билина ☼ Народна творчість</title>
<meta name="Description" content="Українська билина «Бій Дуная з Добринею» ☼ Український фольклор, усна народна творчість України">
<link rel="canonical" href="https://proridne.org/Українські билини/Бій Дуная з Добринею.html">
<!--#include virtual="/-/inc/pageType__Українська билина.inc" -->

<article class="articleMain">
	<h1 class="articleMain__header">Бій Дуная&nbsp;<a id="_ftnref1" href="#_ftn1"><sup>1</sup></a> з Добринею <br><span class="article__headerDescription">Українська билина</span></h1>
	<p>Їздив Добриня по всіх землях, по всіх країнах, супротивника собі шукаючи, та ніде його не відшукав. Проїжджав якось чистим полем і натрапив на чорне шатро&nbsp;<a id="_ftnref2" href="#_ftn2"><sup>2</sup></a> з оксамиту візерунчатого. Стояв біля шатра дубовий стовп із срібним кільцем, бочка із зеленим вином там була. І стояла на бочці чара позолочена, а на чарі срібний напис був викарбуваний: «Хто цю чару однією рукою не підніме і одним духом не вип’є — живим йому не бути, від шатра цього не від’їхати». А чара не мала була — в півтора відра.</p>
	<p>Зіскочив Добриня з доброго коня, до кільця коня прип’яв. Брав він чару позолочену, по вінця її наливав, однією рукою піднімав, одним духом випивав.</p>
	<p>Випивав Добриня і другу чару, випивав і третю. Першу спожив він для здоров’я, другу — для похмілля, а третю — для шаленства. Ясні очі в нього замутилися, могутні плечі опустилися, і здалося йому, ніби звідси в чисте поле вже виходу нема. Розтоптав тоді він бочку з зеленим вином, роздушив чару позолочену, чорне шатро розірвав і розвіяв-розметав усе по чистому полю. А після бешкету цього тут же й спати улігся&nbsp;<a id="_ftnref3" href="#_ftn3"><sup>3</sup></a>.</p>
	<p>Коли це з далечини, з чистого поля наїжджає Дунай Іванович і диво велике бачить: стоїть біля стовпа добрий кінь, а коло нього лежить тіло богатирське; нема вже тут чорного шатра, нема бочки з зеленим вином та чари позолоченої, все в полі порозметано. Заходився Добринин кінь копитом бити, господаря будити — спить Добриня, не прокидається. Під’їхав ближче Дунай Іванович, міркувати почав: «Не буде мені честі та хвали, як заб’ю його сонного»&nbsp;<a id="_ftnref4" href="#_ftn4"><sup>4</sup></a>. І загукав він сильним голосом:</p>
	<p>— Уставай, нечемо, прокидайся! Зірвався Добриня на прудкі ноги, на коня скочив. Роз’їхалися богатирі в полі і зближатися почали, довгі списи перед себе виставивши. Та вивернулися вбік списи, нікого не поранивши, гарячого серця не діставши. З’їжджалися із мечами гострими — тільки пощербилися мечі, з’їжджалися з палицями бойовими — поламалися палиці&nbsp;<a id="_ftnref5" href="#_ftn5"><sup>5</sup></a>. Зіскочили тоді богатирі з добрих коней і в рукопашному бою зійшлися. Боролися одну добу, боролися й другу.</p>
	<p>А на третю добу далеко в чистому полі старий Ілля Муромець із товаришами з’явився&nbsp;<a id="_ftnref6" href="#_ftn6"><sup>6</sup></a>. Як зачув Ілля сильний тупіт, зіскакував з доброго коня, припадав до сирої землі, до товаришів звертався:</p>
	<p>— Великий рух зачув я в чистому полі — це або два війська разом сходяться, або ж двоє богатирів з’їжджаються. Кому б із нас на розвідку поїхати? Послати двох братів довгополих&nbsp;<a id="_ftnref7" href="#_ftn7"><sup>7</sup></a> — у полах своїх заплутаються вони, марно буйні голови загублять; послати Олексія Поповича — хоч і сміливий він, та сили великої не має, марно буйну голову загубить; поїдемо краще всі ми разом.</p>
	<p>Угледів вершників Дунай Іванович та й каже:</p>
	<p>— Онде їде брат мій названий&nbsp;<a id="_ftnref8" href="#_ftn8"><sup>8</sup></a> — старий Ілля Муромець, допоможе він мені супротивника вбити.</p>
	<p>Угледів вершників і Добриня Микитич:</p>
	<p>— Онде їде хрестовий брат&nbsp;<a id="_ftnref9" href="#_ftn9"><sup>9</sup></a> мій — старий Ілля Муромець, допоможе він мені супротивника вбити.</p>
	<p>Наблизився до богатирів Ілля Муромець і каже їм:</p>
	<p>— Нехай Бог вам, молодці, допоможе! Через що б’єтесь ви, через що змагаєтесь?</p>
	<p>Заходився Дунай Іванович жалітися:</p>
	<p>— Служив я в короля ляховецького&nbsp;<a id="_ftnref10" href="#_ftn10"><sup>10</sup></a> цілих дванадцять літ, і подарував мені король чорне шатро, бочку із зеленим вином, чару позолочену та дубовий стовп із кільцем. А Добриня Микитич сюди наїхав і розтоптав бочку та чару, розірвав чорне шатро та розвіяв-розметав усе по чистому полю.</p>
	<p>І сказав Ілля Муромець:</p>
	<p>— Провинний ти, Добрине; голову тобі відрубати треба.</p>
	<p>Тут і Добриня жалітися почав:</p>
	<p>— По всіх землях, по всіх країнах їздив я, супротивника собі шукаючи, та ніде його не зміг знайти. їхав я чистим полем і побачив чорне шатро, а біля шатра — бочку з зеленим вином. Стояла на бочці чара позолочена і напис на ній виритий був: «Хто цю чару однією рукою не підніме і одним духом не вип’є — живим не бути йому, від шатра цього не від’їхати». Образливими слова ці мені здалися, і досада велика взяла. Ізліз я з доброго коня, до кільця його прип’яв, по вінця чару наливав, однією рукою її піднімав і одним духом випивав. Так само випивав я і другу чару, а за нею і третю. Ясні очі в мене помутилися, могутні плечі опустилися, і розтоптав я бочку із зеленим вином та чару позолочену, чорне шатро розірвав і розвіяв-розметав усе по чистому полю.</p>
	<p>Говорив тоді Ілля Муромець:</p>
	<p>— Тепер бачу, що провинний ти, Дунаю&nbsp;<a id="_ftnref11" href="#_ftn11"><sup>11</sup></a> ; голову тобі відрубати треба. А зараз, хлопці-молодці, побратайтеся, золотими хрестами обміняйтеся, і рушимо всі ми в стольний Київ-град.</p>
	<p>Обмінялися хрестами Дунай із Добринею, і поїхали всі до князя Володимира.</p>
	<p>Був у князя бенкет для них, на бенкеті всі напивалися-наїдалися, поп’яніли та звеселилися. Тут Дунай князеві жалітися почав, розповів, як Добриня добро його по чистому полю розметав.</p>
	<p>— Провинний ти, Добрине, — мовив князь. — Голову тобі відрубати треба.</p>
	<p>Звівся тут і Добриня на прудкі ноги та розповів князеві, як усе було.</p>
	<p>— Тепер бачу, що провинний ти, Дунаю, — мовив князь. — Голову тобі відрубати треба.</p>
	<p>І наказав Володимир гучним голосом:</p>
	<p>— Гей ви, ключники-замочники!&nbsp;<a id="_ftnref12" href="#_ftn12"><sup>12</sup></a> Прихопіть золоті ключі, виведіть Дуная в чисте поле і в глибокий льох його посадіть.</p>
	<p>Брали ключники золоті ключі, вели Дуная в чисте поле, у глибокий льох садовили.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__footnotes">
			<p><a id="_ftn1" href="#_ftnref1"><sup>1</sup></a> Дунай Іванович зображується в билинах як богатир вільний, котрий шукає пригод, часом на службі іноземним володарям (польському, литовському) стає сватом. Деякі дослідники відносять його до старших богатирів, бо після смерті він стає річкою Дунаєм і втіленням усіх рік. До нього прикладають прізвисько «Тихий». В українській традиції ім’я Дуная знаходимо в деяких чернігівських варіантах гри, пов’язаної з паруванням; він міг бути героєм чернігівського епосу. В цій же билині Дунай має ознаки молодшого богатиря, він рівний силою із Добринею.</p>
			<p><a id="_ftn2" href="#_ftnref2"><sup>2</sup></a> Чорне шатро — ознака несправедливого, неправедного богатиря.</p>
			<p><a id="_ftn3" href="#_ftnref3"><sup>3</sup></a> Ці мотиви повторюються у билинах про Іллю Муромця.</p>
			<p><a id="_ftn4" href="#_ftnref4"><sup>4</sup></a> Ці слова в «Іллі Мурині» говорить Ілля; ними підкреслюється, що богатир дотримується законів богатирської етики.</p>
			<p><a id="_ftn5" href="#_ftnref5"><sup>5</sup></a> Тут у деталях описано рицарський поєдинок, що вівся поступово, різними видами зброї, це чинилося за встановленим ритуалом.</p>
			<p><a id="_ftn6" href="#_ftnref6"><sup>6</sup></a> Ілля Муромець виступає тут на чолі богатирської застави.</p>
			<p><a id="_ftn7" href="#_ftnref7"><sup>7</sup></a> Безіменні богатирі в одежі з довгими полами; образ їхній неясний.</p>
			<p><a id="_ftn8" href="#_ftnref8"><sup>8</sup></a> Тут мається на увазі побратимство, здійснене без церковного обряду. Названими братами звалися також діти з другого шлюбу, без кровного зв’язку. Тут мається на увазі перший випадок.</p>
			<p><a id="_ftn9" href="#_ftnref9"><sup>9</sup></a> Хрестовий брат — побратим за церковним обрядом.</p>
			<p><a id="_ftn10" href="#_ftnref10"><sup>10</sup></a> Король ляховецький — польський король.</p>
			<p><a id="_ftn11" href="#_ftnref11"><sup>11</sup></a> Дунай тут звинувачується, як несправедливий богатир, тобто він зібрався вбивати людей не в чесному поєдинку, а тільки за те, що вони не мають богатирської сили. За законами рицарської честі такі вчинки засуджувалися.</p>
			<p><a id="_ftn12" href="#_ftnref12"><sup>12</sup></a> Ключники-замочники — доглядачі за місцем ув’язнення, тюремні наглядачі. Володимир, як князь, виправдовує дії Добрині і засуджує Дуная за неправедність.</p>
		</div>
		<div class="article__source">
			<p><a href="/Український фольклор Книги/Валерій Шевчук ☼ Українські билини/">Українські билини</a>: Історико-літературне видання східнослов’янського епосу. Упорядкування, передмова, післяслово, примітки та обробка українських народних казок і легенд на билинні теми В. Шевчука; Малюнки Б. Михайлова. — К.: Веселка, 2003. — 247 с: іл.</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
</footer>
<!--#include virtual="/-/inc/general__page_end.inc" -->
