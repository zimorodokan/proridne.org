<!--#include virtual="/-/inc/general__page_start.inc" -->
<title>Три поїздки Іллі Муромця ☼ Українська билина ☼ Народна творчість</title>
<meta name="Description" content="Українська билина «Три поїздки Іллі Муромця» ☼ Український фольклор, усна народна творчість України">
<link rel="canonical" href="https://proridne.org/Українські билини/Три поїздки Іллі Муромця.html">
<!--#include virtual="/-/inc/pageType__Українська билина.inc" -->

<article class="articleMain">
	<h1 class="articleMain__header">Три поїздки Іллі Муромця <br><span class="article__headerDescription">Українська билина</span></h1>
	<p>Із міста Мурома, з села Карачаєва богатирська поїздка почалася&nbsp;<a id="_ftnref1" href="#_ftn1"><sup>1</sup></a>. Виїжджав звідтіль добрий молодець Ілля Муромець на своєму доброму коні, у кованому сідлі. І натрапив він у чистому полі на Латир-камінь&nbsp;<a id="_ftnref2" href="#_ftn2"><sup>2</sup></a>. Біжать від цього каменя три доріжки, а на камені написано: «Першою доріжкою поїдеш — убитий будеш, другою доріжкою поїдеш — жонатий будеш, третьою доріжкою поїдеш — багатий будеш». Стоїть Ілля, дивується, головою похитує, кажучи:</p>
	<p>— Скільки літ я по чистому полю їздив, а такого дива не бачив. Поїхати, може, доріжкою, де багатим стану? Та нема в мене молодої дружини і коханої родини, нікому золотий скарб витрачати, в одежу барвисту вбиратись. Чи поїхати доріжкою, де жонатим стану? Та минула вже моя молодість. З молодою одружитись — чужа користь; а стару взяти — на печі треба лежати, киселем її годувати. Хіба поїхати тою доріжкою, де вбитим буду? Нажився вже я на сім світі, нагулявся у чистому полі.</p>
	<p>От і звернув Ілля на доріжку, де вбитим мав бути, і наїхав він на болота смоленські, де сорок тисяч розбійників стояли, які вночі на дорогах грабували. Оточили розбійники Іллю Муромця, хочуть його з коня стягнути, пограбувати, а там і погубити, тіло біле з душею розлучити. Бачить Ілля Муромець, що біда прийшла неминуча, та й каже розбійникам:</p>
	<p>— Вам убити мене, старого, нема за що, а взяти вам у мене нічого. Немає в мене ні золотого скарбу, ні одежі барвистої, ані каміння коштовного. Є тільки один добрий кінь, а на коні сідельце богатирське; є ще вуздечка тасьомчата, а в тій вуздечці по каменю яхонту&nbsp;<a id="_ftnref3" href="#_ftn3"><sup>3</sup></a>. А на голові в мене шолом-ковпак у сорок пудів.</p>
	<p>Закричав сильним голосом розбійницький отаман найбільший:</p>
	<p>— Скільки ще старий розбалакувати буде? Беріться-но, хлопці, за діло ратне!</p>
	<p>Пройняла Іллю досада велика, зняв він з буйної голови ковпак шоломчатий і почав ковпаком тим розмахувати. В один бік махне — немов вулиця серед розбійників пролягає; в другий бік махне — провулок утворюється&nbsp;<a id="_ftnref4" href="#_ftn4"><sup>4</sup></a>.</p>
	<p>Перелякалися розбійники і закричали голосно:</p>
	<p>— Залиш, добрий молодче, хоч когось із нас на розплід!</p>
	<p>Знищив Ілля розбійників геть усіх, нікого на розплід не залишив.</p>
	<p>Повернувся до Латир-каменя й на камені напис зробив, що доріжка та вже очищена.</p>
	<p>Тоді ступив на доріжку, де жонатим мав бути. Виїхав у чисте поле і побачив палати білокамінні. А з тих палат красна дівиця, богатирка&nbsp;<a id="_ftnref5" href="#_ftn5"><sup>5</sup></a> хоробра вийшла.</p>
	<p>— Завітай до мене, добрий молодче! Низько дівиця вклонилася Іллі, взяла його за білі руки, за золоті персні, повела в палати білокамінні, посадила за дубовий стіл, почала доброго молодця пригощати, а пригощаючи, випитувати:</p>
	<p>— Розкажи мені, з якої ти землі, яких батька та матері і як тебе звуть.</p>
	<p>Відказав їй добрий молодець:</p>
	<p>— Не питай зараз нічого, красна дівице. Натомився я, відпочити хочу.</p>
	<p>Веде красна дівиця його до спочивальні, просить лягти на ліжко тесове. Та здалося Іллі те ліжко оманливим, і промовив він до красної дівиці:</p>
	<p>— Ти сама спершу, душечко, ляж на це ліжко тесове.</p>
	<p>Схопив дівчину попід боки і на ліжко кинув. Перекинулося воно враз, і полетіла красна дівиця в глибокий льох. Зазирнув туди Ілля Муромець, побачив там богатирів і закричав сильним голосом:</p>
	<p>— Гей, хоробрі брати-товариші мої! Спокусилися ви на принаду жіночу, повертайтеся ж тепер до своїх земель.</p>
	<p>Відчинив він глибокий льох, повипускав богатирів сильних, добрих молодців дванадцятеро&nbsp;<a id="_ftnref6" href="#_ftn6"><sup>6</sup></a>, а красну дівицю в льоху залишив. Низько кланялися богатирі, старому Іллі Муромцю дякуючи.</p>
	<p>Повернув Ілля до Латир-каменя й на камені напис зробив, що й ця доріжка вільною стала.</p>
	<p>Пустив він коня свого на доріжку, де багатим мав бути. Натрапив у чистім полі на три льохи глибокі, злотом-сріблом та камінням коштовним заповнені. Забрав добрий молодець увесь скарб незліченний та роздав його вбогій братії і сиротам бездомним. А тоді поїхав до Латир-каменя й останній напис зробив, що і ця доріжка вже очищена&nbsp;<a id="_ftnref7" href="#_ftn7"><sup>7</sup></a>.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__footnotes">
			<p><a id="_ftn1" href="#_ftnref1"><sup>1</sup></a> За билиною виходить, що Ілля Муромець спершу не знав, куди їхати, а їхав у три різні боки і вже тоді подався на Чернігів та до Києва. Це трохи не ув’язується з подальшою билиною, де сказано, що Ілля зразу-таки попрямував у бік Києва. Загалом ця билина має вторинний характер: перша поїздка накладається на звільнення Чернігова з облоги, друга — на подальші любовні пригоди Іллі, третя мандрівка — мотив нерозроблений.</p>
			<p><a id="_ftn2" href="#_ftnref2"><sup>2</sup></a> Латир-камінь зветься ще білим горючим каменем чи просто горючим каменем. Вважається, що це бурштин, хоч той і не білий, а жовтий. У билинах Латир-камінь, що лежав на перехресті, — відправний пункт мандрів богатирів. Балтійське море також звали Латир-морем, бо там багато на узбережжі бурштину. Цей камінь, однак, зустрічається і на правому березі Дніпра, біля Києва.</p>
			<p><a id="_ftn3" href="#_ftnref3"><sup>3</sup></a> Яхонт — коштовний камінь-аметист, синій яхонт — сапфір; яхонтом звали й інше коштовне каміння: рубін, якинт.</p>
			<p><a id="_ftn4" href="#_ftnref4"><sup>4</sup></a> В українській билині про Іллю Муромця і Солов’я-розбійника це місце накладається на опис звільнення з облоги Чернігова; очевидно, звідти цей епізод сюди й запозичено.</p>
			<p><a id="_ftn5" href="#_ftnref5"><sup>5</sup></a> В українській билині про Іллю Муромця і Святогора ця богатирка є жінкою Святогора.</p>
			<p><a id="_ftn6" href="#_ftnref6"><sup>6</sup></a> Число дванадцять було магічним, воно часто зустрічається в казках (дванадцятеро братів, дванадцятеро богатирів тощо), зокрема в українських. Є казка про дванадцять братів-місяців.</p>
			<p><a id="_ftn7" href="#_ftnref7"><sup>7</sup></a> Мотив, як ми вже казали, нерозвинений, адже ніхто тут Іллю Муромця не зупиняє, отож невідомо, чому й ця доріжка вже очищена і від кого. Билина постала в пізнішому часі й була скроєна з елементів епосу про Іллю Муромця. В іншому варіанті билини цей епізод оповідається ясніше: Ілля наїжджає на великий камінь на тридев’яносто пудів, і там написано: «Хто цей камінь підніме, а під каменем плиту чавунну, той знайде незчисленне багатство». Ілля це здійснив, йому відчинився великий льох, після того Ілля забирає скарб, їде до Києва, будує три церкви: Спаську, Георгіївську й Миколи Можайського, решту скарбу роздає убогим, а після того й умирає. Отже, йдеться тут не про перші, а про останні подвиги Іллі Муромця.</p>
		</div>
		<div class="article__source">
			<p><a href="/Український фольклор Книги/Валерій Шевчук ☼ Українські билини/">Українські билини</a>: Історико-літературне видання східнослов’янського епосу. Упорядкування, передмова, післяслово, примітки та обробка українських народних казок і легенд на билинні теми В. Шевчука; Малюнки Б. Михайлова. — К.: Веселка, 2003. — 247 с: іл.</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
</footer>
<!--#include virtual="/-/inc/general__page_end.inc" -->
