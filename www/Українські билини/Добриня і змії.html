<!--#include virtual="/-/inc/general__page_start.inc" -->
<title>Добриня і змії ☼ Українська билина ☼ Народна творчість</title>
<meta name="Description" content="Українська билина «Добриня і змії» ☼ Український фольклор, усна народна творчість України">
<link rel="canonical" href="https://proridne.org/Українські билини/Добриня і змії.html">
<!--#include virtual="/-/inc/pageType__Українська билина.inc" -->

<article class="articleMain">
	<h1 class="articleMain__header">Добриня і змії <br><span class="article__headerDescription">Українська билина</span></h1>

	<article class="articleFirst">
		<h1 class="articleFirst__header">Добриня і змії — перший бій Добрині зі змією</h1>
		<p>Посеред літа красного, у спеку непомірну захотілося Добрині Микитичу скупати тіло богатирське у студеній бистрій річці. Каже він рідній матінці, Офімії Олександрівні:</p>
		<p>— Благослови мене, матінко, поїхати до славної Пучай-річки!&nbsp;<a id="_ftnref1" href="#_ftn1"><sup>1</sup></a> Хочеться мені в студеній бистрій річці скупати тіло богатирське.</p>
		<p>— Ти не їдь купатися в Пучай-річці, — радить матінка. — Люта і сердита Пучай-річка: її перша течія як вогнем січе, від середньої течії іскри сиплються, а від третьої течії дим стовпом валить із жаром-полум’ям&nbsp;<a id="_ftnref2" href="#_ftn2"><sup>2</sup></a>.</p>
		<p>Не послухався Добриня рідної матінки, надягав одежу подорожню і шапку накладав, до стайні заходив, доброго коня гнуздав та сідлав, довгого списа із собою забирав, тугий лук та гартовані стріли, гостру шаблю та важку палицю — не для бою брав, не для кроволиття, а для забави молодецької!&nbsp;<a id="_ftnref3" href="#_ftn3"><sup>3</sup></a></p>
		<p>Сідав Добриня на доброго коня і з молодим слугою, малим парубком, із широкого двору виїжджав&nbsp;<a id="_ftnref4" href="#_ftn4"><sup>4</sup></a>. Як дістався бистрої річки, швидко скочив він із коня, кинув повід малому парубку і коня сторожити наказав. Зняв він шапку із голови, поскидав одежу подорожню і в студену бистру річку спустився. Заходив за першу течію, заходив за течію середню, сам до себе примовляючи:</p>
		<p>— Наказувала рідна матінка, щоб не купався я в Пучай-річці, бо дуже вона люта й сердита. А Пучай-річка лагідна та сумирна, немов калюжа дощова.</p>
		<p>Не встиг Добриня це слово мовити, як без вітру хмара насунула; а зникла хмара — дощ припустив; дощ затих — грім загримів, блискавка засвистіла. Це налетіло Зміїще Горинище з трьома головами та з дванадцятьма хоботами і сказало йому, прокляте:</p>
		<p>— Пророчили старі люди, що вбити мене має молодий&nbsp;<a id="_ftnref5" href="#_ftn5"><sup>5</sup></a> Добриня Микитич. А тепер Добриня сам у моїх руках. Захочу — вогнем його спалю, захочу — зжеру його, а захочу — хоботами&nbsp;<a id="_ftnref6" href="#_ftn6"><sup>6</sup></a> обхоплю і в полон заберу.</p>
		<p>А Добриня плавати вельми вдатний був: біля одного бережка він пірнув, а біля другого — виринув. Вийшов на жовтий пісок, на берег крутий, а парубок його, налякавшись, коня Добрининого геть уже погнав, узяв із собою списа Добрининого, тугий лук, гартовані стріли, гостру шаблю і важку палицю — нічим Добрині зі Змією битися. А вона знову налітає, проклята, сипле іскрами палючими, біле тіло йому пропікає. Вжахнулося серце богатирське! Глянув Добриня на бережок, та не лежало нічого там, що можна було б у білі руки взяти. І згадалася йому рідна матінка:</p>
		<p>— Не веліла вона мені в Пучай-річці купатися. От і настав мені кінець.</p>
		<p>Востаннє глянув на бережок і шапку свою побачив. Хутко схопив її в білі руки, жовтого піску три пуди в неї насипав, вдарив шапкою Змію погану — із дванадцяти відбив їй три хоботи, повалив із розгону на сиру землю, у ковиль-траву, коліньми на груди їй скочив і знаміривсь решту хоботів відбити.</p>
		<p>Почала Змія Добриню благати:</p>
		<p>— Не вбивай мене, молодий Добрине, а пусти по білому світі літати. Буду я тобі сестрою меншою, а ти мені будеш братом старшим. Непорушну заповідь ми з тобою укладемо: не їздити тобі в чисте поле, не топтати моїх дітей-змієнят, а мені не літати до вас на святу Русь, не забирати в полон люд християнський.</p>
		<p>Повірив Добриня мові лукавій, випустив Змію з-під колін, здійнялася вона вгору під хмари та просто на Київ-град полетіла. А як через місто пролітала, князеву небогу побачила, молоду Забаву Путятівну&nbsp;<a id="_ftnref7" href="#_ftn7"><sup>7</sup></a>, що гуляла з няньками своїми в саду зеленому. Припала Змія до сирої землі, обхопила хоботами князеву небогу та й понесла її на гору Сорочинську&nbsp;<a id="_ftnref8" href="#_ftn8"><sup>8</sup></a> до печер своїх зміїних.</p>
		<p>Тут якраз малий парубок до Добрині підбіг, подав одежу подорожню та підвів коня богатирського. Тільки сів Добриня на коня, аж летить тут Змія проклята, у хоботах своїх князеву небогу тримає. Зажурився молодий Добриня, до Києва-града їхати вирішив. Приїхав на свій широкий двір, пройшов у палату білокамінну, у світлицю до рідної матінки. Сів на брусову лавку, долі похилив буйну голову і навіть словечком не обізвався. Почала в нього матінка допитуватись:</p>
		<p>— Чого, Добрине, журишся, печалишся?</p>
		<p>— Та я не печалюся, — каже їй Добриня. — Хочу тільки, щоб благословила ти мене піти до князя Володимира, де для князів його, для бояр та всіх могутніх богатирів пишна учта почалася.</p>
		<p>— Не ходи краще на ту учту&nbsp;<a id="_ftnref9" href="#_ftn9"><sup>9</sup></a>, — каже матінка. — Живи собі в домі моїм, біля матінки, хліб-сіль їж досхочу, зелене вино пий, золотий скарб тримай за потребою.</p>
		<p>Не послухався Добриня матінки, вибирався на пишну учту до Володимира.</p>
	</article>


	<article class="articleFirst">
		<h1 class="articleFirst__header">Добриня і змії — другий бій Добрині зі змією&nbsp;<a id="_ftnref10" href="#_ftn10"><sup>10</sup></a></h1>
		<p>Прийшов Добриня до князя Володимира на почесний бенкет і до гридні княжої зайшов, де стояли столи дубові, скатерки були розіслані шовкові, наїдки смачні накладені, напої медові розставлені. Хрестом себе осінив і князеві з княгинею на всі чотири боки вклонився. Провели Добриню на покуття і на велике місце&nbsp;<a id="_ftnref11" href="#_ftn11"><sup>11</sup></a> всадовили.</p>
		<p>Тут почав ласкавий князь Володимир по світлиці походжати, на богатирів своїх поглядати і такі слова казати:</p>
		<p>— Хоч і зійшлися ми на бенкет веселий, та мені, Володимирові, невесело: Змія проклята Горинище забрала в мене улюблену небогу, молоду Забаву Путятівну. Тож подумайте, братці, та порадьтеся, кому мені велику службу доручити: поїхати на ту гору Сорочинську, до печер тих зміїних, і небогу улюблену там розшукати.</p>
		<p>Почувши це, старші богатирі почали за середніх богатирів ховатися, середні богатирі — за менших, а від менших ніякої відповіді нема. Та вийшов з-за середнього столу молодий Олексій Леонтівич&nbsp;<a id="_ftnref12" href="#_ftn12"><sup>12</sup></a>.</p>
		<p>— Батечку Володимире стольнокиївський! Був учора я в чистому полі, бачив Добриню біля Пучай-річки: із Змією він бився. Покорилася йому Змія, повинилася, називала його братом старшим, а сама нареклася сестрою меншою&nbsp;<a id="_ftnref13" href="#_ftn13"><sup>13</sup></a>. То й пошли на ту службу Добриню, випросить він небогу в названої сестри без бою кроволитного.</p>
		<p>Наказав тоді Володимир стольнокиївський:</p>
		<p>— Сідай, Добрине Микитичу, на доброго коня, вирушай на Сорочинську гору до печер зміїних, визволяй мені улюблену небогу, молоду Забаву Путятівну. Як не визволиш її — повелю голову тобі відрубати.</p>
		<p>Похилив Добриня буйну голову, опустив ясні очі, ні словечка у відповідь не зронивши. Підвівся з-за столів дубових, подякував за бенкет веселий і пішов у свої палати білокамінні, до своєї рідної матінки. Запитала його матінка, чесна вдова Офімія Олександрівна:</p>
		<p>— Чом зажурений із учти прийшов? Чи всадовили не по чину тебе&nbsp;<a id="_ftnref14" href="#_ftn14"><sup>14</sup></a>, а може, чарою обминули чи дурень-пияк із тебе насміявсь?</p>
		<p>— Накинув на мене Володимир стольнокиївський службу велику: поїхати на гору Сорочинську і визволити князеву небогу, молоду Забаву Путятівну.</p>
		<p>— Лягай краще спати, — радить матінка, — ранок буде мудріший від вечора.</p>
		<p>Підвівся Добриня рано-вранці, вмився та спорядився, на стайню пішов і доброго коня вибрав. Як виїжджав із двору широкого, проводжала його рідна матінка, канчука, із семи шовків плетеного, подавала і казала, сльози утираючи:</p>
		<p>— Візьми канчука цього із семи шовків. Як приїдеш на гору Сорочинську та почнеш змієнят витоптувати, а кінь твій уже підскакувати не зможе, то шмагай його поміж вух та поміж задніх ніг, і почне твій кінь знову підскакувати і з ніг своїх змієнят струшувати, поки всіх до одного не потопче.</p>
		<p>Відламалась гілочка від садової яблуньки, відкотилося яблучко від яблуньки — від’їжджає син від рідної матінки в чужу і далеку сторону.</p>
		<p>День і ніч їхав Добриня; досяг він гори Сорочинської і топтати почав змієнят поганих. Та обкрутили змієнята у доброго коня копита, і не зміг він більше підскакувати, почав під Добринею згинатися. Згадав Добриня наказ рідної матінки, висмикнув канчука з-за пояса і поміж вух та поміж задніх ніг коня шмагав. Знову його кінь заходився підскакувати, із ніг своїх змієнят струшувати, поки всіх до одного не потоптав.</p>
		<p>Зійшов Добриня з доброго коня, у праву руку взяв шаблю гостру, під ліву пахву поклав важку палицю булатну, на груди довгого списа прилаштував, під пояс почепив шелепугу подорожню та канчука із семи шовків і рушив до печер зміїних.</p>
		<p>Аж ось не тіні темні згустилися, не хмари чорні набігли — прилетіла сама Змія Горинище, тіло мертве в своїх кігтях несучи. Побачила молодого Добриню, кинула мертве тіло на землю і до Добрині підлетіла.</p>
		<p>— Чом порушив ти, Добрине, нашу заповідь і моїх дітей-змієнят притоптав?</p>
		<p>Відповів Добриня Микитич:</p>
		<p>— Ох ти ж, Зміє проклята! Чи я порушив нашу заповідь, а чи ти її порушила? Як летіла через Київ-град, нащо Забаву Путятівну у нас забрала? Поверни ж мені її без бою кроволитного.</p>
		<p>Не схотіла Змія віддати небогу, затіяла з Добринею бій кроволитний.</p>
		<p>Цілих три доби вони билися, та не зміг Добриня Змію подолати. Знову згадав він про канчука із семи шовків. Узяв його в праву руку, лівою рукою Змію до землі притис і канчуком її бив, поки зовсім не приборкав. Тоді усі хоботи їй відсік, на дрібні шматочки її порубав. Розлилася довкіл Добрині кров зміїна. Три доби він у тій крові простояв, а не всмоктала її сира земля. Узяв тоді Добриня канчука шовкового, бив канчуком сиру землю, примовляючи:</p>
		<p>— Розступися, мати — сира земле, та вбери в себе кров цю зміїну.</p>
		<p>Як ввібрала земля усю кров зміїну, рушив Добриня Микитич до зміїних печер. Та не можна до печер зайти — мідними засувами вони замикані, залізними підпорками підперті. Геть Добриня підпори залізні відкидав, мідні засуви відсував, у печери зміїні проходив, багатьох полонеників там побачив: царів, царевичів із сорока земель&nbsp;<a id="_ftnref15" href="#_ftn15"><sup>15</sup></a>, королів, королевичів з інших сорока земель&nbsp;<a id="_ftnref16" href="#_ftn16"><sup>16</sup></a>, а простого люду без ліку там було. І звернувся до них Добриня:</p>
		<p>— Усі виходьте на Божу волю та по своїх місцях і домівках розходьтеся.</p>
		<p>Почали вони на Божу волю виходити, не видно було одної Забави Путятівни. Всі печери Добриня обійшов і тільки в останній, у дванадцятій, натрапив він на Забаву Путятівну, за руки до стіни прикуту. Здіймав він зі стіни красну дівицю, брав її за руки білі, із печер зміїних виводив і такі слова їй казав:</p>
		<p>— Це ж заради тебе я їздив-мандрував, заради тебе зі Змією бився. Тож рушаймо тепер до Києва-града, до твого дядечка, ласкавого князя Володимира.</p>
		<p>Сів Добриня на доброго коня, посадовив із собою красну дівицю і поїхав по чистому полю. Звернулася до нього молода Забава Путятівна:</p>
		<p>— За послугу цю велику хотіла б я називати тебе батечком, але не годиться так&nbsp;<a id="_ftnref17" href="#_ftn17"><sup>17</sup></a> ; хотіла б назвати тебе братиком рідним, але й це не годиться&nbsp;<a id="_ftnref18" href="#_ftn18"><sup>18</sup></a> ; хотіла б, щоб ти мені був другом коханим, але ж не одружишся ти зі мною.</p>
		<p>Каже їй Добриня Микитич:</p>
		<p>— Ти, Забаво Путятівно, із княжого роду, я ж із роду боярського; нерівня тобі боярський син&nbsp;<a id="_ftnref19" href="#_ftn19"><sup>19</sup></a>.</p>
		<p>Привіз він її у стольний Київ-град, а Володимир-князь уже на ґанку стоїть, із почестями, з подякою Добриню зустрічає. Зійшов Добриня з коня, опустив на землю красну дівицю, підвів її до Володимира. Обдарував його Володимир скарбом золотим, вбранням барвистим, уклонився до самої землі.</p>
		<p>— Спасибі тобі, Добрине! Відслужив ти мені службу велику, небогу улюблену відшукав. Нікого не міг знайти я в цілім Києві з усіх богатирів могутніх, одного тебе знайшов, Добрине!</p>
		<p>Прибігала матінка Добринина, обіймала та цілувала його. І почався тут бенкет на честь молодця Добрині Микитича і Забави Путятівни.</p>
	</article>

	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__footnotes">
			<p><a id="_ftn1" href="#_ftnref1"><sup>1</sup></a> Цю річку ототожнюють із Почайною, яка нині не існує і яка текла під Києвом через Поділ. Річка була суднохідна, отже, повновода і зі швидкою течією. У деяких билинах цю річку звуть Ізрай-річкою. Однак за описом Пучай-річка має всі ознаки річки казкової.</p>
			<p><a id="_ftn2" href="#_ftnref2"><sup>2</sup></a> Цей опис і подає ознаки казкової річки: спершу течія холодна — вогнем січе, потім гаряча — іскри сиплються, потім вогнедишна — горить полум’ям.</p>
			<p><a id="_ftn3" href="#_ftnref3"><sup>3</sup></a> За рицарським звичаєм воїн, навіть виїжджаючи на прогулянку, мав бути у повному військовому обладунку через дорожні й ворожі небезпеки. Навіть у XVI столітті польсько-український поет Себастіян Кленович у поемі «Роксоланія» описував, що кияни, оручи біля міста землю, робили це із сагайдаком за плечима і з шаблею при боці.</p>
			<p><a id="_ftn4" href="#_ftnref4"><sup>4</sup></a> Знатний воїн, виїжджаючи, не міг не їхати без супроводу слуг чи збройної охорони. В цьому була не тільки потреба, а й етикет. Цікаво й те, що старші богатирі ніколи не їздили із супроводом, отже, такий етикет було встановлено пізніше. Малий парубок — отрок, молодший дружинник.</p>
			<p><a id="_ftn5" href="#_ftnref5"><sup>5</sup></a> Добриня, на відміну від Іллі, якого звуть старим, скрізь називається молодим, це юнак-богатир; до речі, слово «юнак» у первісному значенні тлумачиться «звитяжець».</p>
			<p><a id="_ftn6" href="#_ftnref6"><sup>6</sup></a> Хоботи — голови з шиями.</p>
			<p><a id="_ftn7" href="#_ftnref7"><sup>7</sup></a> Забава Путятівна — так билини звуть небогу Володимира. Іноді її ще звуть Запавою, Любавою. Ім’я боярина Путяти зустрічається в «Повісті врем’яних літ», але вже в післяволодимирові часи.</p>
			<p><a id="_ftn8" href="#_ftnref8"><sup>8</sup></a> Гора Сорочинська — тобто сарацинська, арабська, її вміщували на березі Хвалинського (Каспійського) моря. За українськими переказами, Змій-людожер жив у печері на Перуновому острові біля порогів (Вільнянський район Запорізької області) — тепер цей острів затоплений. Був він високий, скелястий, а біля острова Таволзького була Зміїна скеля, на якій, за народними переказами, жив Змій-цар, котрий мав дочку-красуню. Жив Змій також начебто й на Хортиці. Можливо, ці місця маються на увазі і в билині.</p>
			<p><a id="_ftn9" href="#_ftnref9"><sup>9</sup></a> Князівські учти відбувались у спеціальній залі князівського палацу — гридниці, на учтах влаштовували водночас наради князів та бояр. Саме тому мати відмовляє сина йти на учту, бо там мали вирішувати, як визволити Забаву Путятівну, а мати не хотіла, щоб син їхав із дому.</p>
			<p><a id="_ftn10" href="#_ftnref10"><sup>10</sup></a> Ця билина є в українському записі.</p>
			<p><a id="_ftn11" href="#_ftnref11"><sup>11</sup></a> Велике місце — почесне місце.</p>
			<p><a id="_ftn12" href="#_ftnref12"><sup>12</sup></a> Олексій Попович, як і Добриня, мав титул «молодий» (млад), тобто належав до молодших богатирів, з меншою силою.</p>
			<p><a id="_ftn13" href="#_ftnref13"><sup>13</sup></a> У цій билині зустрічаємо вияв побратимства між чоловіком та жінкою. Між побратимами не завжди бували рівні стосунки: міг бути старший і менший брат, у цьому випадку старшим (сильнішим) став Добриня, а Змія — молодшою, меншою, сестрою.</p>
			<p><a id="_ftn14" href="#_ftnref14"><sup>14</sup></a> У феодальній ієрархії місця за столом строго розподілялися залежно від суспільного становища, яке людина посідала, отже, садили по чинові. Добриня, як свідчить билина, належав до найпочесніших людей Київської Русі — за столом посідав чільне місце.</p>
			<p><a id="_ftn15" href="#_ftnref15"><sup>15</sup></a> Сорок земель — число «сорок» у казках було магічне, означало певне об’єднання; наприклад, у церковному управлінні було з’єднання сорока церков, що підлягали одному старості; тут ідеться про царів з вірою грецького обряду.</p>
			<p><a id="_ftn16" href="#_ftnref16"><sup>16</sup></a> Королі призначались у середньовіччі Римським Папою, отже, ідеться тут про всіх королів, що сповідували віру римського обряду.</p>
			<p><a id="_ftn17" href="#_ftnref17"><sup>17</sup></a> Забава натякає на молодий вік Добрині.</p>
			<p><a id="_ftn18" href="#_ftnref18"><sup>18</sup></a> Забава натякає на те, що любить Добриню.</p>
			<p><a id="_ftn19" href="#_ftnref19"><sup>19</sup></a> Це місце заперечує дані інших билин, що Добриня також був небожем Володимира. Історично ж рід Добрині був пов’язаний із князівським, отже, й шлюб із Забавою не міг бути нерівний. Про це свідчить також попередній опис бенкету у князя, де Добрині віддається одне із чільних місць, отже, маємо тут неузгодженість. Імовірно, пізніший рапсод хотів цими словами висловити небажання Добрині одружуватись із Забавою, хоч вона йому те й запропонувала; йому треба було, як побачимо далі, жінки-богатирки.</p>
		</div>
		<div class="article__source">
			<p><a href="/Український фольклор Книги/Валерій Шевчук ☼ Українські билини/">Українські билини</a>: Історико-літературне видання східнослов’янського епосу. Упорядкування, передмова, післяслово, примітки та обробка українських народних казок і легенд на билинні теми В. Шевчука; Малюнки Б. Михайлова. — К.: Веселка, 2003. — 247 с: іл.</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
</footer>
<!--#include virtual="/-/inc/general__page_end.inc" -->
