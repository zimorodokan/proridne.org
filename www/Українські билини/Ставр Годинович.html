<!--#include virtual="/-/inc/general__page_start.inc" -->
<title>Ставр Годинович ☼ Українська билина ☼ Народна творчість</title>
<meta name="Description" content="Українська билина «Ставр Годинович» ☼ Український фольклор, усна народна творчість України">
<link rel="canonical" href="https://proridne.org/Українські билини/Ставр Годинович.html">
<!--#include virtual="/-/inc/pageType__Українська билина.inc" -->

<article class="articleMain">
	<h1 class="articleMain__header">Ставр Годинович&nbsp;<a id="_ftnref1" href="#_ftn1"><sup>1</sup></a> <br><span class="article__headerDescription">Українська билина</span></h1>
	<p>У стольному місті Києві на бенкеті в ласкавого князя Володимира похвалялися князі, бояри та всі гості прихожі: той добрим конем, той вбранням шовковим, той селами з присілками, той містами з передмістями, той рідною матінкою, а той молодою дружиною. Один Ставр Годинович молодий із землі Ляховецької&nbsp;<a id="_ftnref2" href="#_ftn2"><sup>2</sup></a> мовчки за столом сидить. І звернувся до нього Володимир стольнокиївський:</p>
	<p>— Ти чого, Ставре Годиновичу, не хвалишся нічим? Чи немає в тебе сіл з присілками, міст із передмістями, чи добрих коней немає&nbsp;<a id="_ftnref3" href="#_ftn3"><sup>3</sup></a>, чи не славна твоя рідна матінка, чи не гожа твоя дружина молода?</p>
	<p>— Хоч і є в мене, — відповів Ставр, — села з присілками, міста з передмістями, ще й добрі коні є, не личить мені, молодцю, цим хвалитися; хоч і славна в мене рідна матінка, та й це для мене не хвальба; хоч і гарна моя дружина молода, не бажаю нею хвалитися — може вона всіх князів-бояр приманити, а тебе, Володимире, з розуму звести.</p>
	<p>Зразу всі на бенкеті замовкли і до Володимира звернулися:</p>
	<p>— Засадимо Ставра в льохи глибокі тоді нехай дружина його молода нас, князів-бояр, усіх приманить, а тебе, Володимира, з розуму зведе.</p>
	<p>Та був якраз тут у Ставра свій чоловік, сів він на Ставрового коня і помчав у землю Ляховецьку до тієї Василиси Микуличівни&nbsp;<a id="_ftnref4" href="#_ftn4"><sup>4</sup></a>.</p>
	<p>— Сидиш ти, Василисо, дочко Микулича, та розкошуєш, а твого Ставра Годиновича тим часом у льохи глибокі посадили — похвалився він тобою, дружиною молодою, що можеш ти всіх князів-бояр приманити, а Володимира з розуму звести.</p>
	<p>Стала міркувати Василиса Микуличівна:</p>
	<p>— Грошима викупляти мені Ставра — не викупити, силою виручати Ставра — не виручити, можу лише визволити його своєю кмітливістю жіночою.</p>
	<p>Підрізала вона свої коси й перебралася по-парубочому, Василем Микуличем назвалася, брала з собою сорок мужніх молодців і до Києва вирушала. Не доїхавши до Києва, розкинула вона біле шатро, лишила біля нього дружинників своїх, а сама до князя Володимира пішла, била чолом, уклонялася йому:</p>
	<p>— Здоровлю тебе, Володимире стольнокиївський, і княгиню твою Опраксію!</p>
	<p>Запитав Володимир стольнокиївський:</p>
	<p>— Звідкіля ти, добрий молодче, і як звуть тебе?</p>
	<p>— Із землі я Ляховецької, короля ляховецького син Василь Микулич. А приїхав із доброю справою до вас — до твоєї дочки свататись&nbsp;<a id="_ftnref5" href="#_ftn5"><sup>5</sup></a>.</p>
	<p>Звернувся Володимир стольнокиївський до своєї дочки улюбленої:</p>
	<p>— Сватає тебе, дочко, посол із землі Ляховецької, короля ляховецького син Василь Микулич. Що мені з тим послом удіяти?</p>
	<p>— Не те в тебе на умі, рідний батечку, — відказала дочка. — Хочеш ти мене, дівчину, із жінкою одружити. Всі прикмети у посла жіночі — голос тонкий, стегна круті, пальці тендітні і дужки від перснів жіночих іще видно на них.</p>
	<p>Надумався тоді Володимир стольнокиївський:</p>
	<p>— Зараз я посла провідаю. Якщо не молодець він, а жінка, то не зважиться з тугого лука стріляти.</p>
	<p>Прийшов до посла землі Ляховецької та й каже:</p>
	<p>— Гей, молодий Василю Микуличу! Чи не хочеш із стрільцями моїми потішитись, піти з ними на широкий двір і постріляти у колечко золочене, у вістря ножове, щоб стрілочку надвоє розколоти?&nbsp;<a id="_ftnref6" href="#_ftn6"><sup>6</sup></a></p>
	<p>Погодився Василь Микулич:</p>
	<p>— Змалку я на вуличці бігав, із тугого лука з товаришами пострілював.</p>
	<p>Першим узяв лука стрілець князівський: раз вистрілив — не доцілив, другий раз — перестрілив, третій раз — не влучив.</p>
	<p>Тут і Василь Микулич стріляти взявся. Натягував швиденько тугий лук, накладав стрілочку гартовану; полетіла вона в кілечко золочене, вдарилась у вістря ножове і надвоє розкололася.</p>
	<p>Знову йде Володимир-князь до дочки.</p>
	<p>— Довгий волос у тебе, дочко, та розум короткий. Жінкою назвала ти богатиря, — тільки богатир стріляти так може.</p>
	<p>— Не богатир це, — противиться дочка, — а жінка — всі прикмети жіночі має.</p>
	<p>Повернувся Володимир до Василя Микулича і каже йому:</p>
	<p>— Чи не хочеш ти з моїми боярами потішитися, на широкому дворі поборотися?</p>
	<p>— Змалечку я по вуличці бігав, із товаришами жартував-боровся.</p>
	<p>Як вийшли всі на широкий двір, схопив Василь Микулич борця однією рукою, ще одного — другою рукою, а третього борця посередині затис і всіх трьох на землю поклав. Занепокоївся Володимир стольнокиївський:</p>
	<p>— Вгомони, Василю Микуличу, своє серце богатирське!</p>
	<p>— Я приїхав, — мовив той, — з ділом добрим — твою дочку сватати. Як по честі мені її не віддаси — візьму силою, а тобі боки відіб’ю.</p>
	<p>Не пішов більше князь із дочкою радитись, вирішив він її просватати. Три дні бенкет у них був, і настав уже час до Божої церкви йти. Запечалився тут Василь Микулич, зажурився.</p>
	<p>— Чого невеселий ти? — питається князь.</p>
	<p>— Смутно стало чомусь: чи батечко вдома помер, чи матінка. Пришли швидше сюди гуслярів веселих&nbsp;<a id="_ftnref7" href="#_ftn7"><sup>7</sup></a>.</p>
	<p>Грали гусляри, грали — не розвеселили Василя. Каже він Володимирові:</p>
	<p>— Розказував батечко мій, що сидить наш Ставр Годинович у твоїх льохах глибоких. Ніхто краще за нього в гуслі не заграє.</p>
	<p>Замислився Володимир стольнокиївський:</p>
	<p>«Як випущу я Ставра, то більше не побачу його, а як не випущу — Василя розгніваю». Не наважився гостя розгнівити, за Ставром Годиновичем посилає.</p>
	<p>Як заграв той на гуслях яворових — зразу розвеселився Василь Микулич і до Ставра звернувся:</p>
	<p>— Бачу я, молодий Ставре Годиновичу, що не впізнав ти мене.</p>
	<p>— Звідки ж мені тебе знати? — мовив Ставр.</p>
	<p>Сказав тоді Василь Володимирові-князю:</p>
	<p>— Не хочу я подарунків твоїх брати, нехай краще цей веселий молодець при мені буде.</p>
	<p>Знову не зважився Володимир Василя розгнівити, із рук у руки віддавав йому Ставра.</p>
	<p>— Поїдемо ми з тобою, — каже Ставрові Василь, — у чисте поле, на дружинників моїх хоробрих поглянемо.</p>
	<p>Як біля білого шатра вони опинились, зайшов Василь у те шатро, одяг парубоцький із себе скидав, у жіноче вбрання вбирався і до Ставра звертався:</p>
	<p>— А тепер пізнаєш мене, Ставре?</p>
	<p>— Здорова була, жінко моя улюблена, Василисо Микуличівно! Сідаймо швидше на добрих коней і додому тікаймо.</p>
	<p>— Негоже, — каже Василиса, — доброму молодцю потай із Києва виїжджати, вертаймося весілля догравати.</p>
	<p>Прийшли до Володимира, сіли за столи дубові. Запитала Василиса Володимира стольнокиївського:</p>
	<p>— А що тепер, княже, в тебе на умі? Дочку свою одружуєш зі мною, Василисою Микуличівною?</p>
	<p>Соромно стало Володимирові, опустив він буйну голову, до Ставра Годиновича промовляє:</p>
	<p>— За твою хвальбу велику повік у Києві без усякого мита торгувати можеш&nbsp;<a id="_ftnref8" href="#_ftn8"><sup>8</sup></a>.</p>
	<p>Виїхав Ставр Годинович із Василисою Микуличівною в землю Ляховецьку, а князь із княгинею проводжати їх вийшли.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__footnotes">
			<p><a id="_ftn1" href="#_ftnref1"><sup>1</sup></a> Ставр Годинович — у Новгородському літописі згадується боярин Ставр (під 1118 роком), він присягав Володимиру Мономаху, великому київському князю, а згодом потрапив у немилість. Очевидно, цей факт і став приводом для складання билини. В одному з варіантів Ставр названий боярином чернігівським, у поданому варіанті — із землі Ляховецької, тобто із Польщі.</p>
			<p><a id="_ftn2" href="#_ftnref2"><sup>2</sup></a> Земля Ляховецька в билині, очевидно, постала з того, що Василиса Микуличівна була дочкою Микули Селяниновича — героя полянського — і сама була поляницею (полянкою). Співзвучність назв «поляни» — «поляки», очевидно, змусила співця помістити Ставра у Ляховецьку землю.</p>
			<p><a id="_ftn3" href="#_ftnref3"><sup>3</sup></a> Тут подано ознаки великої заможності Ставра: він володів містами, селами, табунами коней, тобто був рівний із князями.</p>
			<p><a id="_ftn4" href="#_ftnref4"><sup>4</sup></a> Про богатирку Василису Микуличівну є дві різні билини, але побудовані на спільному мотиві: її чоловік потрапляє у немилість до князя Володимира. Наш варіант має подібність до сюжету хорватських, німецьких та українських пісень про дівчину, яка, перевдягтись воїном, визволяє з полону свого чоловіка. За мотивами хорватських пісень Іван Франко написав «Поему про білу сорочку», а Борис Грінченко за мотивами українськими написав «Думу про княгиню-кобзаря».</p>
			<p><a id="_ftn5" href="#_ftnref5"><sup>5</sup></a> У звичаях київських великих князів було віддавати дочок за іноземних володарів — так чинили й Володимир Великий, і Володимир Мономах. Тому й не дивно, що Володимир так легко згоджується одружити дочку із сином польського короля. До речі, одна із дочок Володимира Великого, Марія Доброніга, була жінкою польського короля Казимира Першого.</p>
			<p><a id="_ftn6" href="#_ftnref6"><sup>6</sup></a> Маємо тут повторення мотиву билини «Добриня сватає наречену князеві Володимиру», тільки сцена бойового змагання розписана просторіше — співець з її допомогою показує силу богатирки. Оскільки вона належить до старших богатирів, то й перемагає Володимирових богатирів.</p>
			<p><a id="_ftn7" href="#_ftnref7"><sup>7</sup></a> Гусляри в часи Київської Русі були популярні, справді пригравали на князівських бенкетах.</p>
			<p><a id="_ftn8" href="#_ftnref8"><sup>8</sup></a> Тут свідчиться про те, що Ставр був купець; це прив’язує билини до купецького епосу.</p>
		</div>
		<div class="article__source">
			<p><a href="/Український фольклор Книги/Валерій Шевчук ☼ Українські билини/">Українські билини</a>: Історико-літературне видання східнослов’янського епосу. Упорядкування, передмова, післяслово, примітки та обробка українських народних казок і легенд на билинні теми В. Шевчука; Малюнки Б. Михайлова. — К.: Веселка, 2003. — 247 с: іл.</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
</footer>
<!--#include virtual="/-/inc/general__page_end.inc" -->
