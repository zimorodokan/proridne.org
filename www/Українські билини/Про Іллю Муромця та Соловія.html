<!--#include virtual="/-/inc/general__page_start.inc" -->
<title>Про Іллю Муромця та Соловія ☼ Українська билина ☼ Народна творчість</title>
<meta name="Description" content="Українська билина «Про Іллю Муромця та Соловія» ☼ Український фольклор, усна народна творчість України">
<link rel="canonical" href="https://proridne.org/Українські билини/Про Іллю Муромця та Соловія.html">
<!--#include virtual="/-/inc/pageType__Українська билина.inc" -->

<article class="articleMain">
	<h1 class="articleMain__header">Про Іллю Муромця та Соловія&nbsp;<a id="_ftnref1" href="#_ftn1"><sup>1</sup></a> <br><span class="article__headerDescription">Українська билина</span></h1>
	<p>Гей, у славному та у городі у Муромлі, Та у тому селі та Карачаєві&nbsp;<a id="_ftnref2" href="#_ftn2"><sup>2</sup></a>, Гей, то не старий дуб к землі нагинається,</p>
	<p>Ой то добрий молодець Ілля Муромець Батьку-матері уклоняється: «Благослови, батьку та матер рідна, У славний город Київ з’їздити, Сонечку стольнокиївському Князю Володимиру служити, Віри християнської та боронити!» Сам на доброго коня сідав, У чисте поле виїжджав, Озера-річки перепливав, Ліс ламав,</p>
	<p>Під город, під Чернігів під’їжджав.</p>
	<p>Під городом, під Черніговом,</p>
	<p>Не ворон чорний небо укриває,</p>
	<p>Не туман налягає,</p>
	<p>Стоїть сила-силенная,</p>
	<p>Днем від куряви сонця красного,</p>
	<p>Ніччю місяця ясного</p>
	<p>Не видати.</p>
	<p>Стоять три царевичі,</p>
	<p>Мурзи погані, татарове&nbsp;<a id="_ftnref3" href="#_ftn3"><sup>3</sup></a>,</p>
	<p>З коршем&nbsp;<a id="_ftnref4" href="#_ftn4"><sup>4</sup></a> сили до сорока тисяч,</p>
	<p>Хочуть город Чернігів узяти,</p>
	<p>Всіх упень рубати,</p>
	<p>Церкви Божії скидом пускати.</p>
	<p>Тоді ж то старий козак&nbsp;<a id="_ftnref5" href="#_ftn5"><sup>5</sup></a></p>
	<p>Ілля Муромець добре дбав,</p>
	<p>Меча в руки брав,</p>
	<p>Почав він гуляти,</p>
	<p>Поганих мурзів-татарів наїжджати</p>
	<p>Куди їде —</p>
	<p>Туди вулиця,</p>
	<p>Куди верне —</p>
	<p>Туди провулок.</p>
	<p>Не стільки сам бив,</p>
	<p>Скільки конем топтав,</p>
	<p>Не один мурза, ні татарин</p>
	<p>Не міг втекти і спастися.</p>
	<p>Трьох царевичів живими впіймав,</p>
	<p>Словами промовляв:</p>
	<p>«Ей ви, царевиці та царенята, Чи мені вас у полон брати, Чи мені вам буйні голови з пліч зняти? А то краще їдьте в свої царства, Та по всьому світу розкажіть, Що свята Русь не пуста стоїть, Що святу Русь могутні богатирі бережуть».</p>
	<p>Тут відкриваються ворота</p>
	<p>У Чернігів-город,</p>
	<p>Виходять чернігівці,</p>
	<p>Низько вклоняються,</p>
	<p>До козака Іллі Муромця</p>
	<p>Словами промовляють:</p>
	<p>«Живи-то у нашому городі</p>
	<p>Чернігові воєводою&nbsp;<a id="_ftnref6" href="#_ftn6"><sup>6</sup></a>,</p>
	<p>Суди суди всі по-правильному,</p>
	<p>Всі тобі повинуватись будемо».</p>
	<p>Старий козак такеє промовляє:</p>
	<p>«Не хочу я жить у вас воєводою,</p>
	<p>Покажіть мені пряму дорогу</p>
	<p>У славний стольний Київ-город».</p>
	<p>Тоді ж то чернігівці словами промовляють: «Ой тото пряма дорога у славен город Київ Заросла лісами Бринськими&nbsp;<a id="_ftnref7" href="#_ftn7"><sup>7</sup></a>, Уже тридцять літ простою дорогою В Київ не їжджено. Сидить Соловій-розбійник На семи дубах&nbsp;<a id="_ftnref8" href="#_ftn8"><sup>8</sup></a>, На миль тридцять Ні кінному, ні пішому Пропуску немає.</p>
	<p>Як засвистить Соловій по-солов’їному,</p>
	<p>Як закричить він по-звіриному,</p>
	<p>Як зашипить по-зміїному,</p>
	<p>Так усі трави-мурави в’януть,</p>
	<p>Усі квіти обсипаються,</p>
	<p>А хто близько з людей,</p>
	<p>Так всі мертві лежать.</p>
	<p>Простою дорогою — п’ятсот верств,</p>
	<p>А дальшою дорогою — ціла тисяча»&nbsp;<a id="_ftnref9" href="#_ftn9"><sup>9</sup></a>.</p>
	<p>Поклонивсь їм Ілля Муромець</p>
	<p>Та поїхав лісами Бринськими,</p>
	<p>Простою дорогою в славний город Київ.</p>
	<p>Їдною рукою коня тримав,</p>
	<p>Другою рукою дуба рве.</p>
	<p>Дуби рве самі коренистії</p>
	<p>Та мости мостить,</p>
	<p>Шлях укладає та все прямоїжджий.</p>
	<p>Як під’їхав він до річки</p>
	<p>До Самородний,</p>
	<p>Як побачив його Соловій-розбійник, Як засвище він по-солов’їному, Як закричить по-звіриному, Як зашипить по-зміїному — Всі трави-мурави в’януть, Усі квіти обсипаються. Там під муром [тим Ілля Муромець зітхає,</p>
	<p>До коня мовляє]&nbsp;<a id="_ftnref10" href="#_ftn10"><sup>10</sup></a> :</p>
	<p>«Невже ж ти, коню мій богатирський,</p>
	<p>По темних лісах зо мною не з’їжджав,</p>
	<p>Пташиного посвисту не чував?»</p>
	<p>Бере ярий лук&nbsp;<a id="_ftnref11" href="#_ftn11"><sup>11</sup></a>,</p>
	<p>Бере стрілу калену,</p>
	<p>Натягнув тятиву шовкову,</p>
	<p>Сам до стріли словами промовляє:</p>
	<p>«Лети, моя стріло калена,</p>
	<p>Вище лісу стоящого,</p>
	<p>Нижче облака ходящого,</p>
	<p>Та попади, стріло,</p>
	<p>Соловію в праве око!»</p>
	<p>Як вилетіла стріла вище лісу стоящого,</p>
	<p>Нижче облака ходящого,</p>
	<p>А попала Соловію в праве око,</p>
	<p>А вилетіла стріла лівим вухом.</p>
	<p>Упав Соловій</p>
	<p>Зо семи дубів,</p>
	<p>Та Ілля Муромець того придбав,</p>
	<p>Соловія стрімко в кайдани кував&nbsp;<a id="_ftnref12" href="#_ftn12"><sup>12</sup></a>,</p>
	<p>А до булатного стременя в’язав,</p>
	<p>Сам простою дорогою</p>
	<p>У город Київ вирушав.</p>
	<p>Гей, як приїхав Ілля Муромець у город, у Київ, Приїхав до сонечка-князя у широкий двір,</p>
	<p>Ставив коня серед двору княжого, Соловію-розбійнику наказував: «Гляди ж, Соловію, не відступай від доброго коня, Бережи ти коня мого богатирського&nbsp;<a id="_ftnref13" href="#_ftn13"><sup>13</sup></a>, Від мене тобі, знай, нікуди не втекти». А сам доброму коню наказував: «Гей, ти, мій добрий коню богатирський, Бережи проклятого Соловія, Щоб він не відв’язався від стременя булатного мого». Сам ввійшов він у палати княжії, Хрест-то він клав по-писаному, Поклін-то вів по-ученому&nbsp;<a id="_ftnref14" href="#_ftn14"><sup>14</sup></a>, Вклонявся на чотири сторони Сонечку-князю з княжною&nbsp;<a id="_ftnref15" href="#_ftn15"><sup>15</sup></a> Апраксією.</p>
	<p>Говорить Володимир</p>
	<p>Князь стольнокиївський:</p>
	<p>«Звідкіля ти, славний молодче,</p>
	<p>З якої землі, якої матері,</p>
	<p>Якого роду-племені єси?»</p>
	<p>Промовить Ілля:</p>
	<p>«Єсть я із города із Муромля,</p>
	<p>Із села із Карачаєва,</p>
	<p>Ілля Муромець та і син Іванович,</p>
	<p>А приїхав я у стольний город Київ</p>
	<p>Послужити більше, князю мій, вірою-правдою,</p>
	<p>Оборонять Русь святую,</p>
	<p>Віру християнськую православную».</p>
	<p>Говорить тут князь Володимир стольнокиївський: «А якою, добрий молодче, дорогою ти їхав</p>
	<p>В стольний город Київ, Прямоїжджою чи окружною?» Промовить Ілля Муромець такії слова: «Сьогодні рано з рідним батьком і ненькою прощавсь, На полудник хотілось мені у тебе правувати&nbsp;<a id="_ftnref16" href="#_ftn16"><sup>16</sup></a>, А прилучилось мені три причини: Що перша причина — Чернігів-город від облоги виручати, Що друга причина: на п’ятнадцять верст&nbsp;<a id="_ftnref17" href="#_ftn17"><sup>17</sup></a></p>
	<p>Мости через річку Самородину мостити,</p>
	<p>А що вже третя причина —</p>
	<p>Соловія-розбійника З сімох дубів збивати, У город Київ проводжати, Тобі, князю, гостинця дарувати. Так уже прямою дорогою Приїхав я із города [Муромля]&nbsp;<a id="_ftnref18" href="#_ftn18"><sup>18</sup></a> У славний город Київ, князю». Так тут князь Володимир стольнокиївський Зі своїми князями та боярами; Виходили вони на широкий двір Подивитися на Соловія-розбійника. Говорить Володимир-князь: «Ой ти, Соловію-розбійнику, Засвищи ти по-солов’їному, Закричи ти по-звіриному, Засичи ти по-зміїному». Говорить йому Соловій-розбійник: «Ой князю Володимир стольнокиївський,</p>
	<p>Не твій я слуга&nbsp;<a id="_ftnref19" href="#_ftn19"><sup>19</sup></a>,</p>
	<p>Не у тебе і хліб їв</p>
	<p>Та зелен-вино пив,</p>
	<p>А Іллі мені розказувать».</p>
	<p>Так тут промовив Ілля Муромець:</p>
	<p>«Засвищи, Соловію, напівсвисту,</p>
	<p>Закричи ти та напівкрику,</p>
	<p>[Зашипи ти та напівшипу]!»&nbsp;<a id="_ftnref20" href="#_ftn20"><sup>20</sup></a></p>
	<p>Говорить Соловій-розбійник:</p>
	<p>«Запечатались мої кроваві рани,</p>
	<p>Налийте мені чару вина зеленого!»</p>
	<p>Так тут налили чару зелен-вина</p>
	<p>На півтора відра,</p>
	<p>Випив Соловій чару зелен-вина —</p>
	<p>Як засвище Соловій на цілий свист,</p>
	<p>Як закричить він на повен крик,</p>
	<p>Як зашипить він на повен шип,</p>
	<p>Всі трави-мурави зов’яли,</p>
	<p>Листя з дерев посипалось,</p>
	<p>А в князя з теремів високих криші зривало, Всі хрустальнії скельця повипадали, По всьому городу, по Києву Всі бременні&nbsp;<a id="_ftnref21" href="#_ftn21"><sup>21</sup></a> кобили ожеребились, Всі гості на княжому дворі, Всі бояри та воєводи На землі, як снопи, лежать. Сам князь Володимир стольнокиївський По двору кругом біжить, Куньовою&nbsp;<a id="_ftnref22" href="#_ftn22"><sup>22</sup></a> шубою вкривається. Каже Ілля Муромець: «Чого ж ти, Соловію-розбійнику, Мого наказу не послухав, Я ж велів тобі свистіти напівсвисту І кричати напівкрику, Шипіти напівшипу». Говорить йому Соловій-розбійник: «Уже, либонь, прочував я свій кінець І тому посвиснув на повний свист, Крикнув на повний крик Та зашипів на повний шип». Тут старий козак Ілля Муромець Брав Соловія за білі руки, Повів його на поле Куликове&nbsp;<a id="_ftnref23" href="#_ftn23"><sup>23</sup></a> Та відрубав йому Буйну голову. Так з тої пори не стало Соловія-розбійника на святій Русі. Тут-то славному козаку Іллі Муромцю Славу співають По всім землям, По всім ордам&nbsp;<a id="_ftnref24" href="#_ftn24"><sup>24</sup></a> Однині і довіка, А вам на многі літа!</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__footnotes">
			<p><a id="_ftn1" href="#_ftnref1"><sup>1</sup></a> Билина ця з репертуару кобзаря 3. Штокалка, вона навіть у деталях близька до такої ж билини російської традиції, але не цілком: тут випущено епізод з дочками та зятями Солов’я-розбійника. Відрізняється також строфіка обох билин, українська — більш насичена образами української народної пісні, тобто вона ніби українізована, наближена за строфікою та образною системою до народної української думи. Це стосується й інших билин, записаних від 3. Штокалка, — вони одностилеві.</p>
			<p><a id="_ftn2" href="#_ftnref2"><sup>2</sup></a> Тут місто зветься не Муром, а Муромль, нагадаємо, що в давній українській традиції Іллю Муромця звали Муровлянином.</p>
			<p><a id="_ftn3" href="#_ftnref3"><sup>3</sup></a> Це образи пізнішого часу.</p>
			<p><a id="_ftn4" href="#_ftnref4"><sup>4</sup></a> Корш (коршак) — військовий загін. Військо на сорок тисяч на той час було непомірно велике.</p>
			<p><a id="_ftn5" href="#_ftnref5"><sup>5</sup></a> Так звуть Іллю й билини російської традиції.</p>
			<p><a id="_ftn6" href="#_ftnref6"><sup>6</sup></a> Чернігів був князівським містом. Воєводою називався тоді князівський правитель міста, його намісник. Володимир Великий і справді замінив був по містах місцевих князів своїми намісниками та князями.</p>
			<p><a id="_ftn7" href="#_ftnref7"><sup>7</sup></a> Бринські ліси — деякі дослідники вважають, що йдеться про Брянські ліси, хоч це може бути назва загальна або й фантастична, як гора Сорочинська, Сафат-річка тощо.</p>
			<p><a id="_ftn8" href="#_ftnref8"><sup>8</sup></a> Цікаво, що на Чернігівщині є село Семидуб’я — чи не там творці епосу розмістили місце осідку Солов’я-розбійника?</p>
			<p><a id="_ftn9" href="#_ftnref9"><sup>9</sup></a> Верста має 1066,8 м; ясна річ, що ці відстані фантастичні.</p>
			<p><a id="_ftn10" href="#_ftnref10"><sup>10</sup></a> Слова, проказані кобзарем невиразно, відтворюємо здогадно.</p>
			<p><a id="_ftn11" href="#_ftnref11"><sup>11</sup></a> Ярий лук — бойовий лук.</p>
			<p><a id="_ftn12" href="#_ftnref12"><sup>12</sup></a> Ясно, що в польових умовах Ілля не міг кувати в кайдани, для цього треба мати інструмент.</p>
			<p><a id="_ftn13" href="#_ftnref13"><sup>13</sup></a> Тобто Ілля вже ставився до свого полоненого, як до раба, але з осторогою.</p>
			<p><a id="_ftn14" href="#_ftnref14"><sup>14</sup></a> За визначеними приписами та етикетом.</p>
			<p><a id="_ftn15" href="#_ftnref15"><sup>15</sup></a> Апраксія (Опраксія) була княгиня, бо заміжня, до заміжжя була княжною (дочкою князя).</p>
			<p><a id="_ftn16" href="#_ftnref16"><sup>16</sup></a> Місце, що вказує, як швидко мчав кінь. У билині про Дюка Степановича розповідається про те, що кінь був крилатий. Про крилатих коней у богатирів уже йшлося.</p>
			<p><a id="_ftn17" href="#_ftnref17"><sup>17</sup></a> На п’ятнадцять верст — казкове перебільшення.</p>
			<p><a id="_ftn18" href="#_ftnref18"><sup>18</sup></a> Співак опустив слово «Муромль», яке за змістом має бути.</p>
			<p><a id="_ftn19" href="#_ftnref19"><sup>19</sup></a> Тут відбито феодальні стосунки: Муромець іде на службу до князя, але його слуга не є підлеглий князеві. Він служить Муромцю, тому й відмовляється виконати князівський наказ.</p>
			<p><a id="_ftn20" href="#_ftnref20"><sup>20</sup></a> Речення пропущене співаком, а за смислом має тут бути.</p>
			<p><a id="_ftn21" href="#_ftnref21"><sup>21</sup></a> Бременні — вагітні.</p>
			<p><a id="_ftn22" href="#_ftnref22"><sup>22</sup></a> Куньовий — куничий, зі шкурок куниці.</p>
			<p><a id="_ftn23" href="#_ftnref23"><sup>23</sup></a> Куликове поле в билинах згадується як поле для страти.</p>
			<p><a id="_ftn24" href="#_ftnref24"><sup>24</sup></a> Отже, славу мали співати по землях християнських та бусурманських («землях та ордах»).</p>
		</div>
		<div class="article__source">
			<p>ПРО ІЛЛЮ МУРОМЦЯ ТА СОЛОВІЯ Зап. упорядником книжки з голосу кобзаря Зиновія Штокалка.</p>
			<p><a href="/Український фольклор Книги/Валерій Шевчук ☼ Українські билини/">Українські билини</a>: Історико-літературне видання східнослов’янського епосу. Упорядкування, передмова, післяслово, примітки та обробка українських народних казок і легенд на билинні теми В. Шевчука; Малюнки Б. Михайлова. — К.: Веселка, 2003. — 247 с: іл.</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
</footer>
<!--#include virtual="/-/inc/general__page_end.inc" -->
