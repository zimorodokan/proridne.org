<!--#include virtual="/-/inc/general__page_start.inc" -->
<title>Ведмеже ушко ☼ Українська билина ☼ Народна творчість</title>
<meta name="Description" content="Українська билина «Ведмеже ушко» ☼ Український фольклор, усна народна творчість України">
<link rel="canonical" href="https://proridne.org/Українські билини/Ведмеже ушко.html">
<!--#include virtual="/-/inc/pageType__Українська билина.inc" -->

<article class="articleMain">
	<h1 class="articleMain__header">Ведмеже ушко&nbsp;<a id="_ftnref1" href="#_ftn1"><sup>1</sup></a> <br><span class="article__headerDescription">Українська билина</span></h1>
	<p>Був один пан і пішов з панею у ліс по ягоди. А там ішов ведмідь, то пан утік, але паню піймав ведмідь. Та й тоді повів паню до своєї ями і жив так з нею три роки. І вже вона мала від того ведмедя хлопця і плекала його. А в три роки каже пані до ведмедя:</p>
	<p>— Я вже в тебе три роки, а ще не милася, іди принеси мені води.</p>
	<p>Але дала йому на воду решето&nbsp;<a id="_ftnref2" href="#_ftn2"><sup>2</sup></a>, і ведмідь пішов по воду. Тоді каже вона ік хлопцеві:</p>
	<p>— Синулю, іди потряси дубом, чи міцний ти вже&nbsp;<a id="_ftnref3" href="#_ftn3"><sup>3</sup></a>.</p>
	<p>Він виліз з ями, потряс — лишень з дуба гілля опало. Каже мати:</p>
	<p>— Ой, ще заслабий, ще не будем утікати.</p>
	<p>І ведмідь приніс воду, вона умилася та й нічого. І по тому ще три роки плекала того хлопця. І по трьох роках знову послала ведмедя з решетом по воду, а тоді каже до хлопця:</p>
	<p>— Полізь, сину, потряси дубом, чи міцний ти?</p>
	<p>Як потряс дубом, то дуб вивернувся зовсім на землю.</p>
	<p>— Ну, — каже, — вже можем утікати.</p>
	<p>Вийшли, утікають з ями. Дивляться, а ведмідь уже летить за ними, доганяє. Тоді хлопець каже:</p>
	<p>— Ви, мамо, утікайте, а я стану до нього.</p>
	<p>Прилетів ведмідь, той як схопив ведмедя, як ним верг та й забив ведмедя&nbsp;<a id="_ftnref4" href="#_ftn4"><sup>4</sup></a>. І прийшли тоді до того пана, що його та пані була. То пан дуже утішився і вже там ґаздували разом. А того хлопця там назвали Ведмеже Ушко.</p>
	<p>На весну треба вивезти у поле гній&nbsp;<a id="_ftnref5" href="#_ftn5"><sup>5</sup></a>. Тоді хлопець до пана каже:</p>
	<p>— Забийте кілька волів і зшийте мені з тих шкур міх, то я заберу весь гній і винесу сам на поле.</p>
	<p>Але пан каже:</p>
	<p>— Та шкода волів: чим будем веснувати?</p>
	<p>— Е, що! Я й без волів повесную! Та й зшив собі такий міх і виніс весь гній на поле.</p>
	<p>— Тепер, — каже, — продайте коні, а я запряжуся у плуг і буду орати.</p>
	<p>І так зробили. Повеснував геть усе сам, без худоби. Але по тім пан його боявся дуже і хотів його стратити.</p>
	<p>— Будемо, — каже, — копати криницю.</p>
	<p>Копле вже те Ведмеже Ушко криницю, викопав дуже глибоку. А пан купив великий дзвін заліза&nbsp;<a id="_ftnref6" href="#_ftn6"><sup>6</sup></a> та й казав то там зсунути на того хлопця до криниці, то чотири хлопи ледве зсунули та й пустили в криницю. Але той, як те побачив, то тільки подув вгору, а дзвін повернувся назад, догори, й там ще забив два хлопи. Виліз той з ями і каже:</p>
	<p>— То ви мене хочете забити за мою службу? Я вже собі, — каже, — піду геть!</p>
	<p>І забрався, і пішов. Іде-іде, здибає хлопа. Питається його:</p>
	<p>— Що ти за один?</p>
	<p>— Я Ломи ліс, — каже, — але ти що за один?</p>
	<p>— Я, — каже той, — Ведмеже Ушко. Ходім разом?</p>
	<p>І ідуть, здибають знову чоловіка. Питаються його:</p>
	<p>— Що ти за один? А він каже:</p>
	<p>— Я Розсуньгора.</p>
	<p>— Ходи з нами!</p>
	<p>Ідуть-ідуть, здибають знов хлопа. Питаються його:</p>
	<p>— Що ти є за один? Він каже:</p>
	<p>— Я Заставвода.</p>
	<p>— Ходім разом!</p>
	<p>Та й ідуть, ідуть — тут такий ліс великий, густий, не можна пройти. Тоді Ломиліс виламав ліс, зробив дорогу — пішли. Ідуть, ідуть — тут така гора велика, не можуть ані вилізти, ані обійти. Тоді Розсуньгора відсунув гору набік, зробилася дорога — пішли. Ідуть, ідуть, приходять до води — дуже велика. Там Заставвода заставив воду, то вони перейшли насухо, ідуть дальше.</p>
	<p>А там, у лісі, така хата була, то пішли до тої хати на станцію&nbsp;<a id="_ftnref7" href="#_ftn7"><sup>7</sup></a>. І там переночували, а на другий день урадилися іти на полювання, а Ломиліс зостався варити їсти. А він зварив і ліг спати. А тут приходить Біда, витріскує по горшках. А той каже:</p>
	<p>— Що то за біда мені витріскує по горшках?</p>
	<p>А та каже:</p>
	<p>— Що то за біда лежить на моїм ліжку?</p>
	<p>Та й пішли боротися. То Біда натлумила, набила хлопа та й пішла собі геть. Тоді поприходили з полювання, але той нічого не сказав, що його Біда побила.</p>
	<p>На другий день три знов пішли в ліс, а один лишився варити їсти, той, Розсуньгора. І ізварив їсти, і ліг собі. А Біда знову прийшла і так само зробила з ним збитки, а по тому його піймала, набила-набила і пішла. Ті прийшли з полювання, пообідали, але він їм нічого не сказав.</p>
	<p>По тому, вже третьої днини, лишився Заставвода вдома, а ті три пішли. Зварив їсти, ліг собі спати, але Біда прийшла, набила його, намотлошила і пішла собі. Він тим нічого не казав.</p>
	<p>Четвертої днини лишився вже той Ведмеже Ушко вдома. Зварив їсти і лежить собі на ліжку. А Біда прийшла, витріскує по горшках, а він кричить:</p>
	<p>— Що там за біда?!</p>
	<p>Та як схопився з ліжка, піймав Біду за ноги, набив-набив і відніс у ліс — у дебру&nbsp;<a id="_ftnref8" href="#_ftn8"><sup>8</sup></a> кинув. А ті прийшли, пообідали. По тому спочивають і питаються:</p>
	<p>— Чи був хто тут, може, в хаті? А Ведмеже Ушко каже:</p>
	<p>— Була Біда, але я її піймав, набив і верг у дебру.</p>
	<p>— Ей, ану, де вона є?</p>
	<p>Пішли з ним, і він їм показав, де її верг. Та й вони там всі полізли в ту дебру ще ту Біду бити. Але там було більше Бід, не лише та одна, то ті Біди їх як ухопили, то всіх побили на смерть, всіх чотирьох.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__footnotes">
			<p><a id="_ftn1" href="#_ftnref1"><sup>1</sup></a> Казка є варіантом попередніх, але своєрідним, бо розробляє кілька мотивів: народження богатиря, його працю з батьками в полі, боротьбу з Бідою, загибель героїв. Кінцівка казки, де гинуть навіть найсильніші герої, несподівана. Зовсім відсутні у казці змієборчий мотив і мотив увільнення князівен. Мотив співжиття жінки із ведмедем досить архаїчний і відводить нас у глибоку давнину, коли люди відчували свою тісну злуку з живою природою, а тварин вважали й мали за своїх предків та охоронців. Можна гадати, що ця казка була колись епічно-героїчним твором, а вже пізніше до неї пристав мотив про звільнення полонянок-князівен, була то колись також окрема епічна пісня. Повторено тут мотиви казки про Котигорошка.</p>
			<p><a id="_ftn2" href="#_ftnref2"><sup>2</sup></a> Тут є смислове неузгодження: носити решетом воду — робити марну й безконечну роботу. Але ведмідь таки приносить воду, очевидно, в тексті є пропуск: ведмідь збагнув марність своєї роботи і приніс воду якось інакше.</p>
			<p><a id="_ftn3" href="#_ftnref3"><sup>3</sup></a> Билинний мотив, про який не раз уже згадувалося.</p>
			<p><a id="_ftn4" href="#_ftnref4"><sup>4</sup></a> Загалом маємо тут мотив батьковбивства, яке, однак, казкою не осуджується, мабуть, через те, що ведмідь тут — втілення темної сили. Водночас є в казці відгук билинного мотиву: бій Іллі Муромця із сином.</p>
			<p><a id="_ftn5" href="#_ftnref5"><sup>5</sup></a> Роботу в полі виконував і Ілля Муромець — билинний мотив.</p>
			<p><a id="_ftn6" href="#_ftnref6"><sup>6</sup></a> Залізо виливалось у руднях — залізоплавильних печах, де формувалось у цільні злитки.</p>
			<p><a id="_ftn7" href="#_ftnref7"><sup>7</sup></a> Станція — місце тимчасового проживання.</p>
			<p><a id="_ftn8" href="#_ftnref8"><sup>8</sup></a> Дебра — густозаросле, пустельне місце.</p>
		</div>
		<div class="article__source">
			<p>ВЕДМЕЖЕ УШКО Друкується за виданням: Яворский Ю. Памятники галицко-русской народной словесности.— В. І. — К., 1915. — С. 60—63. Зап. в с. Доброгостові на Галичині.</p>
			<p><a href="/Український фольклор Книги/Валерій Шевчук ☼ Українські билини/">Українські билини</a>: Історико-літературне видання східнослов’янського епосу. Упорядкування, передмова, післяслово, примітки та обробка українських народних казок і легенд на билинні теми В. Шевчука; Малюнки Б. Михайлова. — К.: Веселка, 2003. — 247 с: іл.</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
</footer>
<!--#include virtual="/-/inc/general__page_end.inc" -->
