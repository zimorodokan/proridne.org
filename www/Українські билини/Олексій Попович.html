<!--#include virtual="/-/inc/general__page_start.inc" -->
<title>Олексій Попович ☼ Українська билина ☼ Народна творчість</title>
<meta name="Description" content="Українська билина «Олексій Попович» ☼ Український фольклор, усна народна творчість України">
<link rel="canonical" href="https://proridne.org/Українські билини/Олексій Попович.html">
<!--#include virtual="/-/inc/pageType__Українська билина.inc" -->

<article class="articleMain">
	<h1 class="articleMain__header">Олексій Попович&nbsp;<a id="_ftnref1" href="#_ftn1"><sup>1</sup></a> <br><span class="article__headerDescription">Українська билина</span></h1>
	<p>Із славного Ростова не ясен сокіл із соколиком&nbsp;<a id="_ftnref2" href="#_ftn2"><sup>2</sup></a> вилітали — виїжджали два могутні богатирі: молодий Олексій Попович, а з ним молоденький Яким Іванович&nbsp;<a id="_ftnref3" href="#_ftn3"><sup>3</sup></a>. їздили богатирі плече в плече, стремено в стремено, їздили, гуляючи по чистому полю, рискаючи, птиці перелітної та звіра не зустрічали. Коли це натрапили в чистому полі на три доріжки широкі&nbsp;<a id="_ftnref4" href="#_ftn4"><sup>4</sup></a>, а поміж доріжок горючий камінь лежав і підписи на камені виднілися&nbsp;<a id="_ftnref5" href="#_ftn5"><sup>5</sup></a>. І сказав Олексій Попович:</p>
	<p>— Брате мій, Якиме Івановичу! Навчено тебе грамоти, тож поглянь на цей камінь.</p>
	<p>Зіскочив Яким із доброго коня і прочитав, що на камені написано: «Перша доріженька на Муром-град, друга — на Чернігів-град, третя — до міста Києва&nbsp;<a id="_ftnref6" href="#_ftn6"><sup>6</sup></a>, до ласкавого князя Володимира».</p>
	<p>Мовив тоді Яким Іванович:</p>
	<p>— Брате мій, Олексію Поповичу! Краще їхати нам до міста Києва, до ласкавого князя Володимира.</p>
	<p>Повернули добрі молодці коней і попрямували до міста Києва. Біля славної Сафат-річки&nbsp;<a id="_ftnref7" href="#_ftn7"><sup>7</sup></a> зупинилися на луках зелених, щоб своїх добрих коней погодувати. Розкинули два білі шатра, й Олексій відпочити влігся. А молодий Яким коней постриножив, на зелену луку пустив та й собі в шатрі спочивати ліг.</p>
	<p>Як минула та ніч осіння, від сну Олексій пробудився, рано-раненько підвівся, ранньою зорею вмився, білим рушником утерся й на схід сонця Богу помолився&nbsp;<a id="_ftnref8" href="#_ftn8"><sup>8</sup></a>. А молодий Яким Іванович по добрих коней сходив швиденько й у Сафат-річці їх напоїв.</p>
	<p>Осідлали вони своїх добрих коней і до міста Києва рушили. Коли це надходить до них каліка перехожий: постоли на ньому з семи шовків, чистим сріблом переплетені, передок унизаний червоним золотом, шуба соболина довгопола, шапка сорочинська із землі грецької&nbsp;<a id="_ftnref9" href="#_ftn9"><sup>9</sup></a>, шелепуга подорожня, чебурацьким свинцем&nbsp;<a id="_ftnref10" href="#_ftn10"><sup>10</sup></a> налита у тридцять пудів. Сказав каліка перехожий:</p>
	<p>— Бачив я за славною Сафат-річкою молодого Тугарина Змійовича&nbsp;<a id="_ftnref11" href="#_ftn11"><sup>11</sup></a> ; висотою він, Тугарин, у три сажні, поміж плечей у нього коса сажень&nbsp;<a id="_ftnref12" href="#_ftn12"><sup>12</sup></a>, проміж очей стріла гартована&nbsp;<a id="_ftnref13" href="#_ftn13"><sup>13</sup></a>, кінь крилатий під Тугарином, як лютий звір, із пащі вогонь пахтить, із вух дим стовпом валить.</p>
	<p>Надумався тут Олексій Попович:</p>
	<p>— Брате мій, каліко перехожий! Дай мені свій одяг калічний, а сам візьми моє вбрання богатирське&nbsp;<a id="_ftnref14" href="#_ftn14"><sup>14</sup></a>.</p>
	<p>Не відмовив каліка перехожий, віддав одяг свій калічний, а собі узяв убрання богатирське. Перебрався Олексій калікою, взяв із собою шелепугу подорожню, а на запас чингалище булатне&nbsp;<a id="_ftnref15" href="#_ftn15"><sup>15</sup></a> прихопив і пішов за славну Сафат-річку.</p>
	<p>Як запримітив здаля Тугарин Змійович Олексія Поповича, заревів гучним голосом, аж зелена діброва задрижала, а молодий Олексій ледве живий став. Каже йому Тугарин Змійович:</p>
	<p>— Гей ти, каліко перехожий! Чи не бачив, не чув ти де про Олексія Поповича молодого? Я б його списом заколов і вогнем спалив.</p>
	<p>— Під’їжджай до мене ближче, — Олексій, — бо не чую здаля, про що ти мовиш.</p>
	<p>Під’їхав до нього Тугарин Змійович. А як порівнявся з Тугарином, шелепугою по голові Олексій його вдарив, буйну голову Тугаринові розбив, на сиру землю повалив, а сам йому на чорні груди скочив. Змолився тут Тугарин Змійович:</p>
	<p>— Гей, каліко перехожий! Чи не є ти Олексієм Поповичем? Якщо так, побратаймось.</p>
	<p>Та не повірив Олексій ворогові на ту пору, відрубав йому буйну голову&nbsp;<a id="_ftnref16" href="#_ftn16"><sup>16</sup></a>, вбрання барвисте з нього поскидав, а самого в тороки&nbsp;<a id="_ftnref17" href="#_ftn17"><sup>17</sup></a> в’язав, убрання Тугаринове вдягав, на коня його — лютого звіра — сідав і до своїх білих шатер їхав.</p>
	<p>Як побачили його Яким з калікою, налякалися, на добрих коней сіли і до Ростова тікати почали. А як Олексій Попович наздоганяти їх став, обернувся Яким Іванович і, думаючи, що це Тугарин його здоганяє, кинув позад себе палицю булатну в тридцять пудів; Олексія палиця у білі груди влучила, і випав він із черкеського сідла на сиру землю.</p>
	<p>Зіскочив ураз Яким із доброго коня, сів Олексієві на білі груди і чингалищем розпанахати їх знамірився, та побачив золотий чудовий хрест на лежачому. Заплакав тут Яким і до каліки промовив:</p>
	<p>— За гріхи мені, видно, це вчинилося, що забив я брата свого!</p>
	<p>Стали обоє лежачого трясти, отямлювати, подали йому питво заморське, і прийшов він після того до пам’яті. Помінялися вони з калікою одежею: надягав каліка вбрання каліче, а Олексій — богатирське. А Тугаринів одяг барвистий у тороки свої поклали. Тоді сіли на добрих коней і поїхали до Києва, до ласкавого князя Володимира.</p>
	<p>Як добралися вони до Києва-града і до княжого двору заїхали, зіскочили із добрих коней, припнули їх до стовпів дубових і у гридні світлі зайшли. А в ласкавого князя Володимира та в його княгині Опраксії столи дубові розставлені і почесний бенкет іде. Моляться вони святому Спасу-образу, б’ють чолом на чотири боки, князеві й княгині окремо. Каже їм ласкавий Володимир-князь:</p>
	<p>— Як же вас, добрі молодці, по імені звати, по батькові величати?</p>
	<p>Вам по імені можна було б місце дати, по батькові нагородити&nbsp;<a id="_ftnref18" href="#_ftn18"><sup>18</sup></a>.</p>
	<p>Відказав молодий Олексій Попович:</p>
	<p>— Я із славного міста Ростова, син старого попа соборного Леонтія, а кличуть мене Олексієм Поповичем. Дорогою зустрів я Тугарина Змійовича, голову йому відрубав і в тороках її до тебе привіз.</p>
	<p>Зрадів тут Володимир-князь і сказав Олексієві такі слова:</p>
	<p>— Сідай же, Олексію Поповичу, на велике місце у великому куті&nbsp;<a id="_ftnref19" href="#_ftn19"><sup>19</sup></a>, на друге місце — богатирське — на дубову лаву супроти мене, на третє місце — куди сам захочеш.</p>
	<p>Не сідав Олексій у великому куті, не сідав на лаву дубову, сів він із товаришем на палатний брус&nbsp;<a id="_ftnref20" href="#_ftn20"><sup>20</sup></a>. Загукав Володимир-князь гучним голосом:</p>
	<p>— Гей ви, слуги мої вірні! Ідіть на широкий двір, голову Тугарина Змійовича в тороках візьміть і до мене принесіть.</p>
	<p>Пішли дванадцятеро добрих молодців, принесли голову Тугарина Змійовича на дошці із червоного золота, поклали її у великім куті поруч із княгинею Опраксією&nbsp;<a id="_ftnref21" href="#_ftn21"><sup>21</sup></a>. Смачні наїдки на столи поставили, білу лебідку принесли. Стали всі їсти, гуляти. А Тугарин Змійович нечесно їсть: по цілому буханцю за щоку кладе, всю лебідку білу за раз проковтнув, закусив іще буханцем монастирським&nbsp;<a id="_ftnref22" href="#_ftn22"><sup>22</sup></a>.</p>
	<p>Каже тут Олексій Попович:</p>
	<p>— Як у мого батечка, у Леонтія — попа ростовського, псище сиве і старе було, ледве під столом волочилося, — як схопило псище кістку велику, так і вдавилося. Вдавитися і Тугаринові Змійовичу від мене, Олексія Поповича.</p>
	<p>Почорнів Тугарин, як осіння ніч, прояснів Олексій, як світлий місяць. Тут принесли зеленого вина, питва медового, заморського; стали всі пити, гуляти. А Тугарин Змійович нечесно п’є: за раз чари цілі спорожняє кожна чара — в півтора відра. Знову каже Олексій Попович:</p>
	<p>— Як у мого батечка, у Леонтія — попа ростовського, коровище старе було, ледь по двору хилялося, на поварню до кухарів забилося, браги прісної&nbsp;<a id="_ftnref23" href="#_ftn23"><sup>23</sup></a> цілий чан вихлебтало та тут-таки і луснуло — луснути і Тугарину Змійовичу від мене, Олексія Поповича.</p>
	<p>Потемнів Тугарин, як осіння ніч, висмикнув чингалище булатне і кинув в Олексія Поповича. Та верткий Олексій був, і не зміг Тугарин улучити в нього. А стояв біля груби&nbsp;<a id="_ftnref24" href="#_ftn24"><sup>24</sup></a> Яким Іванович, на льоту чингалище він підхопив і до Олексія мовив:</p>
	<p>— Брате мій, Олексію Поповичу! Сам бажаєш кидати в нього чи мені велиш?</p>
	<p>Каже Олексій Попович:</p>
	<p>— Сам не кину й тобі кинути не дам. Уранці я вже з ним розквитаюся: поб’юся з ним я на великий заклад, не на сто карбованців і не на тисячу — поб’юся на свою буйну голову&nbsp;<a id="_ftnref25" href="#_ftn25"><sup>25</sup></a>.</p>
	<p>Скочили враз князі та бояри, щоб поруки держати за Тугарина: кладуть князі по сто карбованців, а бояри — по п’ятдесят, а селяни — по п’ять. А купці під Тугарина кораблі свої на Дніпрі з товарами записали заморськими. А за Олексія Поповича один тільки владика чернігівський записався&nbsp;<a id="_ftnref26" href="#_ftn26"><sup>26</sup></a>.</p>
	<p>Вискочив Тугарин із палат, на доброго коня сів, піднявся на крилах його кінь, полетів високо попід хмарою&nbsp;<a id="_ftnref27" href="#_ftn27"><sup>27</sup></a>.</p>
	<p>Вийшов з товаришами й Олексій Попович. На добрих коней посідали, поїхали до славної Сафат-річки, білі шатра розкинули, відпустили коней у зелені луги, самі спочивать полягали.</p>
	<p>Один Олексій цілу ніч не спав, лицем до Сходу стояв, зі сльозами Богу молився:</p>
	<p>— Надішли мені, Боже, хмару грізну із градом-дощиком, щоб підмочились крила в Тугариного коня, і опустився він на сиру землю, і зміг я з ним зустрітися.</p>
	<p>Після того моління Олексійового насунула грізна хмара із градом-дощиком, підмочились крила в Тугариного коня й опустився він на сиру землю. Прибігає до Олексія Яким Іванович із звісткою радісною, що Тугарин уже по сирій землі їде.</p>
	<p>Швидко Олексій спорядився, важку палицю із собою взяв, а на запас — чингалище булатне, на доброго коня сідав і назустріч Тугаринові виїжджав. Побачив той Олексія Поповича і заревів гучним голосом:</p>
	<p>— Гей, Олексію Поповичу! Хочеш, я тебе вогнем спалю, або ж конем затопчу, або списом заб’ю?</p>
	<p>Замахнув він чингалищем булатним, щоб відсікти Олексієві буйну голову, та Олексій верткий був, нахилився до кінської гриви, й чингалище булатне у сиру землю вгрузло. Каже Олексій Тугаринові з-під гриви кінської:</p>
	<p>— Бився ти, Тугарине, зі мною під великий заклад: сам на сам виступати, та нема ж у тебе сили здолати мене, Олексія Поповича.</p>
	<p>Озирнувся Тугарин назад, тут вивернувся Олексій з-під гриви кінської, вдарив важкою палицею в голову Тугарина Змійовича, схилилася голова у правий бік, а тулуб у лівий бік посунувся.</p>
	<p>Зіскочив Олексій із доброго коня, узяв чингалище булатне, проколов супротивникові вуха в голові&nbsp;<a id="_ftnref28" href="#_ftn28"><sup>28</sup></a>, та не міг голову на плече собі підняти, до товаришів загукав:</p>
	<p>— Гей, вірні товариші мої! Підсобіть мені голову на плече підняти.</p>
	<p>Вірні товариші під’їхали, допомогли голову підняти на плече. Поніс її Олексій до доброго коня, до стремен за жовті кучері прив’язав і до міста Києва повіз.</p>
	<p>Як приїхали вони у Київ-град, до княжого двору завернули, тоді кинув він ту голову серед двору.</p>
	<p>Побачив їх ласкавий Володимир-князь, на ґанок до них виходив, у світлі гридні проводжав, за накриті столи садовив, до Олексія приказував:</p>
	<p>— Живи ти, Олексію Поповичу, в нас у Києві, послужи мені, князеві Володимиру, а я тебе за те нагороджу.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__footnotes">
			<p><a id="_ftn1" href="#_ftnref1"><sup>1</sup></a> Образ Олексія Поповича певною мірою накладається на образ Іллі Муромця: він також виїжджає з провінційного міста до Києва, також дорогою перемагає лихого ворога (там Солов’я-розбійника, тут — Тугарина Змійовича) й привозить його до Києва, правда, тут бійка з Тугарином розкладається на два епізоди.</p>
			<p><a id="_ftn2" href="#_ftnref2"><sup>2</sup></a> Тобто богатир їхав у супроводі молодшого воїна-отрока, який йому в поході прислужував.</p>
			<p><a id="_ftn3" href="#_ftnref3"><sup>3</sup></a> Яким Іванович так і залишається в билинах другорядним героєм.</p>
			<p><a id="_ftn4" href="#_ftnref4"><sup>4</sup></a> Маємо мотив із билини «Три поїздки Іллі Муромця».</p>
			<p><a id="_ftn5" href="#_ftnref5"><sup>5</sup></a> Горючий камінь — це Латир-камінь.</p>
			<p><a id="_ftn6" href="#_ftnref6"><sup>6</sup></a> Ці слова — пряме свідчення про зв’язок билини з епосом про Іллю Муромця; той із Мурома їхав спершу до Чернігова, а тоді до Києва.</p>
			<p><a id="_ftn7" href="#_ftnref7"><sup>7</sup></a> Сафат-річка — фантастична річка в билинах, біля якої герої-богатирі виходили на поєдинки з чужоземцями.</p>
			<p><a id="_ftn8" href="#_ftnref8"><sup>8</sup></a> Тут пережиток язичницького способу молитися до сонця.</p>
			<p><a id="_ftn9" href="#_ftnref9"><sup>9</sup></a> Тобто сарацинська (арабська) шапка, привезена із Візантії.</p>
			<p><a id="_ftn10" href="#_ftnref10"><sup>10</sup></a> Чебурацький свинець — важка свинцева гиря, почеплена на ремінь.</p>
			<p><a id="_ftn11" href="#_ftnref11"><sup>11</sup></a> Деякі вчені пов’язують ім’я билинного героя Тугарина з половецьким ханом Тугором, з дочкою якого був одружений київський великий князь Святополк Ізяславич. У 1096 році Тугор-хан підійшов до Києва і розорив околиці, але згодом його військо було розгромлене, а сам Тугор загинув. Цікаво також, що Тугарин зветься Змійовичем, — підкріплення думки, що Змій був уособленням степових кочівників.</p>
			<p><a id="_ftn12" href="#_ftnref12"><sup>12</sup></a> Тугарин має образ справжнього велетня-богатиря.</p>
			<p><a id="_ftn13" href="#_ftnref13"><sup>13</sup></a> Тобто до шолома для охорони носа було припаяно стрілу.</p>
			<p><a id="_ftn14" href="#_ftnref14"><sup>14</sup></a> Цей мотив запозичено із билини «Ілля Муромець і Ідолище в Києві».</p>
			<p><a id="_ftn15" href="#_ftnref15"><sup>15</sup></a> Чингалище булатне — кинджал із сталі.</p>
			<p><a id="_ftn16" href="#_ftnref16"><sup>16</sup></a> Маємо тут неузгодженість: Олексій Попович Тугарина вбиває, а потім той виявляється живий і ще раз входить із Олексієм Поповичем у поєдинок. У даному місці треба було сказати, що Олексій тільки полонив Тугарина, як полонив Ілля Муромець Солов’я.</p>
			<p><a id="_ftn17" href="#_ftnref17"><sup>17</sup></a> Тороки — дорожній мішок, сума за сідлом; також бичівка.</p>
			<p><a id="_ftn18" href="#_ftnref18"><sup>18</sup></a> Тут Володимир хоче визначити соціальне значення гостя, щоб посадити на належне місце за столом, витримавши тим рицарський етикет.</p>
			<p><a id="_ftn19" href="#_ftnref19"><sup>19</sup></a> Місце на покуті, найпочесніше місце.</p>
			<p><a id="_ftn20" href="#_ftnref20"><sup>20</sup></a> Палатний брус — лава із колоди, що прикріплювалася до стінки гридниці. Олексій Попович, вибравши це місце, виявляє свою скромність.</p>
			<p><a id="_ftn21" href="#_ftnref21"><sup>21</sup></a> Тугарину віддали найбільші ознаки пошани. В одному із варіантів билини про Олексія Поповича княгиня Опраксія закохується у Тугарина.</p>
			<p><a id="_ftn22" href="#_ftnref22"><sup>22</sup></a> Нечесно їсть — тобто Тугарин надмір обжерливий. Так само в казках та билинах їдять Змій, Ідолище. Буханець монастирський — хліб, випечений у монастирі. В той час ченці торгували монастирським хлібом.</p>
			<p><a id="_ftn23" href="#_ftnref23"><sup>23</sup></a> Брага — зброджена закваска із зерна, солоду тощо, вживалась як найпримітивніший хмільний напій.</p>
			<p><a id="_ftn24" href="#_ftnref24"><sup>24</sup></a> Біля груби в князівській гридниці стояли слуги, отже, тут підкреслюється низький соціальний стан Якима Івановича.</p>
			<p><a id="_ftn25" href="#_ftnref25"><sup>25</sup></a> Ідеться про рицарський турнір між воїнами; елемент феодального етикету.</p>
			<p><a id="_ftn26" href="#_ftnref26"><sup>26</sup></a> Тобто Олексієві Поповичу мав допомагати тільки Бог.</p>
			<p><a id="_ftn27" href="#_ftnref27"><sup>27</sup></a> Про крилатих коней у богатирів вістить не одна казка та билина, зокрема української традиції. Тут неузгодження: перед оцим говорилося тільки про голову Тугарина.</p>
			<p><a id="_ftn28" href="#_ftnref28"><sup>28</sup></a> Мотив про проколоті вуха не зовсім ясний. Можливо, в такий спосіб Олексій добив свого супротивника, проколовши йому голову через вуха; а може, щоб нанизати його голову на шнура й підняти її, бо голова в Тугарина була величезна.</p>
		</div>
		<div class="article__source">
			<p><a href="/Український фольклор Книги/Валерій Шевчук ☼ Українські билини/">Українські билини</a>: Історико-літературне видання східнослов’янського епосу. Упорядкування, передмова, післяслово, примітки та обробка українських народних казок і легенд на билинні теми В. Шевчука; Малюнки Б. Михайлова. — К.: Веселка, 2003. — 247 с: іл.</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
</footer>
<!--#include virtual="/-/inc/general__page_end.inc" -->
