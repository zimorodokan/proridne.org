<!--#include virtual="/-/inc/general__page_start.inc" -->
<title>Михайло і Золоті ворота ☼ Українська билина ☼ Народна творчість</title>
<meta name="Description" content="Українська билина «Михайло і Золоті ворота» ☼ Український фольклор, усна народна творчість України">
<link rel="canonical" href="https://proridne.org/Українські билини/Михайло і Золоті ворота.html">
<!--#include virtual="/-/inc/pageType__Українська билина.inc" -->

<article class="articleMain">
	<h1 class="articleMain__header">Михайло і Золоті ворота&nbsp;<a id="_ftnref1" href="#_ftn1"><sup>1</sup></a> <br><span class="article__headerDescription">Українська билина</span></h1>
	<p>— І Михайло той — то був добрий воїн...</p>
	<p>— Таж про нього в описах повинно бути. Мужики то так розказують.</p>
	<p>Колись, кажуть, давно то ще, був на світі князь Володимир. Володимир-князь царством своїм обладує, а Михайло — то син царський&nbsp;<a id="_ftnref2" href="#_ftn2"><sup>2</sup></a>. Через те що він молодий, то на царство його не садовлять. Нехай підростає, а Володимир — той старіший, то він усім і править. Добре, так оце діється...</p>
	<p>А в стороні татари своє царство мають. То ніби одне царство, а татарське — друге, і в стороні татари живуть&nbsp;<a id="_ftnref3" href="#_ftn3"><sup>3</sup></a>. А знахарі татарські стали ворожити&nbsp;<a id="_ftnref4" href="#_ftn4"><sup>4</sup></a>, догадались про Михайла, кажуть своїм:</p>
	<p>— Глядіть, щоб не було чого нам: росте збоку коло нас такий і такий Михайло. Тепер от про нього й не чути, а виросте той Михайло, тоді вже будемо знати, що то за Михайло. Кажуть знахарі, що воїн із нього вийде, може, ще світ не бачив такого лицаря.</p>
	<p>Розказали знахарі про Михайла, тепер треба щось робити. Татарський цар пише до Володимира:</p>
	<p>«Ми довідалися, — пише татарський цар, — за Михайла, він ще дитина у вас; його царство, його все буде, як підросте, то віддай нам його, будьмо сватами»&nbsp;<a id="_ftnref5" href="#_ftn5"><sup>5</sup></a>.</p>
	<p>Ото Володимир скликає людей, говорить, що татарський цар хоче до себе взяти Михайла, далі дає цю річ до сенату&nbsp;<a id="_ftnref6" href="#_ftn6"><sup>6</sup></a>. Міркували скрізь: чи зробити так, як татарський цар пише, чи й ні, — і присудили: «Віддаймо малого». Вся громада сказала так...</p>
	<p>Ну, ото присудили так, Володимир примітив, що Михайло став хмурний дуже, ходить такий засмучений... А Михайло уже був парубок вісімнадцяти літ.</p>
	<p>Спитав Володимир його:</p>
	<p>— Що тобі за туга така, Михайле-дитятку? Чого ти засмучений такий?</p>
	<p>В тебе чаша золотая, Вина повна Завжди,</p>
	<p>І часть Києва на тебе йде...</p>
	<p>Мені так здається, що журитися тобі нема чого.</p>
	<p>Михайло і каже Володимирові:</p>
	<p>Господарю, царю Володимиру! Так, в мене чаша золотая, Вина повная завжди... І часть Києва на мене йде, Але київська громада, То зла в неї рада...&nbsp;<a id="_ftnref7" href="#_ftn7"><sup>7</sup></a></p>
	<p>Володимир на це промовчав. А Михайло каже до меча свого, що на стіні висів:</p>
	<p>Мечу, мій мечу! Та на татарове! Мечу, мій мечу! Та на Юланове!&nbsp;<a id="_ftnref8" href="#_ftn8"><sup>8</sup></a></p>
	<p>Михайлові байдуже, що татари хотять його брати, він меч свій як візьме, то...</p>
	<p>Але Володимир це вислухав і дивиться, що Михайло малий такий, і каже йому:</p>
	<p>— Михайлятку-дитятку! Молоде ти і неспосібне, то треба, щоб бути тобі літ на двадцять або тридцять хіба, — тоді за меч можна братися?&nbsp;<a id="_ftnref9" href="#_ftn9"><sup>9</sup></a></p>
	<p>Так Володимир до Михайла говорить, а Михайло йому відказує по-своєму:</p>
	<p>Господарю, царю Володимиру! Візьми ти утятко молоденьке І пусти на море синеньке: Воно попливе, як і стареньке.</p>
	<p>Тоді Володимир каже до Михайла:</p>
	<p>— Як так оце ти говориш, то Боже тебе благослови!</p>
	<p>Після того Михайло взяв меч, копію, коня йому вивели. Іде Михайло і зустрічає: стоїть татаруга, турок той&nbsp;<a id="_ftnref10" href="#_ftn10"><sup>10</sup></a>. Михайло нічого не робив, оно перехрестив військо татарське своїм мечем. То по обидві сторони Михайла не стало того війська: на ліву сторону то так як огнем спалило, на праву — так як солому виклав.</p>
	<p>Як побив теє вже військо Михайло, то поїхав у світа, і довелося йому їхати через царські ворота — то до одного стремена взяв на ногу одну половину, а на другу ногу другого стремена взяв другу половину. З тими ворітьми поїхав за якісь гори і став там жити, та й досі, кажуть, живий, а може, й помер&nbsp;<a id="_ftnref11" href="#_ftn11"><sup>11</sup></a>. Так оце розказують про Михайла.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__footnotes">
			<p><a id="_ftn1" href="#_ftnref1"><sup>1</sup></a> Це скорочений переказ билини про Михайла Даниловича, яка в свій час існувала в українській традиції.</p>
			<p><a id="_ftn2" href="#_ftnref2"><sup>2</sup></a> Михайла серед дітей Володимира не було. У нього були такі сини: Вишеслав, князь новгородський, Ярослав Мудрий, великий князь київський, Станіслав, князь псковський, Святослав, князь деревлянський, Всеволод, князь володимиро-волинський, Борис-Роман, князь ростовський, Гліб-Давид, князь муромський, Болеслав, Судислав, князь псковський, Ізяслав, князь полоцький, Мстислав, князь чернігівський, Святополк, великий князь київський.</p>
			<p><a id="_ftn3" href="#_ftnref3"><sup>3</sup></a> Мабуть, тут маються на увазі печеніги.</p>
			<p><a id="_ftn4" href="#_ftnref4"><sup>4</sup></a> Знахарі в кочових народів відігравали визначну роль. Зокрема про ворожіння в татарському війську маємо звістки із XVII століття.</p>
			<p><a id="_ftn5" href="#_ftnref5"><sup>5</sup></a> Царі кочових народів українського степу справді входили в династичні шлюби з київськими та іншими князями, про що свідчить зокрема «Слово о полку Ігоревім».</p>
			<p><a id="_ftn6" href="#_ftnref6"><sup>6</sup></a> Сенату у Володимира не було — це реалія польської держави — Речі Посполитої. Але в Києві було віче, правда, в час Володимира воно помітної ролі не відігравало. Князь збирав на раду князів та бояр.</p>
			<p><a id="_ftn7" href="#_ftnref7"><sup>7</sup></a> Поетичний текст свідчить про те, що перед нами — залишки української билини про Михайла.</p>
			<p><a id="_ftn8" href="#_ftnref8"><sup>8</sup></a> Юланове — слово неясне, може, походить од «юлкий» — вертлявий, швидкий воїн, а може, від пізнішого «улан» — вершник-воїн.</p>
			<p><a id="_ftn9" href="#_ftnref9"><sup>9</sup></a> Тобто Михайло ще не досяг повноліття.</p>
			<p><a id="_ftn10" href="#_ftnref10"><sup>10</sup></a> Змішування татар із турками — це реалія XVI—XVII століть, коли татари увійшли до складу Турецької держави. Можливо, билина співалася ще в той час і захопила в себе ряд тодішніх реалій: сенат, улани, турки.</p>
			<p><a id="_ftn11" href="#_ftnref11"><sup>11</sup></a> Останній абзац доданий до сюжету билини, котра оповідала про іншого Михайла.</p>
		</div>
		<div class="article__source">
			<p>МИХАЙЛО І ЗОЛОТІ ВОРОТА Друкується за виданням: Малорусские народные предания и рассказы. Свод Драгоманова М — К., 1876. — С. 249—251. Зап. в околицях Бердичева. Це скорочений переказ билини про Михайла Даниловича, який існував в українській традиції. Існує ще один варіант цієї легенди, надрукований у вид.: «Kwiaty i owoce» Трусевича — К., 1870 — С. 237—238.</p>
			<p><a href="/Український фольклор Книги/Валерій Шевчук ☼ Українські билини/">Українські билини</a>: Історико-літературне видання східнослов’янського епосу. Упорядкування, передмова, післяслово, примітки та обробка українських народних казок і легенд на билинні теми В. Шевчука; Малюнки Б. Михайлова. — К.: Веселка, 2003. — 247 с: іл.</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
</footer>
<!--#include virtual="/-/inc/general__page_end.inc" -->
