<!--#include virtual="/-/inc/general__page_start.inc" -->
<title>Іван Білокрис ☼ Українська билина ☼ Народна творчість</title>
<meta name="Description" content="Українська билина «Іван Білокрис» ☼ Український фольклор, усна народна творчість України">
<link rel="canonical" href="https://proridne.org/Українські билини/Іван Білокрис.html">
<!--#include virtual="/-/inc/pageType__Українська билина.inc" -->

<article class="articleMain">
	<h1 class="articleMain__header">Іван Білокрис&nbsp;<a id="_ftnref1" href="#_ftn1"><sup>1</sup></a> <br><span class="article__headerDescription">Українська билина</span></h1>
	<p>Був собі такий Дід та Баба, і не було в них дітей до семидесяти літ. Баба Дідові каже:</p>
	<p>— Ти б, старий, пішов у кузню, та зробив сокиру, та пішов би в ліс, та зрубав дуба, та одрубав би такий оцупалок, та зробив би дитя — ми б ним утішались усе одно як хрещеним&nbsp;<a id="_ftnref2" href="#_ftn2"><sup>2</sup></a>.</p>
	<p>Дід зрубав того дуба, одрубав оцупалок і зробив дитя. Поклали його в колиску й утішаються ним, як хрещеним. Дід колисає дитину, а Баба Богу молиться, або Баба колисає, а Дід Богу молиться.</p>
	<p>А вона, та дитина, й обізвалась:</p>
	<p>— Годі вам Богу молиться — пора мене хрестить.</p>
	<p>А вони стоять, аж покам’яніли, і думають собі: «Як це можна, щоб деревина та й обізвалася?» І давай вони думи думать. «Що це його робить: чи посилать нам листи куди та ззивать хрестить, чи його в печі спалить?»</p>
	<p>Узяли його та й охрестили, дали йому ймення Іван Білокрис. А він, той Іван, росте не по годинах — по секундах&nbsp;<a id="_ftnref3" href="#_ftn3"><sup>3</sup></a>. Ріс той Іван не більше шість неділь і став казать своєму батькові:</p>
	<p>— Мабуть, будемо, тату, хату зводить, а то в нас хата погана.</p>
	<p>Батько й сказав:</p>
	<p>— Давай будем зводить, мабуть.</p>
	<p>— Ідіть же ви, тату, у кузню і замовте ланцюга пудів з двадцять, щоб з одного краю було кільце, а з другого — ключка; і сокиру одну замовте, та підем у ліс, будем деревню&#769; рубать на хату.</p>
	<p>Прийшли вони в ліс, почав Дід тою сокирою дуба одного рубать, а Іван мусує&nbsp;<a id="_ftnref4" href="#_ftn4"><sup>4</sup></a> своєю головою: «Коли ж воно буде, він поки цього одного дуба зрубає, то й дня не стане?» Та взяв тим ланцюгом обвів собі дубків, мабуть, буде із десять чи й більше, та й накинув тоді ключку на кільце і рвонув, та й вирвав усі дуби з корінням!&nbsp;<a id="_ftnref5" href="#_ftn5"><sup>5</sup></a> Узяв на плечі та й поніс додому. Приніс додому, як свисне, як крикне! Як свисне мужицьким посвистом, жіноцьким повиском!&nbsp;<a id="_ftnref6" href="#_ftn6"><sup>6</sup></a> Де ті майстри й набиралися! І зробили ту хату, і покрили, і посріблили, і позолотили, і краєчка назад заворотили.</p>
	<p>А Іван тоді вийшов, як глянув — і вся хата готова. І пішов тоді у ліс до батька і каже йому:</p>
	<p>— Годі тобі, старий, тут клювать оцього дуба, наче ятель&nbsp;<a id="_ftnref7" href="#_ftn7"><sup>7</sup></a> носом, іди додому, я вже хату зробив, подивись яка!</p>
	<p>Старий прийшов, дивиться та й дума собі: «Оце, мабуть, то син!»</p>
	<p>А Йван Білокрис дивиться на нього та й каже:</p>
	<p>— Чого се ви, тату, так журитеся? Не журіться — веселіться, ідіть та лягайте спать у старій хаті, а я ляжу у новій, який кому сон присниться, то тоді вже завтра будем думать.</p>
	<p>Повставали вранці і зійшлися тоді вже всі у ту нову хату, і почав Іван говорить:</p>
	<p>— Ось, отче мій, який мені сон приснився: «Продай батька й матір своїх&nbsp;<a id="_ftnref8" href="#_ftn8"><sup>8</sup></a> та купи собі коня богатирського, тесменную уздечку і черкеське сідло&nbsp;<a id="_ftnref9" href="#_ftn9"><sup>9</sup></a> і тоді виїжджай на охоту».</p>
	<p>Вони порадилися так, батько й мати кажуть:</p>
	<p>— Ти, сину, продай нас та справ, що тобі треба, а потім ти нас викупиш&nbsp;<a id="_ftnref10" href="#_ftn10"><sup>10</sup></a>.</p>
	<p>Пішов тоді Йван Білокрис до одного пана й каже тому пану:</p>
	<p>— Купи в мене батька й матір. Той пан і говорить:</p>
	<p>— Що тобі дать за них?</p>
	<p>— Що дасте, то й буде, я за батька та за матір торгуваться не буду&nbsp;<a id="_ftnref11" href="#_ftn11"><sup>11</sup></a>, дай, — каже, — сто рублів.</p>
	<p>Пан витяг та й дав. Узяв він ті гроші, прийшов додому й каже:</p>
	<p>— Йдіть, тату, й ви, мамо, я вже вас продав.</p>
	<p>Вони, ті старі, думають собі: «Не хочеться, та треба йти, бо не поможеться».</p>
	<p>Дід та Баба пішли до пана, а Йван узяв гроші і пішов у путь свою. Іван і зайшов у ліс, там, у тім лісі, нема нічого, тільки стоїть одна хата на курячій ніжці&nbsp;<a id="_ftnref12" href="#_ftn12"><sup>12</sup></a> — відкіль вітер повіє, то й вона туди окрутнеться. Іван Білокрис зайшов у ту хату, там живе одна Баба&nbsp;<a id="_ftnref13" href="#_ftn13"><sup>13</sup></a> — і стала його питать:</p>
	<p>— Відкіля вас Бог приніс сюди, до нас?</p>
	<p>— Та я так, ішов скрізь лісом та оце заблудив сюди, до вас, і хочеться вас спитать: не знаєте, де б мені купить тут коня, вуздечку тесьменну й черкеське сідло?</p>
	<p>— Так, — каже, — знаю. Ти, — каже, — знаєш, хто тебе хрестив?</p>
	<p>— Авжеж, — каже, — знаю.</p>
	<p>— То там же й купиш у того попа, тільки того коня не купуй, котрий стоїть на стайні; а котрий ходить по дворі, то того купуй: що запросить, то те й давай, то ото буде твій кінь&nbsp;<a id="_ftnref14" href="#_ftn14"><sup>14</sup></a>.</p>
	<p>Він і пішов до того попа, а той піп і каже:</p>
	<p>— Здоров будь, Іване, що ти вже, — каже, — й ходиш?</p>
	<p>— Ідіть же, — каже, — подивіться, яку я вдома хату поставив.</p>
	<p>— Мабуть же, ти, — каже, — молодець!</p>
	<p>— Мабуть, що молодець... Продавайте коня мені.</p>
	<p>— Якого ж тобі коня продать?</p>
	<p>— Та оцього, — каже, — що ходить по подвір’ю, що сороки та ґави уже й боки попрокльовували.</p>
	<p>— То купи, — каже. — Скільки ж ти даси за нього?</p>
	<p>— А скільки ви, — каже, — хочете?</p>
	<p>— Та оддай, — каже, — скільки в тебе єсть — усі, то я тобі оддам геть із вуздечкою і з сідлом, з усім.</p>
	<p>Він узяв та й оддав йому все, що в нього було. Сів на того коня та й поїхав. Іде та й каже:</p>
	<p>— Оце кінь, то — мій! А кінь і одказує:</p>
	<p>— Ще, мабуть, і не твій, а викопай яму — три сажні глибини і три ширини — і напали повно жару.</p>
	<p>Іван викопав ту яму, напалив повно жару. Той кінь тоді як ускочив у той жар і вискочив як бубон голий. Тоді й другий раз туди вскочив і вискочив уже такий, що кращого його і немає. Потім і третій раз ускочив туди, у ту ж яму, і вискочив, і витягнув тоді вже збрую на себе і на Йвана&nbsp;<a id="_ftnref15" href="#_ftn15"><sup>15</sup></a>.</p>
	<p>— Отепер уже, мабуть, сідай на мене, тепер буду твій, та поміцніше держися.</p>
	<p>Іван тоді так і понісся попід небесами, і приїхав уже до тієї Баби, знову у той ліс. Пішов у ту хату.</p>
	<p>— Дай, — каже, — Бабо, мені води напиться.</p>
	<p>А вона йому й каже:</p>
	<p>— У нас уже сім літ як води нема: узлилася зла личина, ізібрала воду з усієї округи і в один колодязь позливала, і хто йде по воду, той або дитину несе, або його самого з’їдять.</p>
	<p>А Йван тоді й каже:</p>
	<p>— Дайте мені, Бабо, відра, я піду — сам нап’юсь і вам принесу.</p>
	<p>Вона й дала йому відра. Тільки що вийшов Іван надвір — як тільки махнув тими відрами, то тільки клепки вгору полетіли, як горобці, а дужки в руках зостались.</p>
	<p>Він пішов тоді, й найшов череду волів, і взяв одного вола за хвіст — як махне!&nbsp;<a id="_ftnref16" href="#_ftn16"><sup>16</sup></a> Махан полетів, а шкура в руках зосталася. Тоді знову і другого так само ж... «Оце, мабуть, будуть відра — позшиваю». Позшивав і відра поробив. Тоді взяв дуба одного, вирвав, кривого такого, як коромисло, і пішов тоді до того колодязя, і витяг шкуру одну води — випив, потім і другу витяг, і третю. Третьої половину тільки витяг, а це летить йому Змій і каже:</p>
	<p>— Що ж ти, Іване, — каже, — порядкуєш тут так?</p>
	<p>— Я з тобою не хочу говорить, не лише глядіть.</p>
	<p>Як махне тим коромислом! Узяв і збив йому всі три голови. Узяв і вбив його, а води набрав у тії відра і пішов до тієї Баби. Приніс, а вона й каже:</p>
	<p>— Оце, спасибі вам, і я нап’юся. Та як же ви, — каже, — набрали: чи ви, — каже, — його побілили, чи ні?</p>
	<p>— А мабуть, — побідив, бо води набрав.</p>
	<p>А вона тоді й каже:</p>
	<p>— Та ви пішли б до нашого царя, у нашого царя сидить дівчина коло колодязя — на пожирання другому Змієві, то побідили б і того ще&nbsp;<a id="_ftnref17" href="#_ftn17"><sup>17</sup></a>.</p>
	<p>Приїжджає туди — там сидить дівка, коло того колодязя вже, і каже йому:</p>
	<p>— Чого ж ти, молодий витязю, сюди приїхав? Хай уже я тут — мені смерть така!</p>
	<p>— Не журись, — каже, — останемось обоє живі. На тобі, — каже, — оцей молоточок, а я спать ляжу. Як зашумить у морі — будеш будить мене, будеш бить у кінець правого мізинного пальця; як не збудиш, тоді бий у ніс, у край — тільки бий, не жалій, бо тоді й ти, й я пропадемо, як не розбудиш.</p>
	<p>Тут вода в морі як зашуміла!&nbsp;<a id="_ftnref18" href="#_ftn18"><sup>18</sup></a> Вона як зачала його будить — не розбудила... Тоді схилилась на нього та як заплаче! І капнула йому сльоза на щоку. Він тоді як схватиться — і говорить:</p>
	<p>— Як же ти мене впекла, прекрасная осударівно!</p>
	<p>А вона йому й одказала:</p>
	<p>— Не я тебе впекла, то сльоза моя впекла.</p>
	<p>— Ну нічого, я цим порчений не буду!</p>
	<p>Тут і Змій з’явився зараз же. І почали тоді биться. Змій каже:</p>
	<p>— Бий, Іване Білокрисе!</p>
	<p>— Ні Іван Білокрис, — бий ти, зла личино, я у тебе в гостях.</p>
	<p>То Змій Івана тоді як ударить, то тільки підошви прилипли до тічка. Тоді Іван Змія як ударив — загнав його в землю по коліна, язики повиймав, кості попалив і попіл за вітром пустив. Тоді взяв ту осударівну і їдуть шляхом. А осудар вислав робочих той труп прибирать, що після осударівни зостався, що вона з’їдена&nbsp;<a id="_ftnref19" href="#_ftn19"><sup>19</sup></a>. І зустріли їх на дорозі. От вони їдуть додому вже. Робочі тоді повернулися назад і кажуть, що наша царівна жива, із якимсь таким молодим витязем.</p>
	<p>А цар зрадів. Уїхали вони в двір. Цар як угледів, то хто його зна який зробився, що дочку свою живу побачив!</p>
	<p>І почали весілля грать, і я там був, мед-горілку пив, по бороді текло, а в роті не було.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__footnotes">
			<p><a id="_ftn1" href="#_ftnref1"><sup>1</sup></a> Ця казка має ряд архаїчних елементів людського побуту. Вона відтворює билинну поетику, зокрема епосу про Іллю Муромця. Складена із ряду казкових мотивів. Слово «Білокрис» не зовсім ясне, ймовірно, означає «білявий і широкий у плечах».</p>
			<p><a id="_ftn2" href="#_ftnref2"><sup>2</sup></a> Тут мотив казки, відомої в італійському переказі як «Піноккіо», а в російському як «Буратіно», але там герой — маленький чоловічок, а в нашому варіанті — богатир. Не дивно, що його зроблено з дуба: дуб — символ могутності. Дуб був, зрештою, священним деревом у слов’ян.</p>
			<p><a id="_ftn3" href="#_ftnref3"><sup>3</sup></a> Швидке зростання богатиря проходить і в билинах — це мандрівний казковий мотив.</p>
			<p><a id="_ftn4" href="#_ftnref4"><sup>4</sup></a> Мусує — міркує, мислить.</p>
			<p><a id="_ftn5" href="#_ftnref5"><sup>5</sup></a> Майже всі богатирі в билинах та казках випробовують свою силу на дубах.</p>
			<p><a id="_ftn6" href="#_ftnref6"><sup>6</sup></a> Маємо пряме запозичення з билини про Іллю Муромця та Солов’я-розбійника.</p>
			<p><a id="_ftn7" href="#_ftnref7"><sup>7</sup></a> Ятель — дятел.</p>
			<p><a id="_ftn8" href="#_ftnref8"><sup>8</sup></a> Тема продажу батьків сином відводить нас іще в первісне суспільство до патріархату й матріархату.</p>
			<p><a id="_ftn9" href="#_ftnref9"><sup>9</sup></a> Знову пряме запозичення з билин.</p>
			<p><a id="_ftn10" href="#_ftnref10"><sup>10</sup></a> Цей мотив у казці провисає: герой забуває викупити батьків, очевидно, з вини оповідача, який розповів казку не повністю. Тут проходить змішування «ви» і «ти», що було типовим у XII—XIII ст. Це можна відзначити і в інших казках, тут уміщених.</p>
			<p><a id="_ftn11" href="#_ftnref11"><sup>11</sup></a> Це одне із місць, про яке ми казали: поняття моралі в давні часи було не таке, як у нас: син вважає моральним продавати батька й матір, але не хоче торгуватися, бо це вже, за його уявленням, неморально.</p>
			<p><a id="_ftn12" href="#_ftnref12"><sup>12</sup></a> Хата на курячій ніжці — улюблений казковий мотив. Але він має реальну підставу. Слов’яни, котрі мешкали в лісах, ховали своїх небіжчиків у хатинах, поставлених на одному чи двох високих пеньках від зрубаних дерев, що були ніби курячі ноги.</p>
			<p><a id="_ftn13" href="#_ftnref13"><sup>13</sup></a> Оскільки хатина була царством мертвих, людська фантазія вміщала в них міфічні подоби, зокрема Бабу Ягу — темну, лихоносну істоту. В даній казці Баба Яга не є носієм зла, що теж цікаво.</p>
			<p><a id="_ftn14" href="#_ftnref14"><sup>14</sup></a> Вибір богатирем коня, як і те, що кінь спершу миршавий, — билинний мотив, зокрема так вибирав собі коня Ілля Муромець.</p>
			<p><a id="_ftn15" href="#_ftnref15"><sup>15</sup></a> Вогонь, за уявленням стародавніх слов’ян, мав очисну й перетворювальну силу. Це один із популярних казкових мотивів, зокрема є він у казці про Оха: за допомогою вогню Ох робить своїх учнів розумними та вченими людьми.</p>
			<p><a id="_ftn16" href="#_ftnref16"><sup>16</sup></a> Випробування сили за допомогою вола чи коня — билинний мотив. Є він і в літописнім оповіданні про Усмошевця та печеніжина: так Усмошвець випробовує свою силу перед боєм.</p>
			<p><a id="_ftn17" href="#_ftnref17"><sup>17</sup></a> У казці мотив змієборства подвійний. Цей узятий із казки про Кирила Кожум’яку, є він і в билинах на змієборчі теми.</p>
			<p><a id="_ftn18" href="#_ftnref18"><sup>18</sup></a> Тут Змій живе біля моря. Загалом і в інших казках Змій пов’язаний із водою.</p>
			<p><a id="_ftn19" href="#_ftnref19"><sup>19</sup></a> Це безсумнівна вставка оповідача XIX століття. Вона нелогічна: коли Змій зжер жертву, то де вже той труп? Так само князь тут замінений осударем (государем) — так називали російського царя.</p>
		</div>
		<div class="article__source">
			<p>ІВАН БІЛОКРИС Друкується за виданням: Народні оповідання й кажи, зібрані В. Кравченком. — Т. II. Житомир, б/р. — С. 190—195. Зап. в с. Адамівка на Чигиринщині.</p>
			<p><a href="/Український фольклор Книги/Валерій Шевчук ☼ Українські билини/">Українські билини</a>: Історико-літературне видання східнослов’янського епосу. Упорядкування, передмова, післяслово, примітки та обробка українських народних казок і легенд на билинні теми В. Шевчука; Малюнки Б. Михайлова. — К.: Веселка, 2003. — 247 с: іл.</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Українська міфологія/Баба Яга.html">Баба Яга в українській міфології</a></li>
	</ul>
</footer>
<!--#include virtual="/-/inc/general__page_end.inc" -->
