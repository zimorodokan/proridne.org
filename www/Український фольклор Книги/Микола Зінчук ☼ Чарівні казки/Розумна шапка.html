<!--#include virtual="/-/inc/general__page_start.inc" -->
<title>Розумна шапка ☼ Чарівні казки ☼ Микола Зінчук</title>
<meta name="Description" content="Казка «Розумна шапка» — Микола Зінчук «Чарівні казки»">
<link rel="canonical" href="https://proridne.org/Український фольклор Книги/Микола Зінчук ☼ Чарівні казки/Розумна шапка.html">
<!--#include virtual="/-/inc/pageType__Книга Микола Зінчук «Чарівні казки» Казка.inc" -->

<article class="articleMain">
	<h1 class="articleMain__header">Розумна шапка <br><span class="article__authorInHeader">Микола Зінчук</span></h1>
	<p>Був собі в одному королівстві великий чиновник. Його посадили в чиновницьке крісло за грізний погляд очей і залізне горло. І за те, що ретельно виконував усі повеління короля. А розуму в нього було обмаль, і він це сам розумів.</p>
	<p>Одного разу прийшли до великого чиновника два пройдисвіти. Їх до кабінету не пускали, але вони були вперті й настирливі і таки домоглися свого. Зайшли пройдисвіти, вклонилися і в один голос промовили:</p>
	<p>— Великий начальнику, ми прийшли до тебе з дуже-дуже важливим ділом.</p>
	<p>— Яке ж у вас діло? — насуплено запитав великий чиновник.</p>
	<p>Йому рішуче не подобалися ці пройдисвіти. Чого це вони мають звертатися до нього, такого великого чиновника, на «ти»?</p>
	<p>— Яке у вас діло? — грізним голосом повторив великий чиновник.</p>
	<p>— Ми принесли розумну шапку.</p>
	<p>— Що це воно таке — розумна шапка? — запитав великий чиновник з ноткам презирства в голосі.</p>
	<p>— А це така шапка, що як ти одягнеш її на голову, то зробишся найрозумнішим з найрозумніших, наймудрішим з наймудріших.</p>
	<p>«Це вже щось варте уваги», — подумав великий чиновник. Бо ж кожному притаманне одвічне прагнення придбати те, чого не маєш.</p>
	<p>— Покажіть мені ту шапку, — промовив великий чиновник трохи ласкавіше.</p>
	<p>Пройдисвіти витягли з торби стареньку руду шапчину з хутра якогось невідомого звіра. І така вона була потерта й потріпана, такий непривабливий вигляд мала, що, подивившись на неї, великий чиновник аж скривився.</p>
	<p>— Заховайте цю гидоту, — сказав він пройдисвітам, і в голосі його дзвеніла сталь.</p>
	<p>Але пройдисвіти не збентежилися, бо вони вже й не таке чували.</p>
	<p>— Великий начальнику, не ганьби нашу шапку, не відкидай своє щастя. Ти хоч раз одягни її на голову. Хоч на хвилину одягни, і ти купиш її.</p>
	<p>Великий чиновник бридливо взяв до рук їхню паршиву шапку і одягнув її на голову. І раптом відчув, що в голові його прояснилося, ніби сонце засяяло серед мороку темної ночі. Десятки нових думок заворушилися в ній. Питання, над якими він бився роками і не міг розв’язати їх, стали йому ясними, як ясний день. «Ця шапка справді варта того, щоб її купити», — подумав великий чиновник і запитав пройдисвітів:</p>
	<p>— Що ви за неї хочете?</p>
	<p>— Дуже мало. Віддай нам свою стару матір.</p>
	<p>— Ви що, з глузду з’їхали? Хочете, щоб я згноїв вас у тюрмі?</p>
	<p>— І з глузду не з’їхали, і в тюрягу не хочемо, — спокійно сказали пройдисвіти. — Не хочеш, то давай нашу шапку і ми пішли.</p>
	<p>Але великий чиновник нізащо не хотів випустити шапку з рук. Він вирішив торгуватися з пройдисвітами до переможного кінця. Пропонував їм і гроші, і високі посади — нічого не хотіли вони, тільки його стару матір.</p>
	<p>— Та й нащо вона вам, така стара баба? — промовив майже благально великий чиновник. — Вона ж нікуди не годиться.</p>
	<p>— Вона потрібна нам для наших пройдисвітських дослідів. Нам цікаво знати, яка жінка могла стати матір’ю такого великого начальника.</p>
	<p>І великий чиновник почав схилятися до думки, що за таку річ можна стареньку й віддати. Зрештою, вона й так скоро помре. І віддав матір пройдисвітам. Ті взяли її і зникли. І ніколи більше не чув великий чиновник ні про тих пройдисвітів, ні про свою матір.</p>
	<p>На другий день усі підлеглі і всі відвідувачі великого чиновника побачили, що він сидить за чиновницьким столом у якійсь старій рудій шапці. Це виглядало дуже дивно, бо надворі було спекотне літо.</p>
	<p>Один із підлеглих насмілився запитати про шапку. Але великий чиновник був готовий до такого запитання.</p>
	<p>— Я простудив голову. Я безнадійно простудив голову, і лікарі сказали, що тільки оця шапка може врятувати мене від смерті. Хотів одягти якусь кращу, показнішу, але мої лікарі сказали, щоб одягав тільки цю й ніяку іншу.</p>
	<p>Чутки про те, що великий чиновник простудив голову і мусить навіть влітку сидіти за столом у шапці, облетіли всі канцелярії, а з канцелярій випурхнули на вулицю і розлетілися містом і всією провінцією. У канцеляріях єхидно посміхалися, зате деякі простаки в селах щиро співчували бідоласі, бо вважали його своїм благодійником.</p>
	<p>Але великий чиновник не знав добре своєї шапки. За короткий час вона витягла з його голови і той невеликий розум, який там був, і ввібрала його в себе. Тепер він без тої шапки не здатний був і трьох розумних слів сказати.</p>
	<p>І ще одна цікава особливість була в розумної шапки. Коли великий чиновник знімав її, його руда голова світилася, як сонце. Вона випромінювала золоте сяйво. Але те сяйво за хвилину зникало, і разом з ним з голови великого чиновника зникали останні проблиски розуму і здорового глузду. Тоді він знову одягав рятівну шапку, і розум осяював голову його, як сонце осяює землю після темної ночі.</p>
	<p>Слава про незвичайний розум великого чиновника розлетілася по всьому королівстві і долетіла до самого короля. І викликав король великого чиновника до себе.</p>
	<p>Підлеглі з великою помпою виряджали великого чиновника до найяснішого короля. Три пари баских коней, запряжених цугом у дорогу карету, повезли його в столицю.</p>
	<p>Усі придворні вийшли юрбою зустрічати гостя. їхні пишні шати, ордени й медалі так блищали, що за тим блиском мало помітними були їхні обличчя. Пишнота королівського двору засліпила великого чиновника. А придворних засліпила сяюча голова гостя, коли він зняв шапку для привітання. Вони побачили чарівне сяйво і заніміли від подиву й захоплення. Тільки міністр королівських панчіх вигукнув у самозабутті: «А-а-а!» Але гість привітався, одягнув шапку, і сяйво зникло. Придворні були розчаровані, і великий чиновник зразу збагнув це. Він окинув усіх гордим поглядом і урочисто промовив:</p>
	<p>— Ми не можемо допускати, щоб ясний розум, цей безцінний Божий дар, без пуття випромінювався в простір.</p>
	<p>Усі придворні ствердно закивали, всі підтакували, цілком погоджуючись з цими мудрими словами.</p>
	<p>У супроводі двох міністрів великий чиновник відправився на прийом до короля. Він ішов коридорами королівського палацу, а праворуч і ліворуч яріли соковитістю фарб і блищали позолотою рам дорогі картини. І на тлі цієї пишної краси миршава руда шапка великого чиновника виглядала недоречно, як муха в борщі.</p>
	<p>Ось і вхід до королівської тронної зали. По обидва боки дверей незворушно, як статуї, стоять два вартових з мечами. Великий чиновник хотів ступити до зали, але два оголених мечі з дзенькотом схрестилися перед його носом. Він зупинився, і від раптового переляку йому аж у п’яти кольнуло. Хотів запитати, що сталося, але тут міністри з обох боків шепнули:</p>
	<p>— Скиньте шапку.</p>
	<p>Великий чиновник скинув шапку, і голова його засяяла, як сонце. Вартові опустили мечі і ще більше виструнчилися, а великий чиновник переступив поріг і гордо попрямував тронною залою.</p>
	<p>Зала була зовсім порожня, якщо не зважати на короля, який сидів на троні в її протилежному кінці. Королівський трон був вилитий зі щирого золота. Сам король сяяв пурпуровими золототканими шатами і золотою короною. А лице його було сіре і невиразне.</p>
	<p>Великий чиновник крокував у супроводі міністрів до королівського трону. Він ніс у правій руці свою розумну шапку, а його нерозумна голова випромінювала золотаве світло. Король не спускав з того світла очей. І так воно його вразило, що він уже готовий був схопитися з трону і впасти перед великим чиновником навколішки, як перед богом. Але тут ореол золотих променів зник, і це врятувало короля від нерозважливого вчинку.</p>
	<p>Міністри, які йшли з великим чиновником, стали по обидва боки від королівського трону, як вартові.</p>
	<p>— Найясніший королю! — урочисто виголосив великий чиновник і опустився на коліна.</p>
	<p>Він хотів ще щось говорити, та в цей момент останні проблиски розуму покинули його безталанну голову і він не здатний був промовити більше ні слова. Але його великочиновницькі груди сповнені були найкращими почуттями до короля, і ці почуття виливалися в безладні звуки: «Бе-бе-бе...»</p>
	<p>Король широко розкритими очима дивився згори вниз на великого чиновника і не міг збагнути його дивної поведінки.</p>
	<p>— Чого він бекає, як баран? — запитав король міністрів, і вони обидва, як за командою, ткнули вказівні пальці в свої міністерські лоби і почали думати. Той, котрий стояв праворуч від короля, ткнув себе в голову пальцем правої руки, а той, котрий ліворуч, — лівої. І так вони стояли, як з каменю витесані. Ті міністри були схожі на бравих сержантів, що віддають честь маршалові. Король чекав відповіді, а міністри мовчали. А великий чиновник продовжував плазувати і бекати і від зайвини почуттів, що розпирали його, почав витирати своєю розумною шапкою натертий воском паркет перед ногами короля.</p>
	<p>Обличчя короля скривила гримаса розчарування. Він гидливо плюнув на руду голову великого чиновника.</p>
	<p>— Я вас питаю, чого він бекає?! — повторив король таким сердитим голосом, що в обох міністрів аж жижки затряслися.</p>
	<p>І тут одного з них, того, який стояв ліворуч, осяяла рятівна думка. Він радісно плеснув себе долонею по лобі й промовив:</p>
	<p>— Найясніший королю! Всім відомо, що це найрозумніший з найрозумніших. Але перед лицем вашої найяснішої найяснішості його розум побляк, як лойова свічка перед сонцем.</p>
	<p>Тут плеснув себе по лобі й інший міністр.</p>
	<p>— Найясніший королю! Цей вірнопідданий втратив дар слова, бо побачив вашу найяснішу найяснішість. Його розпирають вірнопідданські почуття.</p>
	<p>Обличчя короля прояснилося і він ласкаво промовив:</p>
	<p>— Підведіть його.</p>
	<p>Міністри кинулися до великого чиновника і поставили його на рівні ноги. Великий чиновник, підтримуваний з обох боків міністрами, постав перед королем на весь свій великочиновницький зріст.</p>
	<p>Король підвівся з трону і почепив йому на груди найвищий державний орден. За вірнопідданські почуття.</p>
	<p>Король сів назад на свій трон, і міністри зрозуміли, що церемонія закінчилася. Вони взяли великого чиновника попід руки і вивели його з тронної зали. Опинившись за дверима, бідолаха одягнув шапку, і думки знову зароїлися в його порожній .голові, як оси в дуплі. Ідучи нескінченними коридорами і переходами королівського палацу, він встиг виголосити кілька глибокодумних фраз, і міністри, які й далі супроводили його, мали нагоду переконатися, що це справді найрозумніший з найрозумніших.</p>
	<p>Повернувшись додому, великий чиновник продовжував керувати і дивувати всіх своїм незвичайним розумом.</p>
	<p>А шапка дедалі більше зношувалася і зробилася такою ветхою, що на неї страшно було дивитись. Якби це була звичайна шапка, а не розумна, то її вже давно варто було б викинути на смітник.</p>
	<p>І тут сталася страшна подія, що перевернула все життя великого чиновника. Одної ночі будинок, де він проживав, несподівано почав горіти. Великий чиновник прокинувся, коли його опочивальня вже наповнилася густим ядучим димом.</p>
	<p>Тут ускочили якісь люди, вхопили його попід руки і потягли до виходу. І він не встиг завченим рухом правої руки взяти свою розумну шапку зі стільця, на якому вона завжди лежала вночі.</p>
	<p>Незважаючи на всі зусилля пожежників, будинок згорів і разом з ним згоріла розумна шапка.</p>
	<p>Великий чиновник від того часу тільки бекав і мекав і не міг промовити жодного розумного слова. Його відвезли до лікарні. Зібралися найкращі лікарі з усього королівства, обстежили його і вирішили, що бідолаха втратив розум від потрясіння, викликаного пожежею.</p>
	<p>І віддали його до божевільні. Та на цьому й закінчилася його великочиновницька кар’єра.</p>
	<p class="article__date">1983 рік</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Чарівні казки/">Микола Зінчук «Чарівні казки»</a></p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
</footer>
<!--#include virtual="/-/inc/general__page_end.inc" -->
