<!--#include virtual="/-/inc/general__page_start.inc" -->
<title>Чарівна сопілка ☼ Чарівні казки ☼ Микола Зінчук</title>
<meta name="Description" content="Казка «Чарівна сопілка» — Микола Зінчук «Чарівні казки»">
<link rel="canonical" href="https://proridne.org/Український фольклор Книги/Микола Зінчук ☼ Чарівні казки/Чарівна сопілка.html">
<!--#include virtual="/-/inc/pageType__Книга Микола Зінчук «Чарівні казки» Казка.inc" -->

<article class="articleMain">
	<h1 class="articleMain__header">Чарівна сопілка <br><span class="article__authorInHeader">Микола Зінчук</span></h1>
	<p>Давним-давно, коли на нашій землі була панщина, жив у одному селі молодий хлопець Юрко Соколенко. Здоровий був, і гарний, і сильний, тільки волі не мав. Мусів щодня працювати на пана. Кожного дня панські гайдуки об’їжджали село і гонили всіх на роботу. Давно вже втік би Юрко кудись у далекі краї, але не хотів розставатися з любою дівчиною Оксаною. А Оксана не могла піти з ним, бо в неї була хвора мати. І вирішили Юрко з Оксаною одружитися. Але тоді навіть одружуватися не можна було без панського дозволу. Юрко пішов до пана і сказав:</p>
	<p>— Дозвольте мені одружитися з Оксаною.</p>
	<p>— Ні, не дозволю, — відповів пан. — Я заберу Оксану до себе в служниці, а тобі дам іншу дівчину.</p>
	<p>Нічого не сказав Юрко панові. Обернувся й пішов.</p>
	<p>Почула Оксана, що її мають забрати до панського двору, і гірко заплакала. Вийшла надвір і побачила, що йдуть уже за нею панські гайдуки. Вона пустилася тікати, а гайдуки кинулися за нею. Дівчина добігла до річки і скочила у воду. Надбігли гайдуки, подивилися — пливе річкою біла хустина, а Оксани нема. Повернулися і сказали панові:</p>
	<p>— Втопилася вона.</p>

	<figure class="illustration">
		<img class="illustration__image" loading="lazy" decoding="async" src="/Український фольклор Книги/Микола Зінчук ☼ Чарівні казки/ілюстрації/image013.jpg" alt="Чарівна сопілка" title="Чарівна сопілка">
		<figcaption class="illustration__caption">Чарівна сопілка — Ілюстрація Савєльєвої Тетяни Борисівни</figcaption>
	</figure>

	<p>Дізналася про це стара мати, ще більше розхворілася й померла. Поховали її, і тоді вирішив Юрко Соколенко тікати від пана. Злагодив собі на дорогу хліба і пішов польовою стежкою туди, де виднівся далекий ліс.</p>
	<p>Кинулися гайдуки шукати Юрка. Хтось сказав, що він пішов у бік лісу, і гайдуки вперіщили нагаями коней і понеслися вслід за втікачем. Юрко вже був у лісі, коли почув позад себе кінський тупіт. Оглянувся — женуться гайдуки. Він щодуху побіг лісом, а напасники з криками неслися за ним. Але йому вдалося добігти до гущавини і зникнути з очей переслідувачів. Не могли кінні гайдуки продиратися крізь хащі і повернулися до села ні з чим.</p>
	<p>А Юрко біг і біг лісом, аж поки геть не стомився. Та й сів перепочити. А тоді приліг під дубом і заснув.</p>
	<p>Юркові почулися крізь сон чиїсь кроки. Він розплющив очі. До нього підходила якась жінка. Одягнута була по-селянськи. Юрко виразно бачив кожну рисочку її обличчя, кожну деталь одягу. І водночас була вона прозора, ніби виткана з чогось невагомого. А обличчя жінки було урочисте й суворе.</p>
	<p>Юрко схопився й напружено дивився, як вона підходить до нього.</p>
	<p>— Добрий день, парубче, — промовила жінка.</p>
	<p>— Добрий день, ~ відповів Юрко. — Хто ви?</p>
	<p>— Я — твоя Доля.</p>
	<p>— Яка ж ти, моя Доле, щаслива чи нещаслива?</p>
	<p>— Не знаю. Це не тільки від мене залежить, але й від тебе самого. Кожен повинен бути ковалем свого щастя.</p>
	<p>— Як же я буду кувати щастя, як неволя кругом? Як же я можу щасливим бути, як загинула моя люба дівчина?</p>
	<p>Доля пильно подивилася на нього і сказала:</p>
	<p>— З недолею треба боротися. Не тікати від неї, а боротися.</p>
	<p>— То що ж мені робити?</p>
	<p>— Іди лісом далі. Усе на північ іди. І ти знайдеш серед лісу маленьку порожню хатину. Зайди в ту хатину і живи в ній. Ліс прогодує тебе. І думай, що маєш робити. Думай і знай — щастя прийде до тебе.</p>
	<p>Юрко прокинувся. Трава вже припала росою, на ліс опустився вечір. Хлопець усе ще був у полоні свого дивного сну. «Іди на північ і ти знайдеш серед лісу маленьку порожню хатину», — так, здається, сказала йому його Доля уві сні. «Чи знайду хатину, чи не знайду, а все одно треба кудись іти», — подумав хлопець і пішов лісом на північ.</p>
	<p>Цілих три дні йшов він і таки знайшов серед лісу хатину. Значить, правду сказала Доля його уві сні. А що ж далі робити? Про це він подумає завтра, коли добре спочине після втомливої мандрівки. І Юрко ліг на спочинок.</p>
	<p>І раптом відчинилися двері, і в хату зайшла та сама жінка, його Доля. Привіталася і сказала:</p>
	<p>— Бачиш, усе йде, як я говорила. Роби й далі, що я казатиму, і все буде добре, Сьогодні я даю тобі дві чарівні речі: сопілку й рушницю. Почепи цю рушницю на стіну. Коли до твоєї хати наблизиться дичина, рушниця сама клацне. Тоді бери її, виходь надвір і впольовуй здобич. І ти ніколи не схибиш. А коли рушниця клацне два рази поспіль, то це буде знак, що тобі треба йти в своє село визволяти з неволі людей. А як нападуть на тебе вороги, то заграй в цю чарівну сопілку. І сопілка поборе їх. Тільки треба грати безперестану, аж поки не побачиш, що вороги вже не здатні заподіяти тобі лиха. І лиш одна людина, та, яка буде для тебе найближча й найдорожча, не буде піддаватися чарівній музиці. Зрозумів ти мене?</p>
	<p>— Зрозумів.</p>
	<p>— То роби все, як я сказала. І завтрашній день буде для тебе дуже щасливим. Прощай.</p>
	<p>Юрко прокинувся. Ніякої жінки в хаті не було, а було, як перше, тихо й пусто. Хлопець зрозумів, що це знову був сон.</p>
	<p>І тут надворі щось стукнуло. Хтось пройшов попід вікном. Хто б це міг бути? Юрко злякався. Відчинилися двері, і зайшла його люба Оксана. Юрко не знав, чи радіти йому, чи лякатися. Чи не мертва прийшла до нього?</p>
	<p>— Ти ж утопилася. Яким чудом ти з’явилася тут?</p>
	<p>— Я не втопилася, — відповіла дівчина. — Коли стрибала в річку, то справді хотіла втопитися, але як зімкнулася наді мною холодна вода, то так захотілося жити. І я виринула наверх і заховалася в прибережному очереті. Гайдуки не побачили мене. Два дні я ховалася в очеретах. І заснула там. І з’явилася мені уві сні жінка. «Я — Доля твоя, — сказала вона мені. — Іди лісом на північ і на північ і ти знайдеш своє щастя в маленькій хатині серед лісу. А мати твоя померла. Але ти на похорон не йди, бо ти їй уже нічим не допоможеш, а себе згубиш. Скріпи своє серце, побори :вій жаль і йди лісом на північ». Я прокинулася і побігла до лісу. І плакала, і йшла лісом на північ. То йшла, то бігла, аж поки не опинилася тут.</p>
	<p>«Значить, Доля приходила уві сні й до Оксани, — подумав Юрко, — наша спільна Щаслива Доля». І тут він побачив, що на лавці біля стіни лежать рушниця й сопілка. Це були ті самі речі, про які говорила йому уві сні Щаслива Доля. Юрко почепив рушницю на стіну, як говорила йому Доля. А що ж робити з сопілкою? Він же не вмів грати на ній. Юрко приклав сопілку до рота і легенько подув. І полилися прекрасні звуки. Сопілка заграла. Зачудовано слухала Оксана, як грає на сопілці її любий друг.</p>
	<p>Вони були щасливі обоє в тій хатині серед дрімучого лісу. В першу ж ніч, коли полягали спати, серед нічної тиші клацнула голосно рушниця. Юрко схопився, взяв її зі стіни і вийшов надвір. На освітленій місяцем галявині він побачив зайця. Юрко прицілився і вистрілив. І не схибив.</p>
	<p>Майже кожної ночі допомагала їм чарівна рушниця уполювати якусь невелику дичину, і жили вони без турбот і нужди. Але одного разу — це було серед білого дня — рушниця голосно клацнула два рази. І пригадав Юрко, що казала йому Щаслива Доля. Треба йти визволяти людей. Але він був сп’янілий від щастя і йому ще не хотілося нікуди відти йти. «Побудьмо, люба, ще трохи тут, а визволяти людей підемо потім». І Оксана погодилася, і все йшло, як перше. Але настала ніч, і рушниця знову клацнула двічі. «Хай собі клацає, — подумав Юрко, — я ще маю час». Та через деякий час рушниця клацнула знову, і вже тільки раз. Юрко подумав, що це сигнал іти за здобиччю, встав і вже було простяг до рушниці руку. Але тут оглушливо гримнув постріл, так, що Юрко мало не впав від несподіванки. Хата наповнилася пороховим димом. Налякані хлопець і дівчина вже не могли спати до рання, але більше пострілів у ту ніч не було. А на ранок вони побачили велику пробоїну в лаві. Якраз у те місце була націлена рушниця, що висіла на стіні.</p>
	<p>— Ого, — сказав Юрко, — як так далі піде, то й у мені самому таку діру проб’є. Краще занесу її в ліс.</p>
	<p>І Юрко взяв чарівну рушницю, відніс її далеко в ліс, виліз на високого дуба і почепив її на самім верху. «Отут хоч стріляй, хоч не стріляй, а до нас чути не буде». Увечері заспокоєні Юрко й Оксана лягли спати. А перед ранком несподівано почули, що знову клацнула два рази чарівна рушниця. І не десь далеко клацнула, а тут, у хаті. На ранок вони побачили, що рушниця висить на стіні, на тому самому місці. Що ж робити?</p>
	<p>Поки вони думали, що їм робити, рушниця знову двічі клацнула. А через якихось півгодини клацнула ще раз і знову громоподібно гримнув постріл. Юрко й Оксана від переляку заніміли, а коли трохи розвіялися клуби порохового диму, вони побачили в лаві ще одну пробоїну, більшу від першої.</p>
	<p>І тоді сказав Юрко:</p>
	<p>— Ми не заховаємося від нашої долі. Треба йти визволяти людей.</p>
	<p>Кілька днів ішли вони лісами, поки не добралися до рідних країв. Сіли відпочити край лісу і Від їхнього села їх відділяло тільки широке панське поле. Стежечкою йшли до лісу дві знайомі їм жінки. Ішли з кошиками по гриби. Це були жінки панських гайдуків. Тільки вони мали змогу ходити по гриби, іншим не було коли.</p>
	<p>Юрко сказав Оксані:</p>
	<p>— Я випробую на цих жінках силу нашої чарівної сопілки.</p>
	<p>— Не роби цього. А що, як жінки загинуть?</p>
	<p>— Я тільки трішечки заграю і зразу перестану. Хочу бачити, що з того буде.</p>
	<p>Жінки зайшли в ліс. Юрко й Оксана заховалися за кущами, і жінки їх не бачили. Юрко витяг з-за пояса сопілку і подув у неї. Полилися чарівні звуки. І сталося диво. Жінки упустили свої кошики, взялися в боки і почали нестримно реготати. І притому вони все підскакували, виробляючи ногами різні кумедні рухи. Реготалися і підскакували, реготалися і підскакували.</p>
	<p>Юрко припинив гру, заткнув сопілку за пояс. Жінки перестали сміятися й поскакувати, сказали щось тихо одна одній, схопили кошики і швидко пішли стежкою назад до села.</p>
	<p>Тепер Юрко знав, у чому сила його чарівної сопілки. Коли настав вечір, він пішов до села і побачився з кількома хлопцями, своїми давніми товаришами. Невідомо, про що вони там говорили, але на ранок разом із Юрком до лісу прийшла ціла ватага його товаришів. А одному хлопцеві сказали йти до пана і сказати йому, що на узліссі ховається Юрко.</p>
	<p>Зрадів пан, почувши таку новину. Скликав гайдуків і сказав їм:</p>
	<p>— Ідіть і приведіть мені втікача Юрка Соколенка.</p>
	<p>Озброїлися гайдуки, сіли на коней і поїхали до лісу, туди, де був Юрко. Побачив це Юрко і сказав:</p>
	<p>— Хлопці, ідіть у глиб лісу, щоб вам не було чути моєї сопілки, бо й ви будете скакати, як навіжені. Прийдете, як дам знак пострілом з рушниці.</p>
	<p>І хлопці пішли. А Юрко з Оксаною зосталися край лісу.</p>
	<p>Голосно перемовляючись, гайдуки під’їхали до лісу. І тут Юрко заграв у свою сопілку. Гайдуки всі разом зареготали, а їхні коні заіржали. І притому коні підскакували й кумедно підкидали задами. Гайдуки, які повипускали з рук поводи, не могли втриматися в сідлах і, як галушки, падали один за другим на землю. І реготалися лежачи, і безглуздо дриґали ногами. А коні далі їржали, і скакали, і топтали гайдуків, які валялися по землі. Навіть умираючи під кінськими копитами, вони продовжували реготатися.</p>
	<p>Не минуло й півгодини, як усі гайдуки погинули. Юрко припинив гру. Зупинилися змилені коні. Підійшла ближче Оксана і з жахом дивилася на потоптаних гайдуків. Юрко стрілив з рушниці, і прибігли хлопці.</p>
	<p>— І як же ти їх так пошматував? — здивовано питалися вони.</p>
	<p>— Не питайте, а забирайте їхню зброю. Та сідайте на коней і їдьмо до пана.</p>
	<p>Не сподівався пан такого. Він думав, що приведуть зв’язаного Юрка, а Юрко прийшов у супроводі загону озброєних вершників.</p>
	<p>Юрко з Оксаною зайшли до панської світлиці, а всі інші зосталися надворі.</p>
	<p>— Добрий день, пане! Я знав, що ви ждали мене, от я й прийшов.</p>
	<p>— Ти розбійник! — вигукнув пан. — Я згною тебе в Сибірі.</p>
	<p>— Пане, ви вже своє тут відгуляли. Лихій корові Бог рогів не дав. Ви гляньте у вікно.</p>
	<p>Пан виглянув у вікно і побачив на подвір’ї кріпаків при зброї й на конях. -А гайдуків ваших уже нема. Ні на що не сподівайтесь. Пишіть документ, що добровільно відпускаєте кріпаків на волю.</p>
	<p>— Бачиш, чого захотів, — просичав пан і потягся рукою до пістоля.</p>
	<p>І в ту ж мить Юрко приклав до рота сопілку і заграв. Пан шалено зареготався, схопився на ноги, руки в боки — і почав безладно скакати, кумедно підкидаючи то праву, то ліву ногу. Ноги вдарялися об стіл, панове лице корчилося в гримасах болю, але він продовжував реготатися й підстрибувати. Отак підстрибуючи, пан опинився на середині світлиці. Юрко грав, пан підскакував і реготався, а Оксана стояла коло дверей і дивилася. У пана випав з брязкотом пістоль. Оксана підбігла й забрала його.</p>
	<p>Нарешті знесилений пан упав на підлогу. Але й лежачи він продовжував реготати й совати ногами. І дійшло до того, що пан зовсім вибився з сил. Дедалі слабше він дриґав ногами, а замість реготу з рота його виривалося тільки схлипування й булькотіння.</p>
	<p>Юрко перестав грати.</p>
	<p>— Вставайте, пане.</p>
	<p>Пан з трудом підвівся і підійшов похитуючись до столу.</p>
	<p>— Ти мені заплатиш за це, розбійнику! — з останніх сил вигукнув він.</p>
	<p>Юрко знову приклав до рота сопілку. При перших її звуках пан підскочив, зареготався, але після кількох кволих стрибків знову гримнувся на підлогу. Юрко ще раз припинив гру.</p>
	<p>— Вставайте, пане.</p>
	<p>Пан піднявся, подивився на нього і з ненавистю в очах запитав:</p>
	<p>— Скажи, чого хочеш?</p>
	<p>— Я ж вам сказав. Хочу, щоб відпустили всіх кріпаків на волю, щоб таку грамоту написали.</p>
	<p>— Не буде цього.</p>
	<p>Юрко заграв третій раз. Пан підскочив, засміявся, ще раз підскочив і впав. І дриґався в конвульсіях, і схлипував, та все тихше, тихше. Нарешті рухи його стали такими млявими, що, здавалося, він от-от випустить дух.</p>
	<p>Юрко припинив гру, пан перестав ворушитися. Він лежав розпластаний на підлозі і ледве дихав. Юрко з Оксаною допомогли йому встати і посадили в крісло.</p>
	<p>— Ну то як, пане?</p>
	<p>Пан мовчав.</p>
	<p>— Пане, нічого кращого ми тут не придумаємо, тільки треба написати грамоту. Оце й усе, що ми хочемо. Забирайте собі свою сім’ю, забирайте гроші і всі найдорожчі речі, запрягайте в найкращу карету своїх найкращих коней і їдьте собі, куди хочете. І ви до кінця свого життя будете жити по-панськи, а ми будемо тут по-мужицьки жити. Будемо землю орати і своєю працею собі хліб добувати.</p>
	<p>І пан відчинив шухляду, дістав папір, перо й каламар і написав усе, що треба. Та підписав і прибив печатку.</p>
	<p>— На.</p>
	<p>Юрко взяв поданий паном папір. Але ж він не вмів читати. Може, пан там зовсім не те написав?</p>
	<p>— Оксано, поклич писаря, хай він нам це прочитає.</p>
	<p>Прийшов писар, прочитав — так, це була грамота про звільнення кріпаків. І тоді сказав Юрко Соколенко:</p>
	<p>— Але знайте, пане, горе буде вам, якщо ви спробуєте все це переграти і вернути нас назад у неволю. Нехай навіть прийде сюди цілий полк війська, нехай повбивають ріпи й сотні людей, знайте, цієї сопілки вам не знайти. Вона, ця сопілка, буде в народу, і хтось прийде до вас знову і буде грати, аж поки ви не сконаєте. Тоді вже ніякого жалю до вас не буде.</p>
	<p>І пан зібрався й поїхав, а люди зосталися і зажили вільною громадою на своїй звільненій землі.</p>
	<p class="article__date">1982 рік</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Чарівні казки/">Микола Зінчук «Чарівні казки»</a></p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
</footer>
<!--#include virtual="/-/inc/general__page_end.inc" -->
