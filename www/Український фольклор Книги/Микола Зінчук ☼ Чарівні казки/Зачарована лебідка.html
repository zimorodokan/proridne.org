<!--#include virtual="/-/inc/general__page_start.inc" -->
<title>Зачарована лебідка ☼ Чарівні казки ☼ Микола Зінчук</title>
<meta name="Description" content="Казка «Зачарована лебідка» — Микола Зінчук «Чарівні казки»">
<link rel="canonical" href="https://proridne.org/Український фольклор Книги/Микола Зінчук ☼ Чарівні казки/Зачарована лебідка.html">
<!--#include virtual="/-/inc/pageType__Книга Микола Зінчук «Чарівні казки» Казка.inc" -->

<article class="articleMain">
	<h1 class="articleMain__header">Зачарована лебідка <br><span class="article__authorInHeader">Микола Зінчук</span></h1>
	<p>В одної вдови була дочка на ім’я Галя. І така вона була гарна, така прекрасна, що в світі такої більше не було. З найдальших сіл приходили люди, щоб помилуватися її красою. І дізнався про ту красу пан Деришкура. Приїхав він, подивився на красуню і сказав:</p>

	<figure class="illustration">
		<img class="illustration__image" loading="lazy" decoding="async" src="/Український фольклор Книги/Микола Зінчук ☼ Чарівні казки/ілюстрації/image009.jpg" alt="Зачарована лебідка" title="Зачарована лебідка">
		<figcaption class="illustration__caption">Зачарована лебідка — Ілюстрація Савєльєвої Тетяни Борисівни</figcaption>
	</figure>

	<p>— Ти будеш моя!</p>
	<p>— Скоріше я смерть прийму, ніж буду твоя, — відповіла дівчина.</p>
	<p>— Хапайте її і везіть до мого палацу! — крикнув пан своїм слугам.</p>
	<p>Схопили дівчину і завезли до панського палацу. І посадили в башту, таку високу, що аж голова паморочилася, як глянути з неї вниз.</p>
	<p>Бідна мати ходила попід мурами і плакала, і проклинала пана. Тоді Деришкура послав гайдуків, і вони побили стару матір і прогнали її.</p>
	<p>Дівчина сиділа в башті і дивилася на білий світ крізь маленьке заґратоване віконце. Світ був такий прекрасний. Так ясно світило сонце. І гукнула дівчина:</p>
	<p>— Сонечко красне, визволь мене з неволі тяжкої!</p>
	<p>І почуло її Сонечко, і послало свої промені у віконце на башті. Але визволити дівчину з неволі не могло.</p>
	<p>Зайшло за обрій Сонце, на небо виплив Місяць.</p>
	<p>— Місяцю ясний, визволь мене з неволі тяжкої! — крикнула дівчина.</p>
	<p>І Місяць засвітив у темне віконце башти, але в його променях тільки відбилися на підлозі темниці клітки ґрат. Не міг визволити дівчину Місяць.</p>
	<p>Цілу ніч металася дівчина по темниці, а на ранок щось зашуміло. Дівчина прислухалася — віяв сильний вітер. І звернулася дівчина з благанням до Вітра:</p>
	<p>— Вітрику буйний, визволь мене з неволі тяжкої!</p>
	<p>І почув її Вітер, і закрутив наколо башти страшним вихорем. Захиталася башта, як сухий будяк у полі, а Вітер напирав усе дужче й дужче. З башти почала злітати покрівля. Спочатку Вітер відламував окремі дощечки, а тоді натиснув сильніше, засвистів по-молодечому, і весь дах башти з тріском і скреготом піднявся, перехилився набік і полетів. Вітер заніс його далеко в поле, вдарив об землю, розбив на тріски і розметав по лугах і полях. І знову з усієї сили подув на башту, і вона захиталася ще більше. Стіни її почали тріскатися, і Вітер війнув через щілини всередину башти. Одна стіна, та, в якій було віконце, почала відхилятися. Спочатку хилилася дуже поволі, ніби вагалася, а потім дедалі швидше, швидше, перевернулася і з гуркотом ударилася об землю. Піднялась хмара пилюки і Вітер розвіяв її над полем.</p>
	<p>А тоді Вітер влетів до башти, вхопив дівчину й поніс її. Вона летіла дедалі вище й вище. Її пишне біляве волосся розвівалося у повітрі. Внизу пропливали краєвиди рідної землі, а вона все летіла й летіла.</p>
	<p>І зустрівся їй ключ лебедів, які поверталися з вирію. Лебеді кружляли над дівчиною. Що буде з нею, коли вщухне Вітер? Як їй допомогти? І лебеді почали вискубувати з себе пір’їнки і прикладати їх до дівчини. І ті пір’їнки зразу приростали. Добрі птахи прикладали до рук дівчини великі пера із своїх крил, і руки дівчини ставали дедалі більше схожими на лебедині крила. Дівчина почала розмахувати ними, спочатку невміло й безпорадно, а потім дедалі впевненіше.</p>
	<p>Зовсім ущух Вітер, а дівчина продовжувала летіти, не падала додолу. А лебеді супроводили її і обкладали з усіх боків своїм пір’ячком. І дівчина поволі перетворювалася на лебідку. Шия її витягувалася, все тіло вкрилося білим лебединим пір’ям. Вона зробилася на вигляд така, як і всі лебеді.</p>
	<p>— Лети з нами! — гукнули їй лебеді.</p>
	<p>Але дівчина-лебідка відчувала, що сили її вичерпуються. І тут побачила вона прекрасне озеро серед лісу.</p>
	<p>— Я зостанусь тут! — крикнула вона лебедям. — А як будете летіти назад, то візьміть і мене з собою!</p>
	<p>Лебеді попрощались з нею і полетіли на північ, а вона опустилася на тиху воду лісового озеро. Сподобалося їй те затишне озеро. Довкола дрімучий ліс, нема ні душі людської, і пташки щебечуть серед зелених віт.</p>
	<p>Кожного літа плавала Зачарована Лебідка по тому озері, а як наставала осінь, летіла з лебедями в далекі заморські краї. І так упродовж кількох років.</p>
	<p>А нещасна мати дівчини Галі, яка стала Зачарованою Лебідкою, ходила по ворожках, по чарівницях і питала, що ж сталось з її донькою. І сказала їй стара чарівниця в далекому селі між лісами:</p>
	<p>— Твоя дочка перекинулася на Лебідку. І знову стане Зачарована Лебідка дівчиною Галею аж тоді, як умре пан Деришкура.</p>
	<p>Чутка про ці слова чарівниці розійшлася не тільки поміж людьми, а й поміж звірями в лісах.</p>
	<p>А тим часом засумував у далекому лісі молодий Гризонько, хлопець, який жив між лісовими звірями і птахами. Запитав він одного разу маму:</p>
	<p>— Чого мені так сумно і тужно? Звірі й птахи мене люблять і я їх люблю. І ви коло мене, і ніби все гаразд, а невесело мені. Чому?</p>
	<p>І сказала мама:</p>
	<p>— Синку, тобі треба женитись. Шукай собі жінку.</p>
	<p>— Де її шукати? — запитав Гризонько.</p>
	<p>Але не знала мама, де шукати наречену для сина.</p>
	<p>А на другий день після цієї розмови прилетіли з вирію шпаки і розказали історію про Зачаровану Лебідку. Гризонько з мамою й білочкою Пушинкою слухали розповідь шпаків, і подумав Гризонько: «Оце й була б наречена. А де її шукати?» Запитався шпаків, але шпаки не знали, де те озеро. Вони тільки чули від інших птахів, що озеро десь на півдні.</p>
	<p>— Треба розповісти про це всім нашим звірям, — сказала Пушинка.</p>
	<p>На другий день усі лісові мешканці знали про Зачаровану Лебідку, І всі хотіли допомогти Гризонькові.</p>
	<p>— Порадьмося з лисичкою, — сказала Пушинка. — Вона розумніша за всіх.</p>
	<p>Лисичка сказала:</p>
	<p>— Це нелегка справа. Одна трудність у тому, щоб звести зі світу пана Деришкуру, а друга — знайти Зачаровану Лебідку. Де вона, та Лебідка?</p>
	<p>На третій день прийшов до Гризонька Кривий Вовк.</p>
	<p>— Я знаю пана Деришкуру, — сказав він. — Це Деришкура відбив мені ногу. Нічого він так не любить, як полювання. Незабаром пан знову з’явиться в лісі зі своїми слугами й собаками. І ми, вовки, не випустимо його живим з лісу.</p>
	<p>Гризонько вірив Кривому Вовкові і був щиро вдячний йому. Але де шукати Зачаровану Лебідку? І тут він почув над головою голос: «Ку-ку! Ку-ку!» Кувала зозуля. «А може, вона щось знає?» — подумав Гризонько і покликав зозульку до себе. Спустилася зозулька на найнижчу гілочку і запитала:</p>
	<p>— Чого тобі треба, Гризоньку?</p>
	<p>Гризонько розповів їй про Зачаровану Лебідку. І сказала зозулька:</p>
	<p>— Ми знаємо про це озеро і про Лебідку. Кожного разу ми пролітаємо тудою, як летимо у вирій. Але це дуже далеко. Тобі треба буде йти багато днів.</p>
	<p>А вовки справді вирішили знищити пана Деришкуру. І всі лісові звірі підтримували їх у цьому. Кривий Вовк сказав:</p>
	<p>— Гризоньку, якщо ти знаєш, де шукати Зачаровану Лебідку, то йди шукай. Поки знайдеш те озеро, пана Деришкури вже не буде живого. Ми це обіцяємо тобі. Іди, Гризоньку.</p>
	<p>Гризонько ще раз покликав сиву зозульку, і вона сказала:</p>
	<p>— Іди просто на південь. А як ми, зозулі, вилетимо у вирій, то наздоженемо тебе і допоможемо знайти озеро.</p>
	<p>Наготувала мама Гризонькові на дорогу їжі, попрощався він з мамою, Пушинкою, зі всіма звірями і рушив у путь.</p>
	<p>Довго йшов Гризонько. Йшов лісами, полями, зеленими горами. Брів через потоки, перепливав річки. Одного разу, коли він проходив лісом, хтось покликав його з дерева:</p>
	<p>— Гризоньку!</p>
	<p>Він подивився — на дубі сиділа зозулька, а неподалік від неї зграйка її товаришок. Дуже зрадів Гризонько.</p>
	<p>— Ми так довго шукали тебе, — сказала зозулька, — далеко ти зайшов. До озера вже зовсім близько. Іди за нами.</p>
	<p>Зозульки відлітали трохи і сідали на дерева, а Гризонько йшов услід за ними. Тоді зозульки летіли далі, і так продовжувалося до самого вечора. Заночували в лісі, а зранку рушили далі. І знову йшов Гризонько за сивими зозульками майже цілий день, а коли почало вечоріти, закричали радісно зозульки:</p>
	<p>— Гризоньку, ось воно!</p>
	<p>Гризонько пройшов ще трохи і вийшов на берег прекрасного озера. У надвечірніх сутінках воно виглядало таємничо і загадково. Прадавні дерева обступали його з усіх боків. Вода здавалась чорною. А посеред озера, на темному водяному плесі, плавала Зачарована Лебідка. Гризонько ледве стримався, щоб не кинутись у воду і не попливти до неї.</p>
	<p>Зозульки переночували коло озера, а вранці розпрощалися з Гризоньком і полетіли на південь, у далекі теплі краї, а хлопець зостався на березі лісового озера. Подивився — Лебідка підпливає до нього.</p>
	<p>— Пливи, пливи, Лебідко, приплинь до мене. Я прийшов за тобою.</p>
	<p>Вона підпливла ближче, але до берега не приставала. Коли хлопець говорив до неї, вона повертала голівку в його бік, але не обзивалася.</p>
	<p>Цілий день сидів Гризонько на березі і дивився на Лебідку, а коли дала про себе знати вечірня прохолода, він кинувся під найближчі дерева і почав збирати сухий хмиз. Добре, що його було багато, і навіть напомацки можна було назбирати.</p>
	<p>Десять днів і десять ночей пробув Гризонько на березі того озера. Харчувався лиш одними лісовими горішками та чистою озерною водою. Ночі ставали дедалі холоднішими, і Гризонько почав мерзнути навіть біля вогню. Він розкладав на ніч два вогнища і сідав поміж ними. А вдень збирав дрова. Увечері накладав на обидва вогнища товстого ломаччя і засинав. Коли дрова догорали, його будив холод і він знову накладав дров.</p>
	<p>А Зачарована Лебідка плавала по темному лісовому озеру і на дівчину не перетворювалася. Гризонько все пригадував обіцянку Кривого Вовка: «Поки ти знайдеш те озеро, пана Деришкури вже не буде живого». Видно, не змогли вовки виконати свою обіцянку, живе ще пан Деришкура.</p>
	<p>А тим часом у небі пролітали на південь ключі перелітних птахів. Усе частіше повертала Лебідка набік голівку і дивилася вгору, чи не летять лебеді. З’явиться в небі лебединий ключ, і підніметься на крила Зачарована Лебідка, приєднається до лебедів і полетить з ними в далекі, незнані Гризонькові краї, а він, Гризонько, зостанеться самотній на березі цього сумного озера.</p>
	<p>Останнім часом Лебідка почала дедалі ближче підпливати до берега, ніби хотіла попрощатися з ним перед відлетом у вирій.</p>
	<p>На одинадцятий день Гризонько стояв на березі озера і дивився, як завжди, на Лебідку. І тут на небі з’явився ключ лебедів. Лебідка побачила їх і швидко попливла з бік Гризонька. Зупинилася коло самого берега, сумно подивилася на хлопця. А годі глянула на лебединий ключ, стрепенулася... і тут сталося чудо! Перед Гризоньком не Лебідка була вже, а прекрасна дівчина стояла по коліна в воді.</p>
	<p>Хлопець від радості занімів. Він зачудовано дивився на неї. А вона дивилася на небо, на відлітаючих лебедів. Вони опустилися зовсім низько, пролетіли над озером. Дівчина помахала їм рукою, і лебеді зрозуміли, що нема вже більше Лебідки, і полетіли своєю дорогою.</p>
	<p>Тоді глянула дівчина своїми променистими очима на Гризонька, усміхнулася йому сонячно і пішла водою до нього. Підступивши до самого берега, вона простягла хлопцеві руки, і він допоміг їй вибратися на тверду землю.</p>
	<p>— Ти чекав на мене, хлопче, ти довго чекав на мене, і тепер ми будемо разом.</p>
	<p>— То ходімо, люба, додому, — промовив Гризонько.</p>
	<p>І взявшись за руки, вони пішли лісом, а під ноги їм падали з дерев пожовклі осінні листочки.</p>
	<p>А в цей час у рідному Гризоньковому лісі несли панські слуги розшматоване вовками тіло пана Деришкури.</p>
	<p>З дерев опало останнє листя, коли привів Гризонько до своєї хати молоду дружину. І відтоді велике щастя поселилося в тій хаті.</p>
	<p class="article__date">1983 рік</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Чарівні казки/">Микола Зінчук «Чарівні казки»</a></p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
</footer>
<!--#include virtual="/-/inc/general__page_end.inc" -->
