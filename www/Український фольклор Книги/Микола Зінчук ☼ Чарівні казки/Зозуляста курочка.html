<!--#include virtual="/-/inc/general__page_start.inc" -->
<title>Зозуляста курочка ☼ Чарівні казки ☼ Микола Зінчук</title>
<meta name="Description" content="Казка «Зозуляста курочка» — Микола Зінчук «Чарівні казки»">
<link rel="canonical" href="https://proridne.org/Український фольклор Книги/Микола Зінчук ☼ Чарівні казки/Зозуляста курочка.html">
<!--#include virtual="/-/inc/pageType__Книга Микола Зінчук «Чарівні казки» Казка.inc" -->

<article class="articleMain">
	<h1 class="articleMain__header">Зозуляста курочка <br><span class="article__authorInHeader">Микола Зінчук</span></h1>
	<p>Жив собі Великий Музика. Його обтяжувала суєта навколишнього життя. Не хотів Музика ні багатства, ні слави, а тільки радощів спілкування з музикою і природою. Він поселився з жінкою на відлюдді, на самому краю села під лісом.</p>
	<p>До оселі Музики прилягав старий сад. У весняну й літню пору там завжди щебетало птаство. Дружина Музики розбила прекрасні квітники. їхня оселя й сад перетворилися у справді райський куточок.</p>
	<p>У вільний час виходив Музика зі своїми інструментами в сад, сідав на лавку і починав грати. То на скрипці грав, то на сопілці, то на цимбалах. І замовкали всі птахи в саду, слухали прекрасну музику. Співала скрипка, заливалася сопілка, ніжно бриніли цимбали. І слухали птахи, і слухали квіти. Музика проникала в кожний листочок, у кожну травинку. І коли замовкали інструменти Великого Музики, починали свій спів птахи. Тьохкали, щебетали солов’ї, мелодійно кликали іволги, кукали зозулі. І цвірінькали, пищали дрібненькі пташечки. Весь цей спів зливався в потужний багатоголосий хор. Прекрасний хор. І в ньому вловлював Музика кожен окремий голос.</p>
	<p>Не подобався йому тільки спів шпака. Цей птах, як і всі, завше приєднувався до загального хору, але голос його був рипучий та різкий і не прикрашав хорового співу. Музиці хотілося сказати: «Ти краще мовчи». Але він не міг цього зробити, шануючи гідність старого і доброго птаха. І шпак старався більше за всіх, та звучання хору від того не кращало.</p>
	<p>Жаль було Музиці шпака, але жаль було і пташиного хору, для якого спів шпака не підходив. А шпакові дедалі більше подобалась музика. Він сідав на гілочку все ближче і ближче до Музики.</p>
	<p>Одного разу Музика відклав набік скрипку і підкликав шпака до себе. Птах злетів з гілки й довірливо сів людині на руку. Музика погладив його, тоді взяв у руку, а під руку скрипку — і пішов у ліс. Він зайшов углиб діброви, аж туди, де росла біля річки розлога калина. Обережно посадив птаха на калину, став коло нього і заграв на скрипці. Він грав тільки для нього, шпака. Грав і ждав, що станеться чудо. І раптом птах стрепенув крильцями, підняв дзьобик угору і заспівав. І не так, як завжди, а тягнув мелодію в унісон зі скрипкою. Здавалося, що десь поблизу грає хтось на маленькій скрипочці. Музика змінював мелодії, а шпак усе приєднувався і співав разом зі скрипкою.</p>
	<p>Нарешті чоловік перестав грати. Шпак теж замовк. А тоді стріпнувся і заспівав сам. Задзвеніли ті ж пісні, які щойно гралися. Іноді шпак відхилявся від мелодії пісні, співав якось по-своєму, але спів був дуже гарний. Музика не тямив себе від радості. В той день він повірив у всесильність музики.</p>
	<p>А в саду Великого Музики збиралося дедалі більше пташок. Він їх усіх по пір’ячку впізнавав. Особливо подобалось йому оперення зозулі.</p>
	<p>Ішов одного разу Музика через ліс, а назустріч йому якась жінка з зозулястою курочкою під рукою. Йому зразу кинулося в очі, що пір’я на курочці геть таке, як і на зозульці.</p>
	<p>— Куди ви несете цю курочку? — запитав Музика.</p>
	<p>— Несу продавати, бо вона перестала нестися. Піде курочка в горщик.</p>
	<p>Жаль йому стало курочку. Вона ж така, як зозулька, і має загинути ні за що. Подумав Музика: «Навчу її гарно співати, і хай вона буде в моєму пташиному хорі».</p>
	<p>— Продайте цю курочку мені, — сказав Музика.</p>
	<p>— То беріть, — сказала жінка, віддала йому курочку, взяла гроші і вернулася додому.</p>
	<p>Музика пустив зозулясту курочку на подвір’я, виніс інструменти і почав грати. Зразу злетілося все птаство, всюди на гілляках сиділи слухачі музики. Грав Музика — вони слухали, а переставав грати — співали хором. А курочка ходила неподалік і не звертала на них ніякої уваги. Греблася собі по квітниках, щось дзьобала. Музика все поглядав на неї, сподівався, що під впливом музики поведінка її якось зміниться, але марними були його сподівання.</p>
	<p>На другий день він зловив курочку і прив’язав її за ніжку коло себе. Знову почалася гра на різних інструметах, знову задзвенів пташиний хор, а курочка на це все не реагує. Вона хотіла звільнитися, кілька разів шарпнулася, а тоді сіла й сиділа байдужо на землі.</p>
	<p>На третій день Музика взяв курочку, прихопив із собою скрипку і пішов у ліс. До тої калини, де навчив музики шпака. Навчився шпак гарно співати, то має навчитись й курочка.</p>
	<p>Музика пустив її коло калини і почав грати. Ніжно заспівала скрипка, і Музика, насолоджуючись чарівними звуками, забув про все на світі. А закінчивши грати, згадав про курочку, подивився, а вона гребеться в торішньому листі під кущами. Зловив її Музика і прив’язав за ніжку до калини. І знову почав грати. Музика розлилась по лісі, напоюючи собою і дерева, і трави, і квіти, і всіх лісових мешканців. Все слухало музику, тільки не курочка. Не доходила до неї музика, бо вона була всього лиш курочкою, і звичайний смітник для неї був цікавішим, ніж найкращі музичні твори.</p>
	<p>Цілий день бився Музика як риба об лід, намагаючись досягти недосяжного. Не тратив надії, що навчить курочку любити музику. Але нічого з того не вийшло. І коли над лісом почав нахилятися вечір, Музика відв’язав курочку і сказав:</p>
	<p>— Іди собі, курочко, куди хочеш. Не по дорозі нам з тобою.</p>
	<p>І він узяв під руку свою скрипку і пішов засмучений додому. А курочка зосталася в лісі, і Музика про неї більше нічого не чув. І ніхто не чув.</p>
	<p class="article__date">1990 рік</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Чарівні казки/">Микола Зінчук «Чарівні казки»</a></p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
</footer>
<!--#include virtual="/-/inc/general__page_end.inc" -->
