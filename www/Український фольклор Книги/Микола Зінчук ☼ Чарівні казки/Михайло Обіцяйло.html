<!--#include virtual="/-/inc/general__page_start.inc" -->
<title>Михайло Обіцяйло ☼ Чарівні казки ☼ Микола Зінчук</title>
<meta name="Description" content="Казка «Михайло Обіцяйло» — Микола Зінчук «Чарівні казки»">
<link rel="canonical" href="https://proridne.org/Український фольклор Книги/Микола Зінчук ☼ Чарівні казки/Михайло Обіцяйло.html">
<!--#include virtual="/-/inc/pageType__Книга Микола Зінчук «Чарівні казки» Казка.inc" -->

<article class="articleMain">
	<h1 class="articleMain__header">Михайло Обіцяйло <br><span class="article__authorInHeader">Микола Зінчук</span></h1>
	<p>В одному селі жив Михайло, дивний чоловік. Дивний тим, що ніколи не виконував своїх обіцянок. Між людьми споконвіку існує неписане правило: як ти щось пообіцяв, то виконай це. Михайло завжди дотримувався цього правила навпаки — обіцяв, але не робив. Зустрічає його односелець і просить:</p>

	<figure class="illustration">
		<img class="illustration__image" loading="lazy" decoding="async" src="/Український фольклор Книги/Микола Зінчук ☼ Чарівні казки/ілюстрації/image031.jpg" alt="Михайло Обіцяйло" title="Михайло Обіцяйло">
		<figcaption class="illustration__caption">Михайло Обіцяйло — Ілюстрація Савєльєвої Тетяни Борисівни</figcaption>
	</figure>

	<p>— Михайле, позичте мені сорок гривень, бо заслабла дитина і нема грошей на ліки. Я вам через два тижні віддам.</p>
	<p>— Добре, позичу, — каже Михайло, — але я не маю при собі грошей. Гроші вдома.</p>
	<p>А до Михайла додому далеко було йти. Через годину-дві приходить той чоловік, а Михайло</p>
	<p>— Нема грошей. Я вже витратив їх.</p>
	<p>— Та ви ж обіцяли.</p>
	<p>— Обіцяв, а тепер не обіцяю.</p>
	<p>І пішов чоловік ні з чим, а Михайлові аж на серці полегшало, бо одурив ще одного. Що йому до того, що хворій дитині потрібні ліки?</p>
	<p>Той Михайло був столяр. Приходить до нього бідна вдовиця і просить:</p>
	<p>— Михайлику, зробіть мені топорище до сокири, я заплачу.</p>
	<p>— Добре, зроблю.</p>
	<p>Прийшла жінка за топорищем через день — не зробив, прийшла через тиждень — не зробив.</p>
	<p>— Михайлику, ви ж обіцяли зробити.</p>
	<p>— Обіцяв, а тепер не обіцяю.</p>
	<p>Михайло вважав усіх людей, яким він щось обіцяв і не зробив, дурнями. «Обіцянка-цяцянка, дурному радість», — любив казати він.</p>
	<p>За те, що Михайло не виконував своїх обіцянок, його в селі прозвали Обіцяйлом. І ніхто вже до нього ні за чим не звертався. Можна було б подумати, що Обіцяйло тому радий. Та ні, його непокоїло й пекло, що ніхто не приходить. Йому ж так хотілося ще когось у дурні пошити, щось пообіцяти й не виконати.</p>
	<p>А тут приїхала в село на практику група студентів університету. Вони записували від людей різні народні твори: пісні, казки, легенди та інше. Хтось сказав їм, що Михайло знає народні казки. А він справді знав кілька казок. І прийшли до нього дві студентки. Обіцяйло щиро зрадів їм. Він зробить цих дівчат дурненькими! Коли студентки заговорили про казки, Михайло Обіцяйло випалив:</p>
	<p>— Я знаю сорок три великих казки і двісті малих. На цілих три книги! Дівчата були дуже раді, поставили свій магнітофон і попросили його розповідати.</p>
	<p>І він дійсно розказав їм одну невеличку казку. Але далі справа не пішла.</p>
	<p>— Я не маю часу, — сказав Обіднило, і дівчата пішли. Але оті цифри — сорок три і двісті — закарбувалися в їх пам’яті. І вони плекали надію, що запишуть від дядька хоч півсотні. Та ба! Скільки вони після того не приходили, нічого більше записати не змогли.</p>
	<p>Прибувши до свого університету, ті студентки сказали, що такий-то дядько в селі Красному знає аж двісті сорок три казки. Такої кількості казок від одної людини ще ніхто ніколи не записував, і про дивовижного знавця казок було повідомлено в одній з газет. Це повідомлення передрукували зразу три центральних газети, і воно стало відоме багатьом науковцям. Один професор із Академії Наук вирішив негайно їхати в Карпати і записати отих 243 казки.</p>
	<p>Було тепле літо. Старенький професор набрав з собою таблеток, бо ж постійно хворів, забезпечився магнітофонними касетами і поїхав у далекі Карпати. Після довгої і втомливої подорожі він прибув у село Красне і допитався до Михайла Обіцяйла.</p>
	<p>Той ніби з радістю зустрів його і зразу сказав:</p>
	<p>— Ходім надвір, я вам щось покажу.</p>
	<p>Вивів Обіцяйло професора на схил гори, показав на скошену траву, що її якраз перевертала граблями його дружина, і сказав:</p>
	<p>— Бачите? Сіно треба робити. Це ж літня пора. Яка тепер може бути мова про казки? Приїдьте восени, коли буде менше роботи.</p>
	<p>— Та я ж так далеко їхав, — мовив професор, — я ж так намучився. Як же мені тепер вертатися ні з чим? Розкажіть хоч пару десятків казок.</p>
	<p>— Не розкажу жодної, бо не маю часу. А що ви далеко їхали, то я ж вас не запрошував.</p>
	<p>І поїхав старий професор до райцентру, там його підтримали, повезли по інших селах, і він таки дещо записав. А роботу з Обіцяйлом відклав на осінь.</p>
	<p>Настала пізня осінь. Професор зійшов з автобуса, небагато пройшов і почув на Обіцяйловій садибі дзижчання циркулярної пили. Підійшов і побачив, що Михайло перепилює якісь планки. Привітався професор, а Обіцяйло йому:</p>
	<p>— Розказувати не буду. Ви ж бачите, що я зайнятий.</p>
	<p>Професор зблід і тільки й зміг сказати:</p>
	<p>— Та як же ви так можете?!</p>
	<p>— Та можу, бо не маю часу.</p>
	<p>І нічого більше не сказав професор. Обперся дрижачою рукою об верстат циркулярки і напружено думав: «Що ж робити?» А Обіцяйло його навіть до хати не запросив.</p>
	<p>І тут побачив Обіцяйло, що повертається до райцентру автобус, яким прибув професор. «Зараз я тебе відфутболю», — подумав він, заклав у рот два пальці і свиснув. А тоді махнув рукою, і автобус зупинився. Обіцяйло підбіг і сказав водієві:</p>
	<p>— Треба забрати хворого чоловіка. Хай хтось поможе мені завести його до автобуса.</p>
	<p>З автобуса вискочив якийсь молодик, вони з Обіцяйлом вхопили приголомшеного професора попід руки і повели до автобуса. Через пару хвилин автобус рушив, і старий науковець поїхав до райцентру. А задоволений Обіцяйло повернувся до своєї роботи. В той день професор так розхвилювався і розхворівся, що вже не міг нічого робити. Розташувався в готелі, щоб переночувати і повертатися додому. Настав вечір. Професор сидів і читав газету. Коли це тихо відчинилися двері і до кімнати ввійшов старий вусатий чоловік, вбраний по-селянськи.</p>
	<p>— Добрий вечір, пане професоре!</p>
	<p>— Доброго здоров’я. Ви щось хочете мені сказати?</p>
	<p>— Та хочу. Я чув, що ви збираєте казки. То можу розказати вам кілька. Але спочатку розкажіть мені, як вам повелося з казками у Красному.</p>
	<p>І професор розповів усе, як було. Вусатий задумався на хвильку, а тоді сказав:</p>
	<p>— Якщо той Михайло справді знає двісті сорок три казки, то він вам їх розкаже. Ви побудьте ще день-два тут, поки я з ним поговорю. Гадаю, що все буде добре.</p>
	<p>Професор зрадів. Може, й справді, все добре закінчиться! Вони обидва ще трошки поговорили, а тоді чарівник Мамай — а це був саме він — розказав професорові три казки. І радий був професор, бо таких казок ще ніколи не чув.</p>
	<p>— А з якого ви села? — запитав професор.</p>
	<p>Я здалеку. Аж з-над Дніпра.</p>
	<p>І Мамай назвав одне з сіл на Черкащині і прізвище та ім’я старого чоловіка, який за день до того помер. Не міг же Мамай сказати, що він чарівник і йому вже за триста років.</p>
	<p>На другий день раненько Мамай був уже в Красному. Обіцяйло зустрів його насторожено. Чого хоче цей дід? Але коли той завів мову про казки, Обіцяйло зразу звеселився. Нарешті він зможе пообіцяти ще одному, оцьому вусатому дурневі. І тут Мамай запитав його:</p>
	<p>— Нащо брешеш, що знаєш двісті сорок три казки, як ти їх не знаєш?</p>
	<p>— Як то не знаю? Як я сказав, що знаю, то, значить, знаю.</p>
	<p>— То чого ж ти не розказав їх людям, які до тебе зверталися?</p>
	<p>— Не розказав, бо не мав часу.</p>
	<p>— А нащо обіцяв, що будеш розказувати?</p>
	<p>— Обіцяв, а тепер не обіцяю.</p>
	<p>— Але одну казку тим дівчатам розказав. То зосталося розповісти ще двісті сорок дві. Поки ти їх не розкажеш, двісті сорок дві обіцянки будуть ходити за тобою по п’ятах, де б ти не був.</p>
	<p>— Хай собі ходять, — зухвало бовкнув Обіцяйло.</p>
	<p>Мамай руки в боки — і зареготав. І вже не дядьком простим він був, а запорозьким козаком. Обіцяйло збентежився і не знав, як йому повестися. А Мамай заявив:</p>
	<p>— Як ти хочеш, щоб обіцянки ходили за тобою, то вони й будуть ходити. Наша розмова закінчена. Проведи мене, і на дворі ти щось дуже цікаве побачиш.</p>
	<p>Обіцяйло радий був спекатися запорожця і охоче вийшов за ним надвір. Але не пройшов і трьох кроків, як побачив, що він оточений великою зграєю маленьких різнобарвно зодягнених ляльок. Вони юрмилися біля його ніг і викрикували тоненькими голосочками:</p>
	<p>— Обіцяйло! Обіцяйло!</p>
	<p>— А це що? — розгублено запитав Обіцяйло.</p>
	<p>— Це і є твої обіцянки. їх двісті сорок дві. Як розкажеш професорові тих двісті сорок дві казки, про які ти говорив, ці обіцянки зникнуть. Випаруються, як вранішній туман. А не розкажеш — до кінця життя тобі з ними жити.</p>
	<p>І зник запорожець ніби й не було його. А Михайло Обіцяйло з обіцянками зостався. Вжахнувся він, але зразу ж подумав: «Я їх понищу, цих ляльок». Пройшовся подвір’ям, а обіцянки галасливою юрбою волочилися за ним, як курчата за квочкою. Тільки дуже вже багато було їх, тих «курчат». Аж двісті сорок двоє!</p>
	<p>Обіцяйло взяв сокиру і вирубав собі добру палицю. Він думав тих ляльок побити. Але махнув палицею, а їх як вітром здуло. Розлетілися на всі боки, як метелики. І голосно репетували обіцянки:</p>
	<p>— Обіцяйло! Обіцяйло!</p>
	<p>Михайло гонився за ними, розмахував палицею, але це була війна з вітряками. Жодної обіцянки збутися Обіцяйло не міг. «Заманю їх до хати, а там уже з ними розправлюся», — подумав він. Але жодна до хати за ним не пішла, усі зосталися надворі. Михайло виглянув у вікно — ніби й нема їх уже. Але коли вийшов у двір, вони знову з’явилися і приступили до нього. І зрозумів Обіцяйло, що так просто він їх не збудеться.</p>
	<p>А Мамай на другий день повернувся до Красного з професором.</p>
	<p>— Пане Михайле, я попросив шановного професора повернутися і записати від вас ваших двісті сорок дві казки.</p>
	<p>— Та я не знаю так багато казок.</p>
	<p>— Та ж учора ви казали, що знаєте, — чемненько сказав Мамай, підкреслено звертаючись до Обіцяйла на «Ви».</p>
	<p>— Вчора казав, а сьогодні не кажу.</p>
	<p>— То скільки знаєте, стільки й розкажіть. І стільки обіцянок від вас підуть. Пане професоре, діставайте свій магнітофон. А я подивлюся, що з того буде.</p>
	<p>І Обіцяйло вже нічого не заперечував, а почав розказувати казки. І розказав їх до вечора аж сім. Професор з Мамаєм хотіли вже їхати в райцентр до готелю. Але господар почав просити їх, щоб зосталися на ночівлю в нього. Вони погодилися, і Обіцяйло та його дружина повелися з ними як з найдорожчими гостями. Справжній бенкет влаштували. І переночували вони в Обіцяйла з повним комфортом. А вранці поснідали, і промовив професор:</p>
	<p>— Ну що ж, продовжимо запис казок?</p>
	<p>І тут сталося те, чого професор зовсім не сподівався. Михайло Обіцяйло впав перед своїми гостями навколішки і сказав:</p>
	<p>— Я не знаю більше казок. Простіть мені, дурневі такому. Ніколи більше не буду обіцяти марно. Тільки заберіть цих ляльок, щоб не ходили вони за мною.</p>
	<p>Він замовк і продовжував стояти на колінах, благально дивлячись знизу вгору на Мамая. А Мамай загадково мовчав. Професор теж мовчки дивився на Обіцяйла і не знав, що йому на це казати. І Обіцяйло заплакав.</p>
	<p>Тоді сказав Мамай:</p>
	<p>— Ти вартий того, щоб ці лялечки до кінця життя твого були коло тебе. Але ти слізно просиш, і я заберу їх від тебе. Та одна з них лишиться при тобі, як пересторога, щоб ти знову не ступив на той шлях, по якому йшов досі. Нічого нікому більше не обіцяй, а як пообіцяєш — виконай. А тепер прощай і не згадуй нас лихим словом. І ви, господине, прощайте. Ходімо, пане професоре.</p>
	<p>І вони пішли на автобусну зупинку.</p>
	<p>І змінив свою поведінку Обіцяйло, більше нічого зловмисно не обіцяв. А червоненька лялечка-обіцяночка ходила за ним всюди по п’ятах, і він уже не намагався збутися її. І всі мешканці села звикли до того, що лялечка ходить за Михайлом. Деякі єхидно усміхалися, але більшість співчувала йому, бо ж добро в людських душах завжди сильніше за зло.</p>
	<p class="article__date">23-27 березня 2004 року</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Чарівні казки/">Микола Зінчук «Чарівні казки»</a></p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
</footer>
<!--#include virtual="/-/inc/general__page_end.inc" -->
