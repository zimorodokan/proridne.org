<!--#include virtual="/-/inc/general__page_start.inc" -->
<title>Хлопчик з горішка ☼ Чарівні казки ☼ Микола Зінчук</title>
<meta name="Description" content="Казка «Хлопчик з горішка» — Микола Зінчук «Чарівні казки»">
<link rel="canonical" href="https://proridne.org/Український фольклор Книги/Микола Зінчук ☼ Чарівні казки/Хлопчик з горішка.html">
<!--#include virtual="/-/inc/pageType__Книга Микола Зінчук «Чарівні казки» Казка.inc" -->

<article class="articleMain">
	<h1 class="articleMain__header">Хлопчик з горішка <br><span class="article__authorInHeader">Микола Зінчук</span></h1>
	<p>Тато змайстрував Василькові дерев’яну шаблю. Хлопчик почепив шаблю до бока і гордо пройшовся вулицею, щоб усі бачили, який він герой. Але що так ходити вулицею! Йому хотілося вчинити щось незвичайне. «Піду-но я в ліс», — подумав Василько і звернув на стежку, що вела до лісу.</p>
	<p>Ой як гарно було в лісі! В урочистому спокої стояли дуби й клени, щебетали на різні голоси пташки, з гілки на гілку перескакували грайливі білочки. А на галявинах зелена травиця і квіти.</p>
	<p>Василько підійшов до насадження, де рівними рядами вишикувались молоді горіхи й клени. «Стоять, як солдати, — подумав Василько. — Зараз я їм постинаю голови». Та підняв свою дерев’яну шаблю, розмахнувся і зрубав вершок молодого клена. А тоді зрубав ще один. Це заняття йому сподобалося, і він усе рубав і рубав. Його шабля зробилася з білої зеленою, а десятки кленових та горіхових вершечків лежали і в’янули на землі. Василькові здавалося, що він великий вояка і справжній герой.</p>
	<p>А з високого дуба пильно дивилася на Василькову роботу пухнаста білочка.</p>
	<p>— Що ти робиш, хлопчику? — крикнула вона тоненьким голоском. — Нащо нищиш деревця?</p>
	<p>— А тобі що? Ходи сюди, я й тобі голову зітну.</p>
	<p>І білочка втекла на саму вершину дуба.</p>
	<p>Тут прибіг вухастий зайчик.</p>
	<p>— Хлопчику, не можна нищити деревця! — крикнув він.</p>
	<p>— А тобі що? — спитав Василько і замахнувся на нього шаблею. Зайчик утік. А Василько рубає далі. І тут звідкись узявся їжачок. Він пробурмотів невдоволено: «Ток-ток-ток». А тоді промовив:</p>
	<p>— Як тобі не соромно, хлопчику? Нащо калічиш деревця?</p>
	<p>— А тобі що?! — знову крикнув Василько і замахнувся на їжачка своєю шаблею. Їжачок згорнувся в клубок. Василько вдарив по тому клубку раз і другий.</p>
	<p>Раптом позаду хтось прошепотів:</p>
	<p>— Що робиш? Хіба так можна?</p>
	<p>Василько оглянувся. З-за кленового деревця виглядав довгий вуж. Він докірливо дивився на хлопця чорними намистинками очей.</p>
	<p>— От тобі-то я дам! — вигукнув Василько і рубонув по тонкій шиї вужа.</p>
	<p>Голівка вужа зразу зів’яла і впала на землю. А довге тільце безпорадно забилося.</p>
	<p>Василько рубонув ще кілька разів, і мертвий вуж простягся на траві. Але не встиг наш вояка обернутися, як ззаду почулося погрозливе шипіння: «Ш-ш-ш». З-за товстого дуба вилізла на галявину велика сіра гадюка з красивими ромбами на спині.</p>
	<p>— Що ти робиш, негіднику? — прошепотіла вона.</p>
	<p>— Ще й ти сюди лізеш?! — крикнув хлопець і пішов з шаблею на гадюку. А вона підняла голову, уп’ялася в нього своїми чорними очима і зашипіла: «Тихо. Ш-ш-ш...» Василько підняв шаблю... і раптом відчув, що не може поворухнутися. Так і стояв з піднятою шаблею, а гадюка знай дивилася на нього своїми страшними чорними очима. Шабля випала з Василькової руки. Він хотів ступити крок назад, але не міг відірвати ноги від землі. Щось міцно тримало його. Ще встиг побачити, як з його тіла витикаються на всі боки гіллячки і на них розпускається листя. Тут йому потемніло в очах і все тіло задерев’яніло, захололо. І він перестав його відчувати. Хлопець перетворився на молодого зеленого горішка. Гадюка подивилася на нього і поповзла собі. На галявині ворушив листочками зелений горішок, а під ним лежала забарвлена зеленим соком дерев’яна шабля.</p>
	<p>Під вечір батьки занепокоїлися — нема хлопчика. Цілий вечір бігали, питали людей — нема. Вранці мама плачучи йшла вздовж кленових та горіхових насаджень і побачила під молодим горішком дерев’яну шаблю. Це ж вона, Василькова шабля! Мама підняла її, оглянула з усіх боків. Може, десь тут і хлопчик є? Ні, його ніде не було. Тільки білочка сиділа на дубовій гілочці і дивилася вниз. І раптом білочка запитала:</p>
	<p>— Ви шукаєте хлопчика?</p>
	<p>— Так, я шукаю свого сина Василька, — відповіла мама.</p>
	<p>— Ваш син робив тут учора велику шкоду. Велике зло робив. Він зрубував деревця і вбив вужа. І за це гадюка перетворила його на горіхове деревце. Зачарувала його. Оцей горішок і є ваш син.</p>
	<p>— А як же вона таке зробила, та гадюка?</p>
	<p>— Вона подивилася на нього і сказала: «Тихо. Ш-ш-ш». І він став горішком.</p>
	<p>— Що ж мені тепер робити? Порадь мене, білочко.</p>
	<p>— Не знаю. Це тільки гадюка знає. Вона в лісі наймудріша.</p>
	<p>І білочка побігла по стовбуру до вершини дуба та зникла серед зеленого листя. А мама пішла лісом шукати гадюку. Шукала день — не знайшла. Шукала два дні — не знайшла. Аж на третій день знайшла її. Згорнута в кільце гадюка грілася на сонці.</p>
	<p>Зраділа мама.</p>
	<p>— Вибач мені, гадюко, що турбую тебе.</p>
	<p>Гадюка підняла голову.</p>
	<p>— Ш-ш-ш, чого ти хочеш?</p>
	<p>— Я прийшла просити тебе за мого синочка Василька. Ти його перетворила на горіхове деревце. Дуже прошу тебе, зроби так, щоб він знову став хлопчиком.</p>
	<p>— Цього я не можу зробити.</p>
	<p>— А хто ж може?</p>
	<p>— Ніхто.</p>
	<p>— Що ж мені робити?!</p>
	<p>Мама заломила руки і гірко заплакала. А гадюка все дивилася на неї своїми мудрими очима.</p>
	<p>— Наберися терпіння і чекай, — сказала гадюка. — Тільки терпінням, тільки чеканням зарадиш ти своєму лихові. Хай росте горіхове деревце, аж поки на ньому не з’являться плоди. Коли дозріють горішки, ти збери їх — і в одному з них буде твій синок. Треба буде той горішок вигріти, і з нього вилупиться твій хлопчик, як пташенятко з яйця. Спочатку він буде дуже маленький, але за сім років виросте такий, як був. Тільки розумніший і добріший. Я все сказала, іди.</p>
	<p>І гадюка згорнулася в кільце. Мама подякувала і пішла додому. І розказала все татові.</p>
	<p>— Що ж, будемо чекати, — сказав тато.</p>
	<p>— А що, як хтось візьме та горішка зрубає?</p>
	<p>На другий день тато звільнився з роботи, пішов у ліс і обгородив горішок гарною огорожею, щоб часом ніхто його не пошкодив.</p>
	<p>Мало не щодня ходили батьки дивитися на горішок. А він швидко ріс, розпускав на всі боки буйні пагони. Деревце щасливо перезимувало, а як настала весна, почали чекати батьки, що з’явиться цвіт, зав’яжуться горішки. Але ні цвіту, ні горішків не було. І так минуло аж сім років. А на восьму весну дерево вкрилося зеленими китичками цвіту. Незабаром зав’язалися горіхи. Вони звисали цілими кетягами. І що більше наливалися соками тугі зелені кульки горіхів, то більше тривожилися батьки — а що, як прийдуть бешкетники й обірвуть їх?</p>
	<p>— Треба стерегти, — сказав тато.</p>
	<p>— Так, треба, — погодилася мама.</p>
	<p>Тато пішов у ліс, збудував під горіхом курінь і став у ньому ночувати, а на ранок його заміняла мама. І стерегли вони день і ніч, аж поки горіхи не виросли і не попадали додолу. Батьки зібрали їх, обчистили від обгорток, і виявилося, що їх набралося майже півмішка.</p>
	<p>Але як дізнатися, в котрому горішку хлопчик? Хіба висидить квочка таку масу горіхів? Та й нема чого їх усі висиджувати, досить вигріти той один. Але як відрізнити його від інших?</p>
	<p>Сіли батьки під куренем та й задумалися. Перед ними лежав мішок з горіхами, а над їх головами зеленіли віти горіхового дерева. І тут шелеснуло щось на сусідньому дубі. Що там? Тато й мама подивилися вгору — на дубовій гілочці сиділа білочка.</p>
	<p>— Чого ви журитеся? — спитала вона.</p>
	<p>— Журимося, бо не знаємо, в котрому горішку наш синочок.</p>
	<p>— А я б зразу дізналася. Це для мене просто.</p>
	<p>— То знайди нам того горішка, люба білочко, — попросила зрадувана мама. -Вік не забудемо тобі цього.</p>
	<p>— Висипайте всі горіхи на купу. Я буду перевіряти їх на зуб.</p>
	<p>Білочка брала з купи по одному горішку і пробувала гризти.</p>
	<p>— Ти можеш так розгризти і той горішок. І хлопчик наш навіки загине, — стурбовано промовила мама.</p>
	<p>— Ви не бійтеся. Я тільки шкрябаю горішок зубом і по звукові дізнаюся, що в ньому всередині.</p>
	<p>Білочка пробувала на зуб кожного горіха і відкладала його набік, промовляючи: «В цьому нема. В цьому нема...» А деякі горішки білочка відкидала геть.</p>
	<p>— Нащо ти їх кидаєш? — спитала мама тремтячим голосом.</p>
	<p>— Бо то порожні. Ви не хвилюйтеся. Все буде гаразд.</p>
	<p>Дедалі менше й менше залишалося горіхів на купі. Білочка бере по одному, а на купі вже зовсім мало. Ось уже всього з двадцять залишилося неперевірених. Ось уже лиш три лежать перед білочкою. Батьків пройняв страх. А що, як у жодному не буде хлопчика? Ось уже тільки два горішки зосталося. Білочка бере один з них, пробує на зуб. І урочисто піднімає його в лапках над головою.</p>
	<p>— Ось він!</p>
	<p>Батьки не могли тим горішком натішитись. А білочка сиділа і раділа разом з ними. А що ж робити з усіма іншими горіхами?</p>
	<p>— Бери їх собі, білочко, — сказала мама.</p>
	<p>— Це добре, — сказала білочка, — я зроблю собі запас на зиму.</p>
	<p>І вона почала носити горіхи в своє дупло. І бігала вгору-вниз, аж поки не виносила всі.</p>
	<p>Принесли батьки горішок додому. А як його вигріти? Вирішили покласти його навесні під квочку. Так і зробили. Але квочка зразу розібрала, що то не яйце.</p>
	<p>— Кво-кво, а це що?</p>
	<p>І викинула горішок з гнізда. Поклали горішок під гуску.</p>
	<p>— Ґе-ґе-ґе, це не моє.</p>
	<p>Довго перевертала гуска в гнізді горішок, поки нарешті не викинула його.</p>
	<p>Що ж робити? Вийшла мати надвір, стала та й журиться. Аж тут надлетіла сорока. Сіла на вишню.</p>
	<p>— Стре-ке-ке, що тут таке? Чого журишся, жінко?</p>
	<p>— Та як мені не журитися, як не плакати, коли нікому висидіти мого синочка з горішка? Ні курка, ні гуска не хочуть висиджувати його.</p>
	<p>— То давай горішок мені. Я його висиджу разом зі своїми яєчками.</p>
	<p>— Дякую тобі, люба сороко, але боюсь, що ти загубиш горішок. Або злодійкуваті ворони відберуть його в тебе.</p>
	<p>Сорока полетіла, а мама з горішком пішла слідом за нею. Знайшла дубок з сорочим гніздом, і сорока взяла горішок.</p>
	<p>Сорока сиділа на горішкові, а мама щодня носила їй їсти й пити.</p>
	<p>— Сестро-сороко, ходи їсти, — кликала мама.</p>
	<p>Сорока вилітала з гнізда, швидко ковтала їжу, пила водицю і верталася в гніздо. Одного разу мама побачила ще здалеку, що сорока сидить поряд з гніздом на гілочці. Чому вона не на гнізді?</p>
	<p>— Забирай своє дитя, бо я не знаю, що з ним робити! — вигукнула сорока. Вона полізла в гніздо і винесла мамі дитя. Поклала його на долоню, і та вжахнулася — воно було таке маленьке, як хрущ. «Що ж я робитиму з ним? — подумала мама. — Як же я його буду годувати?»</p>
	<p>Мама подякувала красненько сестрі-сороці і понесла дитину додому. Іде стежкою, коли це хтось кричить згори тоненьким голоском:</p>
	<p>— Що ти там несеш?</p>
	<p>Мама глянула вгору — на дубі сиділа білочка.</p>
	<p>— Несу, білочко, свого синочка. Але він такий маленький, що мені аж страшно. Не знаю, як його годувати.</p>
	<p>— То давай я тобі допоможу. Мої діточки теж дуже маленькі. Вигодую й твого.</p>
	<p>Боялася мама віддавати дитину в білчине дупло, але що їй було робити? Білочка обережно взяла дитинча і понесла вгору.</p>
	<p>Відтоді мама щодня ходила в ліс, підходила до того дуба і кликала білочку. Давала їй гостинці й питала:</p>
	<p>— Як там мій син?</p>
	<p>— Нічого собі, росте, — весело відповідала білочка. Та лізла в дупло, брала в лапки крихітне дитинча і показувала його мамі.</p>
	<p>І заспокоєна мама поверталась додому.</p>
	<p>Одного осіннього дня, коли в небі закружляли перші сніжинки, білочка сказала мамі:</p>
	<p>— Можеш уже свого сина забирати. Він уже такий великий, такий великий. Мало що менший за мене.</p>
	<p>І вона віддала хлопчика мамі. Він уже був на зріст, як дитяча рукавичка. Мама взяла свого синочка в пазуху і понесла додому. Та поклала на подушечку і почала поїти молоком з піпетки. І дуже зраділа, коли побачила, з яким задоволення п’є малюк молоко.</p>
	<p>Прийшов тато, і прийшла бабуся, і прийшли сусіди, і всі дивилися, і всі дивувалися: «Яке ж воно мале!»</p>
	<p>Управившись з хатньою роботою, мама сідала на ліжку і починала гратися з хлопчиком. Вона гойдала його на подушечці і приговорювала: «Ах ти пустунчик, ах ти сміхунчик, ах ти ж малесенький мамин мазунчик!» А мазунчик радісно усміхався своїм беззубим ротом.</p>
	<p>Його так часто звали мазунчиком, що це слово стало його справжнім ім’ям.</p>
	<p>Коли мама відходила від Мазунчика, він починав пищати. Тоді вона пришила до свого фартуха кишеню, поклала туди Мазунчика і, пораючись у хаті, носила його при собі. І ходила так обережно, наче в неї на голові стояла миска з водою. А Мазунчик, ухопившись ручками за верхній край кишені, виглядав звідти, як маленький кенгуру.</p>
	<p>Коли розвеснилося і під променями ласкавого сонця зазеленіла травиця, мама почала виносити Мазунчика надвір. У широкому світі, яким було для Мазунчика подвір’я, таїлася сила різних страшних небезпек. Там ходили кури, гуси та індики. Мазунчик прудко повзав по траві, а мама ні на мить не спускала з нього очей.</p>
	<p>На другу весну крихітний Мазунчик уже ходив. Але ще цілих чотири роки довелось чекати, поки він досяг школярського віку. Мазунчика почали готувати до школи. Тато поїхав до міста і купив йому гарну сумку. На ній була намальована білочка.</p>
	<p>— А чого ж сороки нема? — запитав Мазунчик. І мама сказала:</p>
	<p>— Правильно, треба, щоб і сорока була.</p>
	<p>Тато цілий вечір сидів над сумкою і намалював гарну сороку. А на ранок тато сказав:</p>
	<p>— Завтра ти підеш до школи. У перший клас. Ти вже будеш не Мазунчик. Будемо називати тебе, як належить звати школяра, — Василько.</p>
	<p>А наступного дня Василько в супроводі мами ішов з букетом квітів до школи. І усміхалося йому вранішнє сонце. І чекало на нього радісне шкільне життя.</p>
	<p class="article__date">1983 рік</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Чарівні казки/">Микола Зінчук «Чарівні казки»</a></p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
</footer>
<!--#include virtual="/-/inc/general__page_end.inc" -->
