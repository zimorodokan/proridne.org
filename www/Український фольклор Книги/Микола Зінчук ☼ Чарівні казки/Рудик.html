<!--#include virtual="/-/inc/general__page_start.inc" -->
<title>Рудик ☼ Чарівні казки ☼ Микола Зінчук</title>
<meta name="Description" content="Казка «Рудик» — Микола Зінчук «Чарівні казки»">
<link rel="canonical" href="https://proridne.org/Український фольклор Книги/Микола Зінчук ☼ Чарівні казки/Рудик.html">
<!--#include virtual="/-/inc/pageType__Книга Микола Зінчук «Чарівні казки» Казка.inc" -->

<article class="articleMain">
	<h1 class="articleMain__header">Рудик <br><span class="article__authorInHeader">Микола Зінчук</span></h1>
	<p>Хтось підкинув під лікарню маленьке щенятко. Чергова медсестра вийшла вранці надвір і побачила, що збоку під дверима сидить крихітний собачка, весь руденький, а вушка й мордочка чорні, ніби засмалені. Щенятко було схоже на вівчарку, але мало криві, як у такси, передні лапки.</p>

	<figure class="illustration">
		<img class="illustration__image" loading="lazy" decoding="async" src="/Український фольклор Книги/Микола Зінчук ☼ Чарівні казки/ілюстрації/image007.jpg" alt="Рудик" title="Рудик">
		<figcaption class="illustration__caption">Рудик — Ілюстрація Савєльєвої Тетяни Борисівни</figcaption>
	</figure>

	<p>Воно по-сирітськи сиділо під лікарняними дверима і кожного разу, коли приходив хтось з людей, привітно помахувало хвостиком і з надією дивилося на людину. Але кожен окидав його байдужим поглядом і йшов собі далі, і нікому не було діла до осиротілої тваринки.</p>
	<p>Своїм непомильним інстинктом, успадкованим від багатьох поколінь собак, цуценятко відчувало, що шанси на виживання воно має саме тут, під цими дверима. Та уваги на нього ніхто не звертав.</p>
	<p>Але ось бетонованою доріжкою підійшла до дверей лікарні молода жінка з трирічною дівчинкою. Жінка вела дівчинку за руку, а в другій руці несла важку сумку.</p>
	<p>— Мамо, подивіться, який гарний собачка.</p>
	<p>Дівчинка нагнулася над щеням і погладила його. А воно, безмежно вдячне за виявлену до нього увагу, потягнулося вгору і лизнуло дитину в лице.</p>
	<p>— Мамо, собачка їсти хоче.</p>
	<p>Жінка відкрила сумку, розгорнула один з пакунків, вломила половинку котлети і подала дівчинці.</p>
	<p>— Дай йому.</p>
	<p>Дівчинка дала песикові їжу, той пожадливо вхопив її, з’їв і, енергійно помахуючи хвостиком, дивився голодними очима на дитину: «Дай ще».</p>
	<p>— Мамо, він ще хоче.</p>
	<p>— Лесю, ми ж не собачкам несемо їсти, а хворому татові, — сказала мама, але таки дала песикові ще трохи.</p>
	<p>Це була для нього, як то кажуть, перша ластівка. Серед працівників лікарні і хворих знайшлося чимало співчутливих людей, і собачці повелося непогано. Наситившись, він лягав на обігрітий сонцем бетон і солодко спав.</p>
	<p>На другий день песик уже чув себе під лікарняними дверима як удома. Він то спав на сонечку, то весело бігав по лікарняній садибі. А лікарня містилася, справді, на прекрасному місці. Навкруги росли розлогі дерева, а під ними зеленіла травиця. За два-три десятки метрів від лікарні було мальовниче озерце, де водилися величезні щуки.</p>
	<p>Щодня заходили в лікарню і виходили з неї багато різних людей, і песик вважав, що це все свої, і кожного зустрічав і проводжав дружнім помахуванням хвостика, а деяких супроводжував аж до фіртки. Особливо радісно було йому зустрічатися з дітьми, які лікувалися в дитячому відділенні і в гарну погоду виходили надвір. Вони гралися з песиком, носили його на руках. І дали йому ім’я — Рудик.</p>
	<p>Одного разу на Рудика звернув увагу головний лікар. Він подивився і сказав:</p>
	<p>— Не буде з цього щеняти пуття, бо воно не відрізняє своїх від чужих і гавкатиме ні на кого, хоч би тут і сорок розбійників прийшли.</p>
	<p>Добре було малому Рудикові. Але ніколи не буває так добре, аби не могло бути краще. Рудика перестала задовольняти широка як світ садиба лікарні. Його цікавило все незвідане, і ось одного разу він проскочив попід ногами людей, які входили до лікарні, і опинився на кам’яних сходах, що вели на верхні поверхи. Помаленьку перелазячи зі сходинки на сходинку, він виліз аж на третій поверх, де було хірургічне відділення. Неосяжно довгий коридор, люди в білому, які ходили туди-сюди незвичні пахощі медикаментів — усе це було таке цікаве і так сподобалося Рудикові що він прийшов у велике збудження і почав голосно дзявкати. Почувши дзявкання, зі свого кабінету вийшов головний хірург, покликав чергову санітарку Василину і сказав:</p>
	<p>— Що це ви тут собарню розвели? Це вам селянський двір чи що? Приберіть його звідси, і щоб більше такого не було.</p>
	<p>Василина вхопила щеня, знесла його вниз, вижбурнула надвір і зачинила ним двері. Але Рудик сприйняв це як велику несправедливість і почав голосу скаржитися. Він скавучав і дзявкав під дверима так голосно, що порушив спокій усієї лікарні. Василина, не чекаючи, поки її знову будуть сварити, збігла вниз, вхопила злощасного щенюка, винесла його за межі лікарняної садиби і кинула під один із магазинів. І вернулася до лікарні з думкою, що нарешті матиме спокій.</p>
	<p>Уже темніло. Вся лікарня поринула в сон, а десь о другій годині ночі Рудик таки вернувся під лікарняні двері і знову розпочав свій жахливий концерт. Гавкіт і скавучання побудили багатьох хворих, особливо на першому поверсі. І мала щастя санітарка Василина, що не було в хірургічному відділенні нікого з лікарів, а тільки чергова медсестра. «Ти вже не будеш більше тривожити лікарню», — сердито сказала Василина, вийшла надвір, ухопила нещасного Рудика, прив’язала йому до шиї камінь і понесла. І коли несла його, песик довірливо тулився до людини, сподіваючись біди. А вона підійшла до озера і жбурнула його в воду. Та й вернула в лікарню.</p>
	<p>Коли щеня з каменем на шиї шубовснуло в озеро, на це зразу зреагували дві велетенські щуки. Вони блискавично метнулися до місця, де щось упало в воду, сподіваючись на якусь здобич. Але волохате щеня не зацікавило їх. І тут стало диво, яке може трапитись хіба раз на десять тисяч років. Хижі щуки вхопили втоплене щеня зубатими пащеками — одна за вухо, друга за хвіст — і, потужно працюючи своїми плавцями, припливли з ним на край озера і виштовхнули його на берег. І щенятко лежало з каменем на шиї на пологому схилі — хвостом догори, а головою вниз. І щастя його було в тому, що воно лежало саме так, а не якось інакше. В такій позі вода, якою захлинувся собачка, витекла з нього, і він ожив. Наляканий і знесилений, весь мокрий і з каменем на шиї, Рудик ще деякий час лежав нерухомо, а тоді зібрався з силами і помаленьку поволочився до лікарні, тягнучи за собою важкий камінь. Через якусь годину він уже був на своєму звичному місці під дверима лікарні. І, видно, йому вже стукнуло в голову, що тут лементувати не дозволяється, і він мовчав як риба.</p>
	<p>На ранок вийшли люди з лікарні і побачили жалісливу картину. Під дверима трусилося на холодному бетоні мокре щенятко, а поряд з ним камінь, прив’язаний до його шиї обривком якогось кабелю. І з очей його текли сльози.</p>
	<p>За кілька хвилин коло щеняти зібралася ціла юрба. Зі всього видно було, що собачку хтось топив. Але як він, такий маленький і кволий, вирятувався з води? Тут підійшов головний хірург.</p>
	<p>— Хто це зробив? — запитав він.</p>
	<p>Всі мовчали. Василина, яка була при тому, теж мовчала.</p>
	<p>— Це не по-людськи, — сказав лікар, — відв’яжіть камінь. І нагодуйте його.</p>
	<p>Від того часу всі працівники лікарні мовчки, але одностайно визнали Рудика за свого. А він, у свою чергу, поводився так, що ніякого незадоволення ні в кого не викликав. Настала осінь, ночі були вже прохолодні і, щоб песик не замерзав, його на ніч запроваджували до лікарняної пральні. Там було тепленько, Рудику простелили в кутку на підлозі мішок, він лягав собі і спав.</p>
	<p>Рудик давно забув про місце, де він народився, і рідною йому була лікарняна садиба. Забув він і про те, як його топили, але інстинктивно уникав озера. Він достатньо харчувався, не знав ніяких турбот, швидко ріс і робився сильний і кмітливий, як його предки — німецькі вівчарки. Його давно вже забрав би хтось додому, бо гарні вівчарки на дорозі не валяються. Однак криві передні лапки свідчили, що не є він чистопорідною вівчаркою, і ніхто його не брав.</p>
	<p>Коли настала зима, Рудик був уже майже дорослий. Переночувавши в теплій пральні, він бігав собі по снігу, не знаючи ні горя, ні турбот. А коли прийшло справжнє весняне тепло, Рудик знову став ночувати під дверима лікарні. Хтось постелив для нього на бетоні ряднинку, і то було його постійне місце для спання. Всі працівники лікарні і всі хворі мали його за свого, і нічого йому не бракувало для ситого безтурботного життя. Він виріс великий і дужий.</p>
	<p>А в той час у місті сталася жахлива подія. Серед білого дня зграя бандитів вгородила своєю машиною дорогу автомобілеві, у якому перевозилася велика сума грошей. Злочинці вбили водія й обох охоронців, забрали гроші і зникли. У сутичці було вбито й одного з бандитів. Його товариші відрубали трупові голову і забрали з собою, а безголове тіло зоставили на місці злочину. Те тіло обстежили фахівці, але особу вбитого бандита встановити не вдалося.</p>
	<p>Та виявилося, що один з охоронців не вбитий, а лиш тяжко поранений. Його в непритомному стані відвезли до лікарні, і він там лежав уже кілька днів, не приходячи до тями. Коло нього день і ніч був черговий міліціонер, бо розбійники могли прийти і вбити пораненого, щоб збутися небажаного свідка.</p>
	<p>Всі двері лікарні на ніч замикалися. Але злочинці добре знали, що міліціонер вночі в палаті спить. А відімкнути лікарняні двері — це для них великих труднощів не становило. На третю ніч вони прийшли втрьох до лікарні, розраховуючи на те, що їм удасться тихо пройти до палати, довершити свій злочин і зникнути.</p>
	<p>Усі три злочинці були в чорних масках. Коли вони крадучись підійшли в темряві до дверей, Рудик зразу зрозумів, що це недобрі люди. Він непомітно відсунув набік, припав до землі і напружено стежив за злочинцями, готовий у будь-яку мить скочити на них. А вони його в темноті не бачили. І коли злочинці нарешті відімкнули двері і ввійшли до лікарні, Рудик пустився за ними вслід і почав громоподібно гавкати. Уся лікарня розбудилася, тільки міліціонер далі хропів ліжку. Розбійники стривожилися, але вирішили не відступати і побігли угору сходами. А Рудик біг за ними і щосили гавкав. Біда була в тому, що бандити точно знали, в якій палаті лежить поранений.</p>
	<p>Санітарка Василина, яка в той час була на зміні, зразу почула собачий гавкіт, схопилася і прожогом кинулася до реанімаційної палати будити міліціонера. Лиш вибігла з палати, де вона відпочивала, як побачила, що в протилежному кінці коридору з’явилися троє чоловіків у масках. Вона вскочила до реанімаційні торгнула сплячого міліціонера за плече і крикнула:</p>
	<p>— Бандити!</p>
	<p>Міліціонер схопився і кинувся до дверей, на ходу розстібаючи кобуру пістолета. З першим злочинцем він зіткнувся грудьми на вході до палати. Злочинець тикнув його в бік ножем, але в ту ж мить міліціонер вистрілив йому у груди; і той звалився мертвий на підлогу. Інші два бандити пустилися тікати, але Рудик вчепився одному з них за ногу і міцно тримав. Бандит раз за разом наносив йому удари ножем. Рудик від болю жалібно скімлив і таки не пустив його. І тут прискочив поранений міліціонер, скрутив бандитові руку, і ніж випав з неї. За кілька секунд на руках злочинця клацнули наручники. І в ту ж мить міліціонер упав на підлогу непритомний. А Рудик, стікаючи кров’ю, далі тримав бандита за ногу, поки в коридор хірургічного відділення не збіглися хворі з різних палат. Затриманий бандит, як зацькований звір, стояв зі скутими руками при стіні і вже не робив спроб тікати. А ще один злочинець таки втік.</p>
	<p>На всіх поверхах лікарні працювали телефони. За лічені хвилини з’явився наряд міліції, почали набігати лікарі. Пораненого міліціонера підняли і понесли операційну кімнату. Головний хірург зразу приступив до роботи. Але тут до нього підбігла санітарка Василина і з сльозами на очах крикнула:</p>
	<p>— Треба рятувати Рудика! Він стікає кров’ю!</p>
	<p>— Іване Петровичу, — сказав головний хірург іншому лікареві, — займіться собакою. Якщо треба, оперуйте.</p>
	<p>Коли обидві операції було успішно закінчено і стомлені лікарі мили руки, них підійшла чергова медсестра і сказала:</p>
	<p>— Поранений прийшов до пам’яті і просить води.</p>
	<p>Лікарі пішли до реанімаційної палати, поговорили з хворим і дійшли твердого висновку, що він буде жити. І не сказали вони йому, що дві години тому його житття хотіли брутально обірвати бандити.</p>
	<p>Оперованого Рудика обережно поклали на ліжко в одному з приміщень лікарні. Його доглядали, як людину, і всі зійшлися на думці, що він дуже чемний пацієнт. На другий день у газеті з’явилася стаття про нічну подію в лікарні. У ній багато писалося й про Рудика. Люди приходили до лікарні, щоб подивитися на нього, і зносили йому різні ласощі. Його гладили і говорили йому ласкаві слова. І він почував себе дуже добре, незважаючи на біль у всьому тілі.</p>
	<p>А ще через день люди побачили перебинтованого Рудика на екрані телевізора, і його впізнала дівчинка Леся, яка рік тому першою дала йому їсти під дверима лікарні.</p>
	<p>— Мамо, ходім до нього в лікарню.</p>
	<p>Мама погодилася з донею. Вони набрали дарунків для Рудика і пішли до лікарні. Собака, звичайно, не впізнав дівчинку, але з радістю прийняв її дарунки і, демонструючи свою прихильність до неї, полизав її руку.</p>
	<p>Але особливо зворушливою була зустріч Рудика з дружиною того пораненого чоловіка, якого хотіли добити злочинці. Коли молода жінка сиділа і ласкаво погладжувала собаку, який так багато зробив для неї самої, вона розчулилася і сльози текли по її лиці. Таке нечасто буває в нашому житті. А в тварин ще рідше.</p>
	<p>Часто ми, люди, дивимося на тварин, які живуть коло нас, з почуттям зневажливої зверхності, забуваючи, що вони служать нам і страждають заради нас.</p>
	<p class="article__date">2001 рік</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Чарівні казки/">Микола Зінчук «Чарівні казки»</a></p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
</footer>
<!--#include virtual="/-/inc/general__page_end.inc" -->
