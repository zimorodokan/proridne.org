<!--#include virtual="/-/inc/general__page_start.inc" -->
<title>Українська Білосніжка ☼ Чарівні казки ☼ Микола Зінчук</title>
<meta name="Description" content="Казка «Українська Білосніжка» — Микола Зінчук «Чарівні казки»">
<link rel="canonical" href="https://proridne.org/Український фольклор Книги/Микола Зінчук ☼ Чарівні казки/Українська Білосніжка.html">
<!--#include virtual="/-/inc/pageType__Книга Микола Зінчук «Чарівні казки» Казка.inc" -->

<article class="articleMain">
	<h1 class="articleMain__header">Українська Білосніжка <br><span class="article__authorInHeader">Микола Зінчук</span></h1>
	<p>Білосніжкою її прозвали в шкільні роки за ніжне біле лице і сині очі. Тепер вона була студенткою університету, гарно вчилася і плекала світлі надії на майбутнє. У якої вісімнадцятирічної дівчини немає світлих сподівань? І раптом прийшла біда. Серед білого дня, коли Білосніжна йшла собі з занять до студентського гуртожитку, поряд з нею зупинилося авто, вона не за своєю волею опинилася в ньому, а через кільканадцять хвилин перед нею розверзлася залізна брама тюрми.</p>

	<figure class="illustration">
		<img class="illustration__image" loading="lazy" decoding="async" src="/Український фольклор Книги/Микола Зінчук ☼ Чарівні казки/ілюстрації/image019.jpg" alt="Українська Білосніжка" title="Українська Білосніжка">
		<figcaption class="illustration__caption">Українська Білосніжка — Ілюстрація Савєльєвої Тетяни Борисівни</figcaption>
	</figure>

	<p>На першому ж допиті виявилося, що вони знають про її сім’ю все. Знають і те, чого ніби не знав ніхто і вона сама не знала. Її брат, якого в сорок другому році примусово вивезли до Німеччини, не зостався там після війни, як вона думала. Ні, він повернувся ще в сорок четвертому і вступив до Української Повстанської Армії. Але в рідні місця не з’явився, воював далеко на заході, аж на Лемківщині. І про це ніхто не знав, тільки батьки. Навіть вона, рідна сестричка, не знала.</p>
	<p>І що сталося з їхнім сином пізніше, не знали й батьки. Думали, що він загинув. А вороги довідалися, що він, за наказом своїх керівників, перейшов з рейдовою групою на Захід і потім виїхав за океан. Знали вороги й те, що вона була зв’язковою у повстанців.</p>
	<p>І тепер вони взяли її. Треба розставатися з надіями на майбутнє, попереду тяжка неволя.</p>
	<p>— А батьків повідомили, що мене заарештовано? — запитала вона під час допиту.</p>
	<p>— Повідомляти нема кого. Батьків минулої ночі вивезено.</p>
	<p>Це було сказано їй чужою мовою, чужими людьми, які присвоїли собі право бути господарями на землі її народу.</p>
	<p>Потім був неправедний суд — їй присудили п’ятнадцять років таборів. І був тюремний вагон і далека-далека дорога. І непривітна сибірська станція, і довга піша путь під конвоєм разом з багатьма такими, як вона, до місця ув’язнення і підневільної праці.</p>
	<p>Читаючи ці рядки, допитливий юний читач може сказати: «Це ніяка не казка, а загальновідома правда. Нічого тут немає казкового». На це ми відповімо нашому юному читачеві так: це ще не казка, а тільки вступ до казки. Казка ще буде. І буде незвичайне, та ще й яке! Казка йде поряд з правдою і переплітається з нею. Але вернімося до нашої Білосніжки.</p>
	<p>В’язні пройшли під конвоєм сотні кілометрів. До кінцевої зупинки було вже недалеко. Конвоїри не боялися, що хтось утече, бо в’язні були жінками, а довкола на сотні і сотні кілометрів дика тайга. Куди побіжиш? А Білосніжна побігла. Вона не сподівалася, що врятується, а тільки хотіла загинути вільною...</p>
	<p>Коли вороги побачили, що Білосніжки нема, вона вже забігла далеко. Відчай гнав її все далі й далі. То лізла під гору, то спускалася вниз по схилу, то знов під гору видиралася. Перескакувала через стовбури повалених дерев, спотикалася в буреломах, падала, схоплювалася і далі бігла. Вона сама не знала, куди біжить і на що сподівається, а тільки знала, що рятується від ворогів. Загинути вільною, а не в їхніх руках! Звечоріло, стемніло, а вона бігла. Над тайгою плив кінець теплого серпня, але ночі в тих похмурих краях уже дихали зимою. Щастя, що було місячно, і вона бігла цілу ніч. Бігла і знала, що слідом ідуть вороги.</p>
	<p>Настав ранок, а Білосніжка все бігла. Вона вже зовсім вибилася з сил і надала дедалі частіше. І тут долетів до її слуху уривчастий собачий гавкіт. Його, той гавкіт, було ледве чути, але в неї не було сумніву, що то вони. Білосніжка намагалася бігти далі, хоч сили вже покидали її. А страшний гавкіт наближався, вороги були вже близько. Тоді вона впала навколішки, звернула очі до неба й вигукнула:</p>
	<p>— Матінко Божа! Змилуйся наді мною, допоможи мені в моїй тяжкій біді!</p>
	<p>Та схопилася, пробігла похитуючись, як п’яна, ще десяток-другий кроків і впала непритомна. І не помітила, що за нею з кущів спостерігають чиїсь очі. Як тільки вона впала, зашелестіли кущі і з них вийшов величезний ведмідь. Він підійшов до Білосніжки, яка нерухомо лежала на землі, мирно обнюхав її. Ні, ця людина не була його ворогом, звір це зразу зрозумів.</p>
	<p>Цей ведмідь люто ненавидів людей, які були його ворогами ще відтоді, коли били по ньому громами й тяжко поранили його. Але ця людина — не ворог.</p>
	<p>І раптом ведмідь затривожився. Він обернувся в той бік, з якого прибігла дівчина, — так, чується гавкіт, як і тоді, коли люди поранили його. Ведмідь підбіг перевальцем до заростей молодого модринника, обережно прогорнув їх і подивився. Їх було двоє, а попереду на довгому поводі біг, нахиливши голову донизу, сірий собака і голосно гавкав. І двоє людей ледве встигали за ним. Ведмідь добре бачив їх і чув нюхом, а собака не чув його, бо біг за вітром.</p>
	<p>Ведмідь, чотириногий хазяїн тайги, сидів за кущами й чекав. Біжучи по сліду людини, яка від них тікала, переслідувачі мали натрапити просто на нього, ведмедя. Це йому підказувало його чуття звіря-мисливця.</p>
	<p>Гавкіт уже тут. Ведмідь нетерпляче напружився. Щойно собака вийшов з-за кущів, як із страшною силою впала на його спину важка ведмежа лапа. Хруснув собачий хребет — і собака впав, тихо і жалібно скімлячи. Його господарі не розуміли, що сталося. Вони були стомлені, і їхні чуття притупилися. Першого ведмідь зустрів таким ударом по голові, що в нього зрушився череп, А другий не встиг зорієнтуватися, що сталося, як ведмідь пружно скочив, підім’яв його під себе і миттєво загриз. Білосніжка опритомніла, сіла, дивилася довкола себе і не розуміла, що сталося. Нема ворогів і навіть не чути собаки. І раптом побачила, що до неї наближається ведмідь. Її охопив страх, але ведмідь не виявив ніяких ворожих намірів. Підійшов і знову почав спокійно обнюхувати її. Білосніжка напружено чекала, що ж буде далі. А ведмідь уважно подивився на неї і пішов собі. Але відійшов на кілька кроків, зупинився і оглянувся. А вона сиділа, як сиділа спочатку. Тоді ведмідь вернувся до неї, пильно на неї подивився і знову пішов. І знову зупинився й обернувся. І вона зрозуміла, що ведмідь кличе її за собою. Піднялася і, пересилюючи страшну втому і біль у всьому тілі, пішла за ведмедем.</p>
	<p>Не пройшли вони й сотні кроків, як їх очам відкрилася страшна картина — вбитий собака і двоє вбитих людей. Білосніжка зразу впізнала собаку і одного з убитих. Другий був такий спотворений, що впізнати його було неможливо.</p>
	<p>Дівчина відчула полегшення, ніби гора з плечей звалилася, і водночас їй було страшно й гидко. А ведмідь стояв і дивився то на неї, то на вбитих, усім своїм виглядом показуючи: «Це моя робота». Та вона й без того бачила, що її рятівник -ведмідь. Білосніжка підійшла до нього близько-близько і подивилася йому в очі, як дивляться знайомій і близькій істоті. І вона чула спокійне дихання звіря. А втома, страшна втома, валила її з ніг. Нічого не хотілося, тільки лягти й заснути. Але то ж недобре — лягати на холодну вогку землю. Треба знайти щось підстелити. Вона подивилася на вбитих — у обох були наповнені чимось заплічні мішки. Розшморгнула один з них — щось туго згорнуте, кольору військової форми. Виявилося, що то спальний мішок. Широкий, на дві особи. Це було якраз те, що треба. Їй захотілося показати свою знахідку ведмедю. Озирнулася сюди-туди — ведмедя не було, кудись пішов.</p>
	<p>Подивилася в другий заплічник — хутряна ковдра. Взяла спальний мішок і ковдру в оберемок і відійшла на кілька десятків кроків у ліс. Ой як хочеться спати! Але пригадала, що коло мертвих лишилося два заплічники. Пішла принесла їх, переглянула. Побачила хліб, вломила чималий шмат і жадібно з’їла. Тоді зайшла в чагарі, розгорнула спальний мішок, зверху накрила його ковдрою, залізла в мішок і зразу заснула.</p>
	<p>Коли Білосніжка розплющила очі, то в першу мить не зрозуміла, де вона й що з нею. Пригадала все аж тоді, коли почала вилазити з мішка і побачила ведмедя, який лежав неподалік, поклавши поперед себе могутні лапи. Вона підійшла і погладила його. Тепер вона твердо знала, що має вірного друга. А що проспала цілу добу, того не відала.</p>
	<p>Але що робити? Вороги ж не зупиняться і будуть її переслідувати далі. Але куди йти? Адже на сотні або й на тисячі кілометрів простяглася безлюдна сибірська тайга. А якби й вийшла до якогось міста або села, то її неминуче заарештують. Мусить якось прожити тут. Але ж наближається сибірська зима, треба мати якесь житло, теплий одяг і харчі.</p>
	<p>Вона ще раз переглянула заплічні мішки, які лежали коло неї. Там було ще дещо з харчів, запас сірників і набоїв до автомата й пістолета.</p>
	<p>Білосніжка глянула на своє зовсім розбите взуття і старий благенький одяг. Та пішла подивилася на добрячі чоботи вбитих ворогів, на їх теплі бушлати. Ой як не хотілося їй брати речі мертвих ворогів, але хочеш-не-хочеш, а мусиш. Два рази підходила до них і верталася назад. Аж за третім разом переборола себе і зняла з одного чоботи, а з другого бушлат. Та ще взяла з собою автомат, пістолет і кинджал -багнет. Білосніжка поносила все отак придбане добро туди, де вона ночувала, склала його на купу і сяк-так прикрила хмизом. А що робити далі, не знала.</p>
	<p>Ведмідь знову кудись пішов, але незабаром повернувся, став перед нею на задні лапи і простяг уперед обидві передні так, як люди виставляють долоні. Білосніжка ступила на крок ближче і побачила, що на чорних ведмежих долонях (якщо їх можна назвати долонями) лежало по круглому зеленому листочкові з якоїсь невідомої рослини. Ведмідь поклав собі один листочок у рот і з’їв його, а другий наблизив до самого її обличчя, ніби наказуючи: «їж і ти!» І вона взяла той листочок і з’їла, їй трошки запаморочилася голова і відчулася якась незнана досі легкість у тілі. Але це швидко минуло.</p>
	<p>Ведмідь опустився на всі чотири лапи і почав щось бурмотіти. Вона прислухалася і, на превелике своє здивування, збагнула, що розуміє ведмедя. Він говорив і вона розуміла. Це була не та звична їй мова, яку вона знала з дитинства, і не іноземна, а щось нове для неї і ні на що не схоже. Але Білосніжка розуміла все, що говорив ведмідь. Він спитав:</p>
	<p>— Як тебе звати?</p>
	<p>— Білосніжка. А тебе?</p>
	<p>— Бурко.</p>
	<p>Вона дивувалася, що не тільки розуміє ведмедя, а й сама говорить з ним. Тепер ведмідь був не просто друг, а друг, з яким можна й поговорити. І вона сказала ведмедеві:</p>
	<p>— Бурку, затягни подалі в ліс тих побитих і їх речі. І добре заховай їх, щоб не валялися отак на видноті.</p>
	<p>І Бурко зразу виконав її прохання: позатягав убитих ворогів і собаку в хащі і так заховав, що ніхто їх більше ніколи не бачив. Це було дуже своєчасно, бо незадовго після того долинуло рокотіння двигуна.</p>
	<p>У їхньому напрямі летів вертоліт. Шукають! Вона кинулася в затінок, туди, де зімкнулися кронами кілька модрин.</p>
	<p>Вертоліт пролетів зовсім низько над нею і зник, і їй здавалося, що небезпека минула. Але він знову повернувся і завис на деякий час над її головою. Білосніжка затамувала подих, хоч її дихання й не могли почути у вертольоті. А в кількох кроках від неї лежав ведмідь Бурко.</p>
	<p>Не могла знати Білосніжка, що побачили вороги з вертольота і взагалі чи щось підозріле побачили. А якби вона те знала, то затривожилася б.</p>
	<p>Зразу скажемо, її саму вороги не побачили, а тільки ведмедя. І це було дуже добре, бо якщо тут спокійно лежить ведмідь, то, значить, людей поблизу нема. Але увагу ворогів привернула якась невиразна купа неподалік від ведмедя, ніби купа хмизу, але з-під того хмизу виглядало щось підозріле. І вертолітники вернулися ще раз і те підозріле місце зафотографували.</p>
	<p>А підозріла для них купа — то було прикрите хмизом спорядження, що його забрала Білосніжка від убитих.</p>
	<p>Білосніжка розуміла, що незабаром вороги прибудуть знову і в такій кількості, що врятуватися буде неможливо. Треба тікати і тікати негайно. Але куди, в який бік іти? І вона подумки поставила себе на місце своїх переслідувачів. Коли ті переконаються, що вона втекла з цієї місцевості, то подумають: «Куди? В який бік? Ясно, що на захід». А вона побіжить на схід. Відбіжить подалі від цього небезпечного місця, а потім буде видно, як повестися. Білосніжка сказала про свій намір Буркові.</p>
	<p>— Добре, завтра підемо, — сказав ведмідь.</p>
	<p>— Ні, завтра може бути запізно, треба йти негайно.</p>
	<p>І вони пустилися в путь. Спочатку пройшли зо два кілометри на захід, а тоді по своїх слідах повернулися назад. Збивши ворогів зі сліду, вони рушили на схід. Дорогою Білосніжка розминала цигарки, що їх вона знайшла в заплічниках своїх загиблих переслідувачів. І потрошку посипала свої й ведмежі сліди тютюном. По такому сліду собака ворогів повести не зможе.</p>
	<p>Вони йшли до кінця дня і цілу ніч, на світанку заснули на годину-другу в хащах і пішли далі. І все на схід і на схід. І йшли цілий наступний день. На ніч зупинилися на спочинок, а на світанку піднялися і пішли далі. Іти було важко, бо місцевість гориста, але за дві доби вони пройшли більше сотні кілометрів. Та вибрали собі зручне місце біля великої ріки і зупинилися.</p>
	<p>В той день, коли вони вирішили далі не йти і зупинилися на березі ріки, почалася велика облава. На терені, де вони були перед тим, висадилися кілька десантних груп із собаками-шукачами. Висадилися якраз там, де загинули переслідувачі Білосніжки й собака. Кількасот квадратних кілометрів було обшукано й перешукано. Вони старалися з усіх сил, але навіть тіла двох своїх людей і собаки так і не знайшли. Добре їх заховав ведмідь! Кілька груп з собаками кинулися різними маршрутами в західному напрямі, але зосталися ні з чим. І вони припинили марні пошуки.</p>
	<p>У всі відділення так званих правоохоронних органів Радянського Союзу було розіслано фотознімки Білосніжки. Як з’явиться десь — заарештувати. Та це були марні витрати.</p>
	<p>А над тайгою вже хилився прохолодний вересень і сипалася хвоя з модрин. І зажурилася Білосніжка. Що ж вона буде робити, як настане сибірська зима? Харчів ще можна було заготувати, бо всюди було багато кедра-стелюха і врожай горішків на ньому був добрий. Але ж нема нічого схожого на житло, а насувається зима. І вона звернулася до свого чотириногого друга:</p>
	<p>— Що будемо робити?</p>
	<p>На це їй Бурко сказав:</p>
	<p>— Я пошукаю місце для зимівлі.</p>
	<p>Кілька днів провів Бурко в пошуках і нічого не міг знайти. Аж на сьомий день він сказав Білосніжці:</p>
	<p>— Ходім, я покажу тобі, де ми будем зимувати.</p>
	<p>Те, що показав їй Бурко, було невеличкою печерою. Навіть не печера, а підполоч, горизонтальна ніша в схилі гори. Над тою підполоччю нависла дашком кам’яна</p>
	<p>брила. Отвір у ту порожнину був такий вузький, що Бурко проліз у нього з чималими зусиллями. За Бурком полізла й Білосніжка. Печера була невелика, якраз така, що можна було лягти й випростатися на повен зріст.</p>
	<p>— Як же тут зимувати? — запитала Білосніжка ведмедя.</p>
	<p>— А так, як завжди зимують ведмеді.</p>
	<p>— Та як?</p>
	<p>— А чи знаєте ви, люди, як впадають у зимову сплячку ведмеді? Ви не знаєте, що з горах росте трава урукан. З’їж тієї трави — і ти заснеш на цілу зиму, заснеш, як я.</p>
	<p>Ведмідь повів її тайгою і показав ту чарівну траву. Маленькі розетки з ланцетовидними листочками. З кожної розетки тягнеться вгору тоненьке стебельце і на ньому малесенька, схожа на маківочку, коробочка з насінням.</p>
	<p>— Оце і є трава урукан. Коли почне падати сніг, ми з’їмо трохи цієї трави і заснемо в печері до весни, — сказав добрий ведмідь.</p>
	<p>Їй вірилося й не вірилося, але ніякого іншого виходу не було, нічого кращого вона придумати не могла. І перенесла в печеру свої речі. Бурко носив собі на барліг дрібний хмиз і різне бадилля, і Білосніжка допомагала йому в тій роботі. Наносила й для себе м’якої підстилки. Розклала на тій підстилці спальний мішок, а поверху нього поклала теплу хутряну ковдру.</p>
	<p>Похмурими осінніми днями ходила Білосніжка лісом, збирала ягоди, кедрові шишки. Треба було заготувати горішків і на весну, бо ж тоді нічого їстівного не знайдеш.</p>
	<p>Іноді приносив якусь упольовану здобич Бурко і ділився нею з Білосніжкою. Але коли вона розкладала багаття, щоб пекти м’ясо, Бурко відходив і спостерігав за її роботою здалеку. Не любив Бурко вогню.</p>
	<p>Нарешті почали насуватися сірі снігові хмари. Вже чулися крижані подихи сибірської зими. Білосніжка й Бурко пішли за травою урукан. Вона траплялася рідко і шукати доводилося довго. Ведмідь скушував траву і зразу з’їдав її, а Білосніжка збирала в букетик. Боялася, що як з’їсть траву, то впаде серед лісу й засне.</p>
	<p>Під вечір повалив сніг. І зразу ж повіяв крижаний вітер, почалася заметіль. Дівчина й ведмідь кинулися до свого сховку. Бурко заліз у свій барліг, заткнув хмизом і сухою травою вхід до печери і за кілька хвилин почулося його рівне дихання. Заснув. Білосніжка почала молитися Богу.</p>
	<p>В Україні була ще тепла, привітна осінь. Навіть листя ще не облітало з дерев, тільки з шелестом падали в садах спілі яблука. А за тисячі кілометрів від рідної землі, на безлюдді, де вітровії гонять хвилями сніг над омертвілим лісом, стояла навколішки у темній печері знедолена українська дівчина і молилася Богу. Молилася, як її ще маленькою навчила мама в рідній хаті у прикарпатськім селі.</p>
	<p>Помолившись, вона з’їла траву урукан, запила її водою. Тоді скинула з себе бушлат і поклала під голову, залізла в спальний мішок. Лягла, і по всьому тілу її розлилося приємне тепло. І було в неї таке відчуття, ніби вона кудись летить. І з тим відчуттям вона й заснула. А над Сибіром розгулялася зима. Сніговії неслися над голою принишклою тайгою, над колючими огорожами концтаборів, над похмурими бараками з їх брудними нарами і безпросвітним горем, над мільйонами безіменних могил невинно замучених людей. Бушувала нестримна стихія і байдуже їй було і до людських страждань, і до людських звірств. Що їй до того, що в брудних бараках умирають знедолені люди, а на весні їх недбало загребуть усіх разом у вічну сибірську мерзлоту і навіть вісточка про кожного з них не долетить до рідного краю. І ніхто про їхню болісну смерть не дізнається ні в Україні, ні в Литві, ні в Латвії, ні в інших краях, які «ощасливила» їхня від них незалежна влада.</p>
	<p>І нащо знати стихії, що у відрізаній від усього світу холодній печері спить українська Білосніжка, а поруч з нею — сибірський ведмідь?</p>
	<p>Але недовго бушували заметілі, через кілька днів вітер затих, потиснув сильний сибірський мороз. Тайга застигла в німому, мертвотному спокої.</p>
	<p>Нарешті Білосніжка прокинулася. Подумала: «Де я?» Повна темрява. Вона почала пригадувати, що з нею було. Помацала праворуч від себе — Бурка нема, значить, він прокинувся раніше, вийшов і заткнув за собою вихід. Білосніжка напомацки вибрала трухлявий хмиз, і в темну печеру заглянуло сонце і освітило все, що там було. Стоїть припертий до стіни її «калашник», лежить пістолет, а коло нього кинджал. Але чого воно все так поіржавіло? За якихось півроку сибірської зими все поруділо від їржі. Дивно.</p>
	<p>Білосніжка почепила на плече «калашник» і вийшла з печери. Довкола тайга, але якась вона ніби інакша, ніби не така, як була восени. Ось колода лежить поперек дороги. Видно, що вона впала вже давно, бо всі гілляки струхлявіли й обсипалися. Але ж її, цієї колоди, тут восени ніби не було. Дивно.</p>
	<p>Вона почала кликати Бурка — нема. Де ж дівся Бурко? Невже його вже й не буде?</p>
	<p>Білосніжка спустилася схилом, підійшла до річки. Там вона восени збирала ягоди морошки. Круглі морошкові листки, схожі на листя калачиків на підвіконні в її рідній хаті, зеленіли й тепер. І, на превелике своє здивування, побачила поміж тими листочками стиглі жовті ягоди. Значить, це не весна, а вже осінь. Значить, вона проспала в печері майже цілий рік і тепер їй треба знову готуватися до зими. То що ж, отак і все життя її пройде в сплячці, в цьому осоружному Сибірі? Вона думала про своє життя і не бачила ніякого просвітку.</p>
	<p>І полинула Білосніжка думками в рідну землю. Там тепер ще тепле літо, наливаються соками і стигнуть яблука коло її рідної хати. І хто тепер у тій хаті живе, як батьків вивезли в Сибір? У тихоплинному Дністрі купаються дітлахи. На долині біля річки пасуться білі гуси.</p>
	<p>Вона буде лежати в темній печері, загублена серед безмежжя холодної сибірської тайги, а в рідне село прийде велике свято, світле Різдво. І будуть люди виходити ввечері з хат і дивитися, чи ще не зійшла вечірня зоря. А як вона зійде, кожна родина стане довкола святкового стола і буде молитися Богу. Святий вечір! У кожній хаті родина сяде за стіл, а на ньому стоятиме дванадцять святкових страв, найголовніша з яких — різдвяна кутя з медом і маком. І будуть люди дякувати Богові, що дожили до радісного свята. А на покуті буде стояти дідух — уміло зв’язаний різдвяний сніп — данина традиції, що прийшла з предковічних часів. І піде кожен господар до стайні, і дасть потрошку різдвяної куті кожній своїй худобині. Бо ж у цю різдвяну ніч, єдиний раз у році, худоба між собою говорить. То хай вона скаже, що в неї добрий господар.</p>
	<p>А на перший день Різдва підуть від хати до хати веселі колядники, дзеленчанням дзвіночків сповістять про себе вертепники, яким хочеться показати своє вертепне дійство на славу новонародженого Ісуса Христа.</p>
	<p>Але тут набігає на лице Білосніжки темна тінь, бо пригадує вона, що колядників почали розганяти, а церкву, рідну людям упродовж віків, нові власті закрили і перетворили на склад різного мотлоху. Та відганяє Білосніжка від себе згадки про тяжке й болюче і знову бачить внутрішнім зором своїм тільки світлі картини рідного краю.</p>
	<p>Тут, у цій забутій Богом холодній тайзі, ще лютуватиме зима, і вона, Білосніжка, спатиме непробудним сном у темній печері, а на рідну землю прийде нове світле свято — Великдень, і в кожній хаті, і на кожній вулиці будуть лунати радісні слова: «Христос воскрес!» — «Воістину воскрес!» І будуть паски, і будуть писанки, і кожна родина сяде за стіл, аби спожити свяченої паски і всього іншого, що Бог послав.</p>
	<p>Текла кудись у далечінь невідома річка, тихо шуміли потривожені вітром модрини, а самотня дівчина сиділа на замшілій колоді, линула думками в рідний край, і по лиці її текли сльози.</p>
	<p>Білосніжка збирала на схилі гори стелюхові шишки, добувала з них горішки і лускала їх. Іноді їй траплялася чарівна трава урукан. Вживати її було ще рано, бо ще не лягала Білосніжка в зимову сплячку.</p>
	<p>Але на траві були вже стиглі коробочки з насінням. Вона збирала те насіння і клала собі в кишеню. Може, колись знадобиться.</p>
	<p>Білосніжка почистила від їржі свою зброю. Треба, щоб вона була в порядку, бо в будь-яку хвилину можуть з’явитися вороги. Так вона й ходила по лісі — на плечі автомат, на руці компас, на грудях бінокль.</p>
	<p>Дівчину дуже засмучувало, що не було її чотириногого друга — ведмедя Бурка. Куди він дівся? Мабуть, загинув. Жаль Бурка і прикро без нього.</p>
	<p>Отак роздумуючи, підійшла вона до річки. Стала і в задумі дивилася на воду. І раптом почулися їй незвичні звуки. Щось тарахкотіло. Вона глянула в той бік -з-за далекого повороту річки з’явився катер, який плив униз течією і швидко наближався до Білосніжки.</p>
	<p>Вона кинулася під захист найближчих кущів і подивилася у бінокль. На катері були молоді люди в цивільному. Виглядало, що це люди мирні.</p>
	<p>І тут Білосніжка побачила на носовій частині катера синьо-жовтий прапорець. Що це? Цього не може бути! Може, це пастка? Але сумніви мучили її лиш якусь мить. Катер ось-ось порівняється з нею.</p>
	<p>— Стійте! — крикнула з усіх сил, махаючи рукою.</p>
	<p>Катер стишив хід і, маневруючи, наблизився до берега.</p>
	<p>— А це що за амазонка? — промовив один із хлопців на борту катера. І вона чула, що той сказав це українською. Катер пришвартувався до берега, кинули трап, і двоє молодих людей лишилися на борту, а двоє вибігли на берег, привіталися і запитали:</p>
	<p>— Хто ви?</p>
	<p>Вона сказала, що втекла від ворогів, які гнали її в концтабір, і вже цілий рік переховується в тайзі. Молоді люди розгублено переглядалися і не знали що казати. Вона помітила це і сказала:</p>
	<p>— А чого ви дивуєтеся?</p>
	<p>— Не розуміємо, які це вороги хотіли загнати вас у концтабір і за яку провину.</p>
	<p>Тепер уже здивувалася Білосніжка. Невже вони не розуміють, про яких ворогів ідеться? І вона коротко розповіла їм, за що її заарештовано і засуджено. На це один із чоловіків сказав:</p>
	<p>— Ви щось плутаєте, не могла незалежна українська держава засудити і ув’язнити Вас за причетність до Української Повстанської Армії. Не могла!</p>
	<p>— А хіба Україна незалежна? — розгублено запитала вона.</p>
	<p>— Так, незалежна, і це визнали всі держави світу.</p>
	<p>— Слава тобі, Господи! — крикнула Білосніжка, і сльози виступили на її очах.</p>
	<p>Ви, які думаєте тільки про наживу і заради неї готові піти на все, навіть на</p>
	<p>зраду, ви, які ховаєте свої неправедно нажиті капітали в іноземних банках, у той час як мільйони ваших співвітчизників бідують, подумайте про цю українську дівчину, котра потерпіла не за провини, а за любов до Батьківщини. Подумайте про неї і про багато тисяч таких, як вона, і, може, у ваших потемнілих душах засвітяться хоч маленькі іскорки любові до рідного краю. Важко розраховувати на це, ой як важко, але ж бувають іноді на світі чудеса. Білосніжка заспокоїлася.</p>
	<p>— Україна так скоро незалежною стала? — запитала вона.</p>
	<p>— Та чого скоро? Дуже довго ми чекали на це.</p>
	<p>— А коли ж це сталося?</p>
	<p>— Двадцять четвертого серпня тисяча дев’ятсот дев’яносто першого року.</p>
	<p>Ці слова приголомшили Білосніжку. Вона ж думала, що йде тільки п’ятдесят третій рік.</p>
	<p>— А який рік тепер? — запитала вона.</p>
	<p>— Дві тисячі другий.</p>
	<p>І до неї дійшло, що вона проспала в печері не рік, а цілих п’ятдесят років. Значить, їй уже шістдесят дев’ять років і вона вже старенька бабуся. І вирішила Білосніжка цим людям про свій вік не казати. Нащо їм знати, що вона така стара?</p>
	<p>— Чи є у когось з вас дзеркало? — запитала Білосніжка.</p>
	<p>Їй подали кишенькове люстерко. Глянула в нього — така ж молода, як і була. І вона заспокоїлася.</p>
	<p>Молоді люди розповіли їй, що вони геологи і вели пошукові роботи на службі у російського</p>
	<p>Міністерства геології. Тепер термін їхньої угоди закінчився, і вони повертаються додому. Допливуть до великого міста, а там на літак — і до Москви. Відзвітуються про виконану роботу, одержать платню — і додому.</p>
	<p>— А як там у нас на Вкраїні? — запитала вона.</p>
	<p>— Перших вісім-дев’ять років незалежності було дуже важко, а тепер з кожним роком життя стає кращим.</p>
	<p>— Як би там не було, та все одно ніде не краще, як у нас на Вкраїні. Візьміть мене з собою на Вкраїну далеку, — сказала вона словами пісні.</p>
	<p>— Ми саме це й хотіли запропонувати вам. Ходіть з нами на катер.</p>
	<p>Через кілька хвилин загудів, затарахкотів двигун, і катер швидко пішов униз річкою, залишаючи за собою білий пінистий слід.</p>
	<p class="article__date">Липень 1997 року</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Чарівні казки/">Микола Зінчук «Чарівні казки»</a></p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
</footer>
<!--#include virtual="/-/inc/general__page_end.inc" -->
