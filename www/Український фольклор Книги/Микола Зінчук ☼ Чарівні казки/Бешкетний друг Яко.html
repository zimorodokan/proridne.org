<!--#include virtual="/-/inc/general__page_start.inc" -->
<title>Бешкетний друг Яко ☼ Чарівні казки ☼ Микола Зінчук</title>
<meta name="Description" content="Казка «Бешкетний друг Яко» — Микола Зінчук «Чарівні казки»">
<link rel="canonical" href="https://proridne.org/Український фольклор Книги/Микола Зінчук ☼ Чарівні казки/Бешкетний друг Яко.html">
<!--#include virtual="/-/inc/pageType__Книга Микола Зінчук «Чарівні казки» Казка.inc" -->

<article class="articleMain">
	<h1 class="articleMain__header">Бешкетний друг Яко <br><span class="article__authorInHeader">Микола Зінчук</span></h1>
	<p>Микита Микитенко солодко спав. Воно завжди солодко спиться перед ранком. На столі стояв будильник, наведений точно на восьму годину. Саме в такий час уставав щодня Микита, щоб завчасу зібратися і йти в школу.</p>

	<figure class="illustration">
		<img class="illustration__image" loading="lazy" decoding="async" src="/Український фольклор Книги/Микола Зінчук ☼ Чарівні казки/ілюстрації/image024.jpg" alt="Бешкетний друг Яко" title="Бешкетний друг Яко">
		<figcaption class="illustration__caption">Бешкетний друг Яко — Ілюстрація Савєльєвої Тетяни Борисівни</figcaption>
	</figure>

	<p>Правду кажучи, восьмикласник Микита Микитенко не належав до кращих учнів, хоч і здібний був. Причиною його відставання в навчанні були не лінощі, а обставини життя. Його батько був інженер і тепер працював у одній з африканських країн. Разом з ним поїхала й мати, а Микиту лишили вдома під опікою бабусі. Бабуся була добра, аж надто добра. Прекрасно годувала хлопця, слідкувала за його одягом. Але була вона поблажлива, як зазвичай бувають бабусі, і онуковими успіхами з навчанні не дуже цікавилася. Вона вважала, що не варто «перевантажувати дитину :тим навчанням», а тільки треба відправити хлопця вчасно до школи, добре нагодованого і акуратно одягненого. А про навчання хай дбають учителі, їх на те вчили.</p>
	<p>Отож учився Микита абияк, але школу відвідував акуратно, бо знав, що це обов’язково. От і цього разу він склав звечора в сумку книжки й зошити, подивився по телевізору фільм, навів будильник на восьму годину ранку і ліг спати.</p>
	<p>Був початок травня. Сонце сходило рано. Розвиднілося. Микита спокійно спав, будильник тихо цокав на столі, а бабуся готувала на кухні сніданок для внука.</p>
	<p>І тут почулися в Микитиній кімнаті якісь дивні звуки. Ніби хтось тихенько йшов по підлозі. Щось невидиме дійшло до стільця і стукнуло так, ніби вилазило на стілець. Потім шелеснуло на столі. І тут зрушився з місця будильник, який ось-ось мав віддзвонити восьму годину. Хвилинна стрілка, яка вже доходила до позначки «12», хитнулася і поволі поповзла назад, минаючи позначки «11», «10», «9»... Зона зробила майже повний оберт у зворотному напрямку і зупинилася аж коло числа «12», але з протилежного боку. Виходило, що не восьма година вже була, а щойно лиш сьома минула. Потім щось ніби злізло зі столу на стілець, зі стільця на застелену килимком підлогу і ледве чутно почалапало в куток за диван.</p>
	<p>Минула восьма година. І хоч будильник мовчав, хлопець розплющив очі. Подивився на будильник — лиш сьома минула. «Ого, ще можна спати та й спати», — подумав Микита, повернувся на другий бік і задав хропака ще на цілу годину. Бабуся зготувала сніданок. «Щось довго не встає хлопчик», — подумала вона і заглянула в кімнату до Микити. Тоді тихо ввійшла і подивилася на годинник — було тільки двадцять на восьму. «Невже так рано? — подумала старенька. — Може, годинник зупинився?» Приклала його до вуха — ні, цокає. «Як же я так скоро впоралася?» — подумала бабуся і пішла на кухню.</p>
	<p>Коли в той день Микита вийшов з сумкою на вулицю, його здивувало, що ніде не видно школярів. Завжди о цій порі йшли до школи хлопці й дівчата. Йшли групами й поодинці і серед пішоходів їх було найбільше. Вони в цей ранішній час просто запруджували тротуари, так їх було багато. А сьогодні ані душечки. Що ж це сталося? Може, всі вже пройшли? Може, він запізнився?</p>
	<p>Микита прискорив ходу і за кілька хвилин опинився коло школи. На шкільному подвір’ї був гармидер і рух. Значить, усе гаразд, він не запізнився. Микита підійшов до відчинених навстіж дверей школи, і в цей час пролунав дзвінок на урок.</p>
	<p>Микита попрямував просто до фізичного кабінету, де за розкладом у його класі мав бути перший урок. А там уже сидів інший клас — 8-Б.</p>
	<p>— Чого ви тут? У нас же першим уроком фізика, а не у вас, — сказав здивований Микита.</p>
	<p>У відповідь 8-Б вибухнув дружним сміхом. Розгублений Микита стояв з сумкою посеред кабінету і не знав що й казати. І саме в цей момент зайшов учитель фізики. Поки вчитель вітався з учнями, Микита повернувся до дверей, щоб тихо вийти. Але вчитель зупинив його.</p>
	<p>— А ти чого тут, Микитенко? І чого ти не був у мене на уроці?</p>
	<p>— То що? В нашому класі фізика була?</p>
	<p>І клас ще раз гримнув сміхом. Учитель жестом наказав учням заспокоїтися і сказав:</p>
	<p>— То ти, Микитенко, проспав цілий перший урок? Нічого собі. Ти б’єш усі рекорди.</p>
	<p>— Пробачте, — знічено сказав Микита, щоб якось виплутатись з цієї ситуації, і вийшов.</p>
	<p>Поки він дійшов до кабінету історії, там уже теж почався урок. Він постукав і увійшов, і вийшло так, що він запізнився навіть на другий урок.</p>
	<p>Але було б ще півбіди, якби на цьому всі прикрі пригоди й скінчилися. А вони, ті пригоди, видно, тільки починалися. Поки Микита був у школі, те Щось вилізло з-за дивану і перевело стрілки будильника на годину вперед. Коли Микита прийшов додому, годинник, як завжди, показував третю годину. Ніби все гаразд. Хлопець пообідав і займався своїми справами, але думки його все поверталися до годинника. Непокоїв його той годинник. Що то він покаже завтра рано? Увечері він звірив будильник з телевізійною програмою. Виявилося, що він відстає всього на дві хвилини. Микита перевів стрілку на тих дві хвилини і ніби зовсім заспокоївся. Навів будильник на восьму годину, подивився по телевізору фільм і ліг спати. І снилися йому якісь невиразно-тривожні сни.</p>
	<p>А опівночі з-за дивану знову вилізло оте Щось, тихо вибралося на стіл і знову перевело стрілки годинника на цілу годину. І на цей раз уже не назад, а вперед. Воно не шукало, не мацало, воно, те Щось, видно, добре бачило в темноті. Тихенько поставило годинник, злізло зі столу і пішло на своє місце за диван.</p>
	<p>Настав ранок. Будильник різко задеренчав і Микита схопився. Глянув на годинник — рівно восьма година. Швидко вмився, одягнувся. Але виявилося, що бабуся ще не встигла підготувати сніданок. Це вперше за всі роки таке трапилося з нею. Микита був здивований і навіть обурений. Як це так, він спізнюється до школи? На цей раз уже через бабусю?</p>
	<p>— Давайте мені гроші, і я поснідаю на перерві в шкільній їдальні.</p>
	<p>— То випий хоч чаю, — сказала бабуся. їй здавалося, що вона дуже провинилася перед хлопцем.</p>
	<p>Микита поспіхом випив чаю, бабуся дала йому гроші на сніданок, і він пішов до школи. Вийшов на вулицю і, дивна річ, знову не побачив ніде школярів. Шуміли шинами тролейбуси, поспішали кудись дорослі, а з учнів — нікого. Невже знов запізнився? Микита йшов до школи сам не свій.</p>
	<p>Ось і школа. І тихо коло неї, як на канікулах. Видно, давно вже йдуть уроки. Микита зайшов у вестибюль. Старенька техробітниця, яка протирала шваброю підлогу, подивилася на нього і невдоволено промовила:</p>
	<p>— Чого ти так рано прийшов?</p>
	<p>— Як «рано»?</p>
	<p>— А так. До першого уроку ще ціла година, а ти вже притеребенився. У школі тисяча учнів, а ти прийшов перший. Думаєш, медаль тобі за це почеплять? Спав би собі краще, ніж отут швендяти дочасно.</p>
	<p>Микиті ніби й полегшало на душі, що він не запізнився, але водночас і страшно кому стало. Що ж це робиться? Вчора на годину спізнився, сьогодні прийшов за годину до уроків. Що ж це за біда впала на його голову? Хто ж тут винен?</p>
	<p>Микита стояв коло шкільного гардеробу й думав, чи вертатися йому назад, чи чекати тут. Ні, йому не хотілося додому. Дістав з сумки підручник з географії, поклав на підвіконня і став повторювати матеріал заданого параграфа. З’являлися учні, переважно малюки, і Микиті стало трошки легше на душі.</p>
	<p>Почалися уроки, і хлопець трохи призабув про свої домашні тривоги. Але не знав він, що чекає на нього вдома.</p>
	<p>Перше, що кинулося Микиті в очі, коли він прийшов додому, був незвичайний вигляд бабусі. Зразу було видно, що вона чимось стурбована й налякана.</p>
	<p>— Микитко, я не могла дочекатися тебе. Біда в нас.</p>
	<p>— А що таке? — злякано спитав Микита.</p>
	<p>— Хотіла я зайти в твою кімнату, щоб прибрати. Відчиняю двері, і тут на столі перевернувся годинник. І щось скочило зі столу на підлогу. Я добре чула, як воно скочило. І я зачинила двері. І боюся заходити туди.</p>
	<p>— Яке ж воно було, те, що скочило?</p>
	<p>— Та я його не бачила. Ніби й не було нічого. Але я добре чула: скочило.</p>
	<p>Микиті прийшла на гадку людина-невидимка з фільму за книгою Герберта Уеллса. Моторошно й страшно стало йому. Той невидимка такий жахливий був. Як же його зайти в кімнату, коли там таке страховисько? Бабуся сказала:</p>
	<p>— І нащо йому був годинник? Я тобі кажу, це воно винне, що ти вчора на годину запізнився до школи. Воно годинник підкручує.</p>
	<p>— Бабусю, вчора я запізнився, а сьогодні прийшов за годину до початку занять.</p>
	<p>Бабуся сплеснула в долоні.</p>
	<p>— А я ж то думаю: чого ж це я запізнилася зі сніданком? А то воно перекрутило годинник наперед. А тепер воно знов крутило. А я зайшла, і воно втекло.</p>
	<p>— Треба перевірити годинник, — сказав Микита. — Я зайду й візьму його.</p>
	<p>Микита трошки відчинив двері до своєї кімнати. Там було тихо й спокійно. Він відчинив двері навстіж. В кімнаті було все, як звичайно, тільки будильник не стояв на своєму місці, а лежав на краєчку стола, перевернутий догори циферблатом. Микита сторожко перейшов через кімнату, взяв будильник, повернувся з ним на кухню до бабусі і зачинив за собою двері. Вони почали розглядати годинник.</p>
	<p>— Бабусю, я ж недавно прийшов зі школи, а наш годинник уже пів на п’яту накрутив.</p>
	<p>І Микита з будильником пішов до сусіда, старенького пенсіонера.</p>
	<p>— Пробачте, Василю Денисовичу. Скажіть, котра тепер година?</p>
	<p>— Три двадцять дев’ять.</p>
	<p>Микита глянув на свій годинник — він поспішав на цілу годину. Хлопець повернувся до бабусі і розказав, що годинник показує неправильно. Вони перевели стрілки на годину назад. Та сіли вдвох на кухні і тихенько (щоб Воно не почуло) радилися, що ж його далі робити. А в кімнаті за дверима було Воно, таємниче й незбагненне.</p>
	<p>— Слухай, Микитко, — прошепотіла бабуся, — я піду до телефону і подзвоню в міліцію. Вони прийдуть і його знайдуть.</p>
	<p>— Я б не квапився з міліцією. Треба придумати щось краще.</p>
	<p>— Що ж ти тут придумаєш?</p>
	<p>Вони сиділи, думали і тихо обмінювалися думками. І сказав Микита:</p>
	<p>— Нам нема чого боятися. Як воно мусило вилазити на стіл, щоб добратися до годинника, то, значить, воно зовсім мале. Це раз. А друге — це те, що воно не лихе. Воно ж у мене в кімнаті не сьогодні завелося. Я ж спав, а воно було в кімнаті і не вчинило нічого злого. Воно просто капосне трохи і більш нічого. Я сам спробую його зловити.</p>
	<p>— А може, таки краще в міліцію зателефонувати?</p>
	<p>— Ні, бабусю, краще я сам. От побачите, все буде гаразд.</p>
	<p>Та хоч як заспокоював Микита бабусю й самого себе, він таки боявся. Намагався побороти в собі страх і не міг. Але він не хотів показувати свій страх перед бабусею і вирішив таки те Щось зловити.</p>
	<p>Микита відчинив двері і ступив до кімнати. Він чув, як сполохано б’ється в грудях його серце. Але вирішив нізащо не відступати.</p>
	<p>— Гей ти, невидимко, виходь сюди! — голосно сказав Микита.</p>
	<p>Тиша.</p>
	<p>— Ти думаєш, я не знаю про тебе? Я добре знаю, що ти тут. Покажися!</p>
	<p>Тиша.</p>
	<p>— Як не показуєшся, то я починаю шукати.</p>
	<p>Микита навмисно говорив дуже голосно, щоб заглушити свій страх. Він боявся, але як уже сказав, що починає шукати, то треба було шукати. І Микита пройшов сюди-туди по кімнаті, розставивши руки. Нічого не було. Тоді він, переборюючи страх, поліз під ліжко. Нічого й там не було. Під столом теж нічого не знайшов. Провів рукою по дивану — пусто. Зостався тільки кутик за диваном. Микита розставив руки і помаленьку пішов туди. Йому здалося, що там ніби щось шеберхнуло. А може, то тільки причулося? Він провів рукою сюди-туди — нічого. Зостався тільки маленький кутик між диваном і стіною. Микита простяг туди руку і відсмикнув її назад — там щось було. Він ще ніколи так не лякався. Серце, здавалося, от-от вирветься з грудей, у голові шуміло. Він боявся, але йому було соромно тікати. Оглянувся назад — бабуся, насторожена й бліда, стояла в дверях і не зводила з нього очей. Присутність бабусі додала йому сміливості. «Що буде, те буде», — подумав Микита і простяг обидві руки в той куток. Йому здалося, що він ухопив якусь посудину.</p>
	<p>— Я спіймав тебе, невидимко! — крикнув Микита і вибіг на середину кімнати.</p>
	<p>Він міцно притискав до себе обома руками те невидиме Щось, а воно мовчало і не ворушилося. «Це таки якийсь неживий предмет, якась посудина», — подумав Микита, але ще раз крикнув:</p>
	<p>— Слухай, невидимко, я піймав тебе! Покажися!</p>
	<p>Тиша.</p>
	<p>— Як не показуєшся, то зараз так гримну тебе об підлогу, що тільки скалки полетять!</p>
	<p>А бабуся стояла в дверях і вся тряслася як осиковий лист.</p>
	<p>— Я останній раз попереджую тебе! — вигукнув Микита.</p>
	<p>І раптом воно заговорило.</p>
	<p>— Не треба гримати об підлогу. Я все розкажу.</p>
	<p>Микита від несподіванки мало не випустив його з рук. І радість його охопила. Воно заговорило! Нарешті наближається розгадка таємниці.</p>
	<p>— То говори, — тремтячим голосом сказав Микита.</p>
	<p>— Я — робот номер 1247.</p>
	<p>— А як ти опинився тут?</p>
	<p>— Я перейшов на режим невидимки і вислизнув непомітно з заводу. Хотілося трохи погуляти. Так я забрів аж на вашу вулицю і, ніким не помічений, проскочив у вашу квартиру.</p>
	<p>Воно говорило людським голосом, але якось не так, як люди. Говорило повільно, байдужо, безбарвно, ніби диктуючи.</p>
	<p>— Я належу до партії роботів десятого покоління, що їх виготовляє один із заводів наглого міста. Незабаром нас мають відправити за призначенням, а поки що вся партія лежить на складі. З кожного робота вийняли основний елемент, і вони лежать на складі мертві. Аж тоді, коли нас привезуть на постійне місце нашої роботи, основний елемент буде поставлено кожному на місце і ми почнемо виконувати наші обов’язки. А з мене через неуважність основний елемент не вийняли. Я переключився на режим невидимки і, коли відчинили двері складу, непомітно втік. Я не назавжди втік, а лиш на чотири місяці, поки не вийде термін дії мого елементу. До того моменту, коли ця дія закінчиться і я перетворюся в нерухому ляльку, я маю повернутися на своє місце. У мене ще є в розпорядженні три місяці і двадцять два дні.</p>
	<p>— А чому ж ти саме до нашої квартири прийшов, а не до якоїсь іншої? — запитав Микита, все ще притискаючи невидимого робота до себе.</p>
	<p>— Це сталося випадково. Я брів невидимкою по вулиці і побачив, що ти йдеш зі школи. І ти сподобався мені, Микито. Ти цікавий тип. Я вирішив трохи з тобою погратися і непомітно прийшов за тобою у вашу квартиру. А що було далі, ти вже знаєш.</p>
	<p>— То покажися мені нарешті, щоб я бачив, який ти.</p>
	<p>— Не можу. Ти притиснув мені обидві руки, і я не можу покрутити піпунтик і переключитися на режим видимої діяльності.</p>
	<p>— А ти не почнеш тікати, як я тебе пущу?</p>
	<p>— Ні. Ми з тобою можемо робити все по-доброму. Я бачу, що ти добрий хлопець, Микито.</p>
	<p>Микита випустив робота з рук. Почувся тихесенький звук, ніби хтось покрутив ключик ручного годинника, і робот 1247 з’явився перед очима Микити. Він був справді схожий на якусь комбіновану посудину. Тулуб його становив балон із сірої пластмаси. А на ньому, на тому тулубі, сиділа кругла, схожа на невеликий глобус, голова. Спереду на голові два горизонтальних прорізи. У тих прорізах блищали якісь кристали. Там, де в людини мав би бути рот, у робота 1247 було два горизонтальних рядки дірочок, по сім у кожному рядку. А руки й ноги — тоненькі палички з такої ж пластмаси, з потовщеними накладками на колінах і ліктях. Тільки пальці на руках були дещо схожі на людські.</p>
	<p>— То ось ти який, робот номер 1247, — сказав Микита. — Але мені не подобається ця назва — «Робот номер 1247». Треба буде придумати для тебе якесь підходяще ім’я.</p>
	<p>Отак вони й познайомилися. А що ж далі? Знову буде робот усякі капості робити? І Микита рішуче сказав:</p>
	<p>— Слухай, а нащо ти мені таке виробляв? Нащо годинник крутив?</p>
	<p>— Хотів погратися. Подивитися, що з того вийде. Адже наше десяте покоління роботів тим і відрізняється від попередніх, що воно наділене інтересом до навколишнього світу. А інтерес — це, щоб ти знав, Микито, дуже важлива річ. Без нього неможливий ні пошук, ні справжня творча дія.</p>
	<p>— Мені не треба ні твого інтересу, ні твоїх жартів. Я беру тебе в мішок і несу в міліцію. І хай тебе розберуть на запчастини, щоб ти не був такий хитрий, не тікав і не капостив людям.</p>
	<p>— Не роби цього, Микито. Я не хочу, щоб мене розібрали на запчастини. Не роби цього, і я тобі в пригоді стану.</p>
	<p>— Як же ти мені в пригоді станеш?</p>
	<p>— Ну, буду тобі допомагати готуватися до уроків.</p>
	<p>— А ти вмієш це робити?</p>
	<p>— Чого ж не вмію? В мене закладено широку програму знань, бо нас усіх планують зробити помічниками вчителів. Але мені треба вивчити твоє письмо, щоб я міг при потребі виконувати твої завдання своєю рукою.</p>
	<p>— То це ж прекрасно! Ти будеш писати, а я подавати вчителям. Отак і будемо їх дурити.</p>
	<p>— Дай мені зразок свого письма. Я буду дивитися на нього кілька годин, і воно відіб’ється в моїй пам’яті.</p>
	<p>Микита вирішив зразу приступити до діла. Приставив до стола стілець, а на нього кілька книжок, посадив на них робота і поклав перед ним свої зошити.</p>
	<p>— Дивись.</p>
	<p>А бабуся на кухні ще й досі не заспокоїлася.</p>
	<p>— Микитко, може, й справді, краще віднести його в міліцію?</p>
	<p>— Ні, бабусю, не треба цього робити. Цей робот — класний хлопець. Він буде допомагати мені в навчанні. І ніякої ж мороки з ним не буде. Ні годувати його не треба, ні одягати — нічого.</p>
	<p>Не знав Микита, що морока буде та ще й немала.</p>
	<p>І зостався робот 1247 жити в їхній квартирі на правах Микитиного товариша. Уже на другий день він добре запам’ятав письмо Микити і став писати точнісінько так, як Микита, тільки значно акуратніше. А на четвертий день сів і виконав у Микитиних зошитах усі письмові завдання. І почав повторювати це щодня. А Микита лиш носив до школи все готовеньке.</p>
	<p>Не покидала Микиту думка дати роботові якесь хороше ім’я і робот з цим погодився. Але притому він запитав хлопця:</p>
	<p>— Скажи, чого тебе назвали Микитою? Це ж не дуже поширене ім’я.</p>
	<p>— Микитою звався мій дід, який трагічно загинув молодим. Мене так назвали на його честь.</p>
	<p>— Значить, тебе так назвали неспроста. То й мене треба назвати найбільш підхожим для мене ім’ям. Хоча б отаким: Роботус-Генераціонус-Декус-1247. Це значить...</p>
	<p>— Ні, це не годиться, — заперечив Микита.</p>
	<p>— Це вичерпне і точне ім’я.</p>
	<p>— Дорогий мій, воно дуже громіздке й незграбне. Тобі треба дати якесь коротке й просте ім’я, наприклад, Яків.</p>
	<p>— Не підходить. Я не людина і ніколи людиною не буду. Мені треба оригінальне, ніколи не чуване ім’я.</p>
	<p>— То скоротимо слово «Яків». І вийде коротке й чітке — «Як».</p>
	<p>— Не підходить, так зветься бик у горах Центральної Азії. Я не бик.</p>
	<p>— То додаймо до слова «Як» ще одну літеру. І вийде просто й оригінально — «Яко».</p>
	<p>— Підходить. Хай буде Яко.</p>
	<p>З того часу робот так і звався — Яко. І надалі ми будемо його називати тільки так.</p>
	<p>А тим часом у школі виникли труднощі. Хоча вчителі і задоволені були, що в зошитах Микити все гаразд, але в декого виникли сумніви. І не в учителів, а в учнів. І найбільше допікав Тарас Бульба. Той Тарас був однокласником Микити. Його справжнє прізвище було Терещук, а Бульбою його прозвали товариші. Це прізвисько за ним закріпилося, і він уже не противився, коли казали «Бульба». Тарас був розумний і справедливий хлопець, хоча й надто гострий на язик. Але його рідні батьки ще змалечку покривдили сина, систематично перегодовуючи його. Вони тішилися, що хлопчик гладшає, і розгодовували його чимраз більше. І він зробився непомірно гладкий. Батьки вже й нераді були, але як виправити становище, не знали.</p>
	<p>Оцей Тарас Бульба і псував, як то кажуть, Микиті кров. Він казав, що не сам Микита виконує завдання з математики.</p>
	<p>— Це йому хтось робить. Я добре знаю, що він нічого не тямить у математиці.</p>
	<p>А позаяк Тарас був одним із найсильніших учнів у класі і всі мали його за справедливого хлопця, то багато хто був схильний поділяти його думку.</p>
	<p>А Микита щодня приносив до школи акуратно виконані завдання, і зошити його рябіли п’ятірками. Тараса Бульбу це просто сердило, і він сказав деяким учням, що попросить учителя математики викликати Микиту до дошки.</p>
	<p>— Хай він при всіх виконає повторно те саме, що вдома. І він того не зробить! Я вам кажу, що не зробить! — запевняв Тарас.</p>
	<p>Це донеслося до Микити. «Треба щось робити, — подумав він, — якось рятуватися». Микита від природи був здібний хлопець і при бажанні міг подолати шкільні математичні премудрості. Отож, він прийшов зі школи і сказав Якові, яка загроза нависла над ним.</p>
	<p>— Ти мені кожного разу пояснюй, як ти робиш приклади з математики. Розтлумачуй усе, щоб я сам після того міг його зробити, те завдання.</p>
	<p>І Яко взявся за Микиту. Він розв’язував приклади і все пояснював, а Микита уважно слухав. Учитель з Яко був педантичний і нудний, але тямущий і терплячий. Микиті не хотілося слухати довгі й нудні пояснення, але й посміховиськом перед усім класом не хотілося стати. А Яко не знав ні втоми, ні співчуття. Він годинами вдовбував математичні істини в Микитину голову і заспокоювався аж тоді, коли переконувався, що Микита справді добре засвоїв усе написане.</p>
	<p>Нарешті настав день, коли їхні нелегкі труди дали свій результат. Іван Петрович, як завжди, проходив на початку уроку поміж партами і переглядав, як хто виконав домашнє завдання. Зупинився коло Микити й сказав:</p>
	<p>— У тебе знову все гарно зроблено.</p>
	<p>І тут піднявся монументальний Тарас Бульба.</p>
	<p>— Але ж то не він робив.</p>
	<p>— А відки ти це знаєш, Терещук? — запитав учитель.</p>
	<p>— Я не знаю, хто робив, але впевнений, що не Микитенко. Я не бажаю йому зла, але хочу, щоб усе робилося поправді. Як ці приклади розв’язав Микитенко, то хай він зробить їх на дошці перед усім класом.</p>
	<p>Вчитель подумав кілька секунд і сказав:</p>
	<p>— Ну що ж, будемо вважати цю пропозицію слушною. Микитенко, іди до дошки й покажи, що ти це сам зробив. Зошит хай зостається тут. Задачник візьми з мого столу.</p>
	<p>Микита встав і впевненим кроком пішов до дошки. Весь клас цікавий був знати, що з того вийде. І Микита легенько управився з прикладами. За кілька хвилин усе було готове. Вчитель сказав:</p>
	<p>— От бачиш, Терещук, ти був неправий. Тобі треба попросити у Микитенка пробачення.</p>
	<p>Але впертий Тарас Бульба заперечно похитав головою і лишився при своїй думці.</p>
	<p>Двадцятого травня вчитель математики оголосив:</p>
	<p>— Завтра підсумкова контрольна робота.</p>
	<p>— Отепер і побачимо, на що здатний Микитенко, — сказав Тарас Бульба. — Скоріше я стану чемпіоном світу зі стрибків угору, ніж він напише на трійку контрольну.</p>
	<p>Задумався Микита. Він розумів, що Тарас каже правду — контрольну він самостійно не зробить. Що ж робити? Яко зразу помітив, що Микита прийшов зі школи в поганому настрої. І Микита розказав йому про контрольну роботу.</p>
	<p>— Тут я тобі не зможу допомогти, Микито. Я ж не знаю, якою буде та контрольна.</p>
	<p>І тоді Микита зважився на відчайдушний крок. Він попросив Яка, щоб той пішов з ним у школу. Яко почав розпитувати, яка та школа, бо він же її ніколи не бачив. Микита все розказав.</p>
	<p>— Ні, Микито, — сказав Яко, — тут ми з тобою нічого не зробим. Хоч я й буду в режимі невидимки, хтось таки наскочить ненароком на мене. Там же повно школярів. Хтось наскочить, і мене схоплять, і віднесуть для розгляду справи в міліцію. І все викриється, і буде повний провал. Та й писати ж я не зможу. Хоч я й буду невидимкою, але ручку, яка буде писати моєю рукою, зможе побачити кожен. Микита сидів, пригнічений важкими думками. Він уже так далеко зайшов у цій математичній авантюрі, що провалитися було страшно. Треба шукати якийсь вихід. І Микита вирішив таки брати з собою до школи Яка. Той хоч-не-хоч мусив погодитися.</p>
	<p>На другий день Микита йшов до школи, а невидимка Яко сидів у нього на плечах, спустивши ніжки йому на груди. Микиті вдалося непомітно пронести Яка через вестибюль і коридори. В кабінеті математики він поставив його в куточок, за шафу з математичними моделями.</p>
	<p>Урок алгебри був першим. Учитель швидко роздав зошити для контрольних робіт і повернув дошку, щоб написана заздалегідь умова контрольної роботи постала перед очима учнів.</p>
	<p>— Приступайте до роботи.</p>
	<p>І тут підняв руку Микита</p>
	<p>— Чого тобі, Микитенко?</p>
	<p>— Дозвольте мені сісти самому на отій задній порожній парті.</p>
	<p>— А для чого це тобі?</p>
	<p>— Я звик працювати сам і розгублююся, коли кругом мене сидять інші учні. Та й не хочу, щоб казали, ніби я в когось списую.</p>
	<p>Учителеві прохання Микити здалося трохи дивним, але він погодився. Микита перенісся на задню парту і поклав сумку з книжками на сусіднє порожнє місце. А з-за шафи уважно слідкував за всім невидимка Яко. Він побачив приготоване для нього місце і підійшов тихенько до задньої парти. Микита окинув поглядом клас. Всі учні були зайняті контрольною, а вчитель писав щось у класному журналі. Тоді Микита нагнувся, взяв невидимого Яка і посадив його коло себе на сумку.</p>
	<p>Робота розпочалася. Розв’язував Микита, а поряд на листочку розв’язував Яко. У Микити, ясна річ, виникали труднощі, а в невидимки все йшло як по маслу. Коли учитель проходив неподалік, Яко клав коло Микити ручку, відсував до нього напір і сидів непорушно, поки вчитель не відходив далі. А одного разу, коли вчитель підійшов загрозливо близько, Яко навіть шастьнув під парту і його пластмасові ніжки підозріло брязнули об підлогу. Але, на щастя, Іван Петрович нічого не помітив.</p>
	<p>Не минуло й половини уроку, як робота була готова. Яко управився з нею набагато швидше, ніж будь-хто з учнів. Не можна сказати, що сам Микита нічого не робив. Він і сам устиг дещо виконати, але йому було ясно, що без Яка він навряд чи зробив би контрольну хоч на «три».</p>
	<p>Микита встав, підійшов до учительського столу, поклав перед учителем зошит і з незалежним виглядом вийшов з класу. А невидимка Яко тихенько заховався в кутку за шафою. Здивований вчитель розкрив зошит — все було зроблено бездоганно. А Тарас Бульба за цей час устиг зробити тільки половину роботи. Вийшовши через п’ятнадцять хвилин, він підійшов до Микити і сказав:</p>
	<p>— Пробач, Микито, я був неправий. Як хочеш, я буду тобі другом.</p>
	<p>На перерві Микита навмисно затримався в математичному кабінеті. Коли всі пішли, він тихенько підійшов до Яка й сказав:</p>
	<p>— Сиди тут до кінця уроків. Я за тобою зайду.</p>
	<p>Сказав це і побіг услід за однокласниками.</p>
	<p>Микита добре продумав усе. Ш,об мати привід ще раз зайти в той кабінет, він «забув» на шафі з математичними моделями свій задачник з алгебри.</p>
	<p>Усе йшло в школі, як завжди, але на великій перерві почало творитися щось незвичайне. Переходив з кабінету в кабінет один з п’ятих класів. Дві дівчинки-подружки відділилися від усіх, відійшли набік і про щось собі говорили. А сумки їхні стояли збоку на підлозі. І раптом одна з сумок зрушилася з місця і посунулася по підлозі вздовж коридору. Вона сунулася ривками, ніби хтось невидимий раз у раз шарпав її.</p>
	<p>— Дивись, дивись, моя сумка сама волочиться по землі! — крикнула одна з дівчаток.</p>
	<p>З інтересом і острахом дивилися обидві подружки на дивне явище. А сумка посунулася далі і зупинилася аж проти дверей до їдальні. І саме в той час двері відчинилися і з їдальні вийшов Тарас Бульба. Він не помітив під ногами сумку, спіткнувся і всією своєю вагою гримнувся на підлогу. Усі учні, які бачили цю сцену, сміялися з Тараса. А він, ні в чому не винний і незаслужено покривджений, зайшов до кабінету фізики, мовчки взяв свою сумку і пішов додому. Ніхто з однокласників навіть не зрозумів, що ж сталося.</p>
	<p>Почався наступний урок. Та не минуло й півуроку, як задеренчав дзвінок на перерву. Такого в цій школі ще ніколи не бувало. Але дзвінок є дзвінок, уроки перервалися, учні висипали на коридори. Зі свого кабінету вийшов директор і підійшов до чергової техробітниці.</p>
	<p>— Що ви робите? Нащо ви подзвонили посеред уроку?</p>
	<p>— Я не дзвонила.</p>
	<p>— Як «не дзвонила»? А хто ж це зробив?</p>
	<p>— Не знаю. Тут нікого не було. Воно ніби саме подзвонило.</p>
	<p>— Не говоріть дурниць. Скажіть, що ви не були на своєму місці і це зробив якийсь малий хуліган з учнів. Подивіться, он і стільчик приставлений до стіни, щоб малий бешкетник міг досягнути кнопки дзвінка.</p>
	<p>І тут несподівано знову задеренчав дзвінок. І директор, і техробітниця, і всі учні, які були поблизу, ясно бачили, що нікого біля кнопки не було. А дзвінок дзвонив.</p>
	<p>— Що ж це воно діється? — розгублено промовив директор. — Негайно викличте електрика.</p>
	<p>Прийшов електрик, перевірив — система сигналізації була цілком справна. Директор не знав що й думати.</p>
	<p>А Микита не міг дочекатися кінця уроків. Він здогадувався, що тут не обійшлося без Яка. Мабуть, він утік зі свого місця за шафою і тепер капостить по школі.</p>
	<p>Після останнього уроку Микита побіг до математичного кабінету. Звідти виходили останні учні. Вчитель уже хотів замикати.</p>
	<p>— Пробачте, мені треба взяти книжку, — сказав Микита і зайшов до кабінету. Беручи на шафі книжку, він ніби ненароком упустив її за шафу. Нагнувся ніби за книжкою, а хотів намацати в кутку невидимого Яка. Але куток був порожній, Яка не було.</p>
	<p>Розтривожений і засмучений Микита поволі брів додому. Раптом хтось торкнув його за руку, і він почув знайомий монотонний голос:</p>
	<p>— Не сумуй, Микито, все гаразд.</p>
	<p>— Ах ти ж бешкетнику, ах ти ж негіднику малий! — лаяв Микита свого друга, зле на душі йому стало радісно й легко.</p>
	<p>Яко, як і Микита, думав, що на цьому всі пригоди того дня й закінчилися. Але це було не так.</p>
	<p>Микита завжди любив розповідати про всі свої шкільні справи бабусі. Воно й не дивно, бабуся була для нього вдома єдиним співбесідником. Старенька з цікавістю слухала розповіді онука. А сьогодні справді є що розказувати. Ще ніколи не було в школі такого дива. Захоплено жестикулюючи, розказував Микита про витівки Яка. А бабуся слухала і дедалі більше хмурніла. Зміну її настрою Микита помітив запізно. Помітив і стишив тон своєї розповіді. Коли він сяк-так довів її до кінця, заговорила бабуся. Це була зовсім не та ласкава й поступлива бабуся, яку він знав. Вона говорила твердо і різко, не допускаючи ніяких заперечень і виправдань.</p>
	<p>— Микито, чи не казала я тобі, що ніколи не можна робити людям зла? Як не можеш зробити чогось доброго, то краще не роби нічого. А ти що робиш? Ти завів у школу цього паршивця-робота, щоб він там капостив? Та ж ви збавили навчання в школі сотням дітей. А чого варта витівка з Тарасиком! Ти ж сам казав, ще це хороший хлопець. А цей паскудник підставив йому сумку, щоб він впав і побився. Та ще й хвалитеся цим? Я кладу цьому край: зараз же відкручую твому Якові капосну голову і викидаю її геть. Хай нею грають хлопці в футбола. Хай що хочуть роблять з нею. Я не допущу, щоб таке лихе по світі ходило. Якби воно було налаштоване на добро, то хай би жило. А як воно тільки на зло налаштоване, то нема йому місця між людьми. Я б скоротила платню тим інженерам, тим вченим та мудрим, які придумали оце мале опудало. Де він там? Давай його сюди!</p>
	<p>Яко побачив, що біда, переключився на режим невидимки і зник з очей. Ясно, що він був тут, але видно його не було.</p>
	<p>— Шукай його і давай сюди! — крикнула роздратовано бабуся.</p>
	<p>Микита бачив, що впертістю тут нічого не досягнеш. Тільки проханнями і умовляннями можна уласкавити бабусю.</p>
	<p>— Бабусю, не гнівайтеся, я вас прошу. Я вам обіцяю, що він нічого такого більше не зробить. А як зробить, то я сам розберу його на запчастини.</p>
	<p>— Ти розбереш? Як же ти розбереш, як він за тебе, лінюха, все робить? Про тебе, то хай він капостить скільки завгодно, аби тільки за тебе шкільні завдання робив. Чи не правду кажу?</p>
	<p>— Та ж правду, бабусенько, щиру правду кажете, — погоджувався Микита. Він бачив, що злість бабусі уже починає потроху проходити, і хотів виграти час.</p>
	<p>— Яко, ти не ховайся, ти ходи до нас, бо, я тобі кажу, з бабусею жарти погані. Ти сам скажи, як ти будеш поводитися.</p>
	<p>І Яко з’явився посеред хати, підійшов до бабусі і сказав своїм монотонним голосом:</p>
	<p>— Пробачте, бабусю. Я більше ніколи не буду робити людям капостей. А як пожартую трошки, то так, щоб нікому не шкодило.</p>
	<p>Бабуся дивилася на Яка, і не розібрати було, чи більше в її погляді презирства, чи співчуття.</p>
	<p>— Ну добре. На цей раз прощаю, але більше вже не прощу.</p>
	<p>І, глянувши на Микиту, презирливо махнула рукою в бік Яка й промовила:</p>
	<p>— Забери його з моїх очей. І пам’ятай, що добро треба робити, а не зло.</p>
	<p>— Я так і буду робити, бабусю. Але, повірте, не я один у цьому винен. Мені ж у школі ні разу ніхто не говорив про добро і зло. Різне говорили і різного вчили, а що таке добро і що таке зло, я так і не чув. І в програму Якових знань, видно, теж не закладали поняття про добро і зло. Отого він і робив таку шкоду в школі.</p>
	<p>На другий день Микита з легким серцем ішов собі зі школи додому і не знав, що на нього чекає нова несподіванка. Щойно відчинивши двері і глянувши на бабусю, він зразу помітив, ще сталося щось незвичайне.</p>
	<p>— Микитко, біда, твій робот пропав. Знов десь уже свої фокуси виробляє.</p>
	<p>— Як пропав? — стурбовано запитав Микита. — Може, він заховався десь у квартирі?</p>
	<p>Микита старанно обшукав усю квартиру — робота ніде не було.</p>
	<p>— Бабусю, ви сьогодні ходили кудись?</p>
	<p>— Ходила. В магазин.</p>
	<p>— А кудою ви йшли? Якою дорогою?</p>
	<p>— Та через парк.</p>
	<p>— Ясно. Він непомітно вийшов разом з вами і тепер тиняється парком.</p>
	<p>Навіть не пообідавши, Микита побіг до парку. Але парк великий, де будеш його шукати? Хлопець ішов поволі одною з алей. Людей у парку було дуже мало. На одній з лавок двоє пенсіонерів грали собі в шахи. Микита порівнявся з ними, і тут один з гравців запитав свого товариша:</p>
	<p>— Слухай, а де дівся мій король? Та ж нема на дошці короля.</p>
	<p>— Звідки я знаю, де твій король? Пошукай у кишенях.</p>
	<p>— Ти не жартуй. Ніхто не міг узяти його, крім тебе. Нікого ж тут більше не було.</p>
	<p>— Чого ти до мене причепився? Не брав я твого короля.</p>
	<p>— То, може, Бог зняв його з дошки? — уїдливо промовив сивий шахіст.</p>
	<p>І не встиг його товариш сказати щось у відповідь, як десь поблизу почувся дивний монотонний голос: «Так, це я, китайський бог Будда, зняв з дошки вашого короля».</p>
	<p>— Ти чув? — тихо запитав той, у кого пропав король.</p>
	<p>— Та чув.</p>
	<p>— І я чув. Або нам обом на старість починає робитися недобре в голові, або на світі справді твориться щось погане. Ходім краще додому.</p>
	<p>Вони склали в коробку шахи, встали, взяли свої капелюхи. І під одним із капелюхів знайшовся шаховий король.</p>
	<p>— Чудеса та й годі, — сказав один з шахістів, кинув короля в коробку, і вони пішли.</p>
	<p>Тоді Микита покликав:</p>
	<p>— Яко, підійди до мене.</p>
	<p>Тиша.</p>
	<p>— Ну, бешкетнику, хай я тебе тільки зловлю. Підійди, перестань жартувати. Я ж знаю, що ти тут! — крикнув Микита трохи голосніше.</p>
	<p>Тиша.</p>
	<p>І прохання, і погрози, як то кажуть, повисали в повітрі. Яко не обзивався. Микита побрів поволеньки далі.</p>
	<p>На лавці сиділа молода жінка і читала книжку, а коло неї стояв дитячий візочок з немовлям. Микита ще здалеку побачив, що візочок почав розхитуватися, а тоді зрушив з місця і покотився доріжкою. Він відкотився вже досить далеко, а заглиблена в книгу жінка не помічала цього. «Отут я тебе й зловлю», — подумав Микита і пустився бігти вслід за візочком. Жінка почула тупіт, підвела голову і побачила, що візок з дитиною відкотився від неї на добрих двадцять метрів. І якийсь хлопець біжить за візком. Перелякано крикнувши, жінка кинула книжку і побігла вслід за Микитою.</p>
	<p>У цей час візок зупинився. Микита добіг до нього перший. Жінка побачила, що він бігає навколо візка і кумедно розмахує руками, ніби ловить когось. їй здалося, що цей хлопець зазіхає на її дитину.</p>
	<p>— Ти що, негіднику, робиш?! — крикнула вона, добігаючи до візка.</p>
	<p>— Та нічого. Я так собі, — розгублено промимрив Микита.</p>
	<p>— Я тобі дам «нічого»! Нерозумні твої фокуси, скажу я тобі.</p>
	<p>І вона пішла, котячи перед собою візок з дитиною, а засмучений і зневірений Микита поплентався додому. І раптом біля нього почувся знайомий голос:</p>
	<p>— Усе, Микито. Жарти закінчені. Більше не буду. Даю слово, що не буду.</p>
	<p>Микита схопив свого друга-невидимку, підняв його, притиснув до грудей і на радощах поцілував у холодну пластмасову голову.</p>
	<p>Закінчився навчальний рік, настали канікули. В передостанній день навчання Яко сказав Микиті:</p>
	<p>— З математики підручники ти не здавай, бо нам ще треба попрацювати.</p>
	<p>І книжки лежали собі в книжковій шафі, а канікули йшли як звичайно. Микита так подружився з роботом, що навіть водив його містом. І по тому ж парку не раз прогулювалися вони вдвох. Одного разу навіть їздили за місто в ліс. Як би там не було, Микиті було добре з Яком. Але одного разу Яко сказав:</p>
	<p>— Микито, через місяць мій основний елемент вичерпується і моя життєдіяльність припиняється. Мені зосталося бути в тебе всього місяць.</p>
	<p>— Мій любий Яко, як же я буду без тебе жити?</p>
	<p>— Треба зробити так, щоб ти міг успішно зі всім управлятися без мене.</p>
	<p>— Що зробити?</p>
	<p>— Тобі треба як слід підготуватися з математики.</p>
	<p>І вони засіли за книжки. Щодня годину зранку і годину після обіду йшло навчання. Микита звик до монотонної роботової манери викладання, і вона йому навіть починала подобатися. І особливо подобалося йому те, що він починає по-справжньому розуміти предмет навчання. Коли до кінця їхньої спільної праці зоставалося всього десять днів, Яко сказав:</p>
	<p>— Микито, ці книжки ти вже добре знаєш і вмієш усе розв’язувати. Нам треба знайти для навчання якусь складнішу книгу з математики.</p>
	<p>— Яку, наприклад?</p>
	<p>— Книгу з більш складними задачами.</p>
	<p>Микита пішов книгарнями і знайшов книжку «Математичні задачі із всеукраїнських олімпіад». Яко перегорнув її, подивився і сказав:</p>
	<p>— Це саме те, що треба.</p>
	<p>Вони сіли над книгою, і Яко на очах у Микити розв’язав одну з задач. І зробив всі необхідні пояснення.</p>
	<p>— А тепер ти пробуй розв’язувати, — сказав Яко.</p>
	<p>Микита взявся до одної задачі, але скільки він не думав, скільки не бився над нею, нічого не вийшло. Він пробував братися до деяких інших задач тої книги — нічого не виходило.</p>
	<p>Після обіду Яко розв’язав ще одну задачу. Коли вона була готова, Микиті здалося, по нічого складного в ній нема, а коли сам узявся за ще одну, знову нічого зробити не міг. Яко розв’язав одну за одною чотири задачі, а в Микити справа з місця не зрушувалася. І він нарешті розсердився. Хотілося сердитися на Яка, але не було за по, і Микита сердився на самого себе. Невже він такий безнадійно тупий!</p>
	<p>На другий день у післяобідню пору, коли Яко розв’язував уже сьому задачу, Микита вирішив не йти ні на яку прогулянку. На двадцять дев’ятій сторінці книжки він знайшов, як йому здавалося, підходящу задачу і переписав її акуратно в зошит. А Яка попросив перейти на режим невидимки і зникнути.</p>
	<p>Він сидів над задачею і думав. Минула година, друга, а він усе сидів. Такого раніше ніколи не бувало, щоб він у цю пору дня тихо сидів у кімнаті. І бабуся затривожилася. Відчинила тихенько двері, заглянула і знову зачинила. І подумала бабуся: «Щоб хоч той робот не виробив з дитиною чогось поганого».</p>
	<p>Це було нелегко, отак сидіти й думати, й не знати, чи вийде що з того.</p>
	<p>Аж під вечір здолав нарешті ту задачу Микита. Все вийшло якось несподівано. Нічого не було ясно, і раптом його осяяла думка: «Та це ж дуже просто!» І він почав швидко писати розв’язання. Коли все було готове, покликав Яка. Той подивився — правильно!</p>
	<p>— Ну, Микито, тепер можна сказати, що ти добре підготовлений до вивчення математики в дев’ятому класі. Ти вже можеш обходитися без мене, — сказав Яко, і вони пішли на вечірню прогулянку вулицями міста, білявий школяр-підліток і робот-невидимка.</p>
	<p>Але ніщо не стоїть на місці. На зміну літу приходять осінь і зима, а на зміну радощам — турботи й печалі. Наближався день прощання з Яком. Микита був сумний. Він звик до свого електронного друга і знав, що без Яка йому буде нелегко. І до того ж йому не подобалося, що робота ніби й не засмучувала їхня близька розлука і притому розлука навік.</p>
	<p>— Яко, хіба тобі не жаль, що ми розстаємося?</p>
	<p>— Ні, зовсім не жаль, — несподівано відповів своїм монотонним голосом Яко.</p>
	<p>— Я не знав, що ти мене так не любиш.</p>
	<p>— Так, не люблю. Любов, різні там емоції й переживання — усе це недоступне для нас, роботів. Це ви, люди, переживаєте й любите, а ми, роботи, знаємо тільки розрахунок. Розрахунок і більше нічого, якщо не брати до уваги того, що роботи десятого покоління наділені ще інтересом до навколишнього світу. Інтерес і привів мене до тебе. Але головне — розрахунок. І я точно знаю, що завтра, найпізніше післязавтра закладений в мене основний елемент вичерпається. І тому мені треба вчасно з’явитися на завод. Завтра рано ти мене туди віднеси.</p>
	<p>На другий день Микита встав набагато раніше, ніж звичайно. Яко переключився на режим невидимки, Микита загорнув його в бабусину хустку і пішов з ним до тролейбусної зупинки. Йому довелося кілька разів пересідати з тролейбуса на тролейбус, поки дістався до того заводу. На ранкову зміну йшли перші поодинокі робітники. Микита розгорнув свій пакунок і поставив невидимого Яка коло себе. Яко мав упізнати того чоловіка, до якого треба було звернутися.</p>
	<p>Робітники вже йшли суцільним потоком. І в тому потоці треба було не пропустити, помітити потрібного чоловіка. Яко увалено слідкував. Напружене чекання. Ще хвилина минула, і робот торкнув руку Микити.</p>
	<p>— Он він. Отой чорнявий у темному костюмі. На грудях у нього блискучий значок.</p>
	<p>Чоловік із блискучим значком уже порівнявся з Микитою і хотів завернути в прохідну. І тут до нього звернувся Микита:</p>
	<p>— Дядю, зачекайте, я хочу вам щось сказати.</p>
	<p>Чоловік зупинився.</p>
	<p>— Чого тобі? Кажи скоро, бо я не маю часу.</p>
	<p>Микита підійшов до нього впритул і тихо промовив:</p>
	<p>— Це дуже важливо. Я хочу говорити про робота номер 1247.</p>
	<p>Почувши це, чоловік аж на лиці змінився.</p>
	<p>— Що ти кажеш!</p>
	<p>Вони перейшли на другий бік вулиці, де було менше людей.</p>
	<p>— Робот тут, коло мене, — тихо промовив Микита. — Він прийшов на своє місце. Це дуже добрий робот. Він мені багато допоміг. І я прошу, щоб ви його не карали за втечу з заводу.</p>
	<p>— А як ти його знайшов?</p>
	<p>— Не я його, а він мене знайшов. І тепер він виявив бажання повернутися на своє місце. Бачите, яка в нього висока свідомість.</p>
	<p>І тут почувся безбарвний голос невидимого Яка:</p>
	<p>— Ніякої свідомості. Тут просто розрахунок.</p>
	<p>Чоловік зі значком усміхнувся й сказав:</p>
	<p>— Хлопче, ти зняв камінь з мого серця. Якби виявилося, що пропав робот, мене б під суд віддали. Велике спасибі тобі.</p>
	<p>— Ви нашому Яко, тобто роботу 1247, подякуйте. Це він, а не я, вирішив повернутися на завод.</p>
	<p>— Ну що ж, дякую і йому, хоч він мені своєю втечею немало біди наробив. А з тобою, хлопче, ми ще зустрінемося. Дай мені свою адресу.</p>
	<p>Він вийняв з нагрудної кишені записничок і записав адресу Микити.</p>
	<p>— Мені пора на роботу, — сказав чоловік з блискучим значком. — Де ти там, шибенику?</p>
	<p>Він намацав невидимого Яка і взяв його, як пакунок, під руку. А тоді потиснув Микиті, як дорослому, руку, ще раз сказав: «Велике спасибі» і пішов до прохідної.</p>
	<p>— Прощай, Яко! — крикнув Микита вслід, і у відповідь до нього долинуло:</p>
	<p>— Прощай!</p>
	<p>Більше вони ніколи не зустрічалися.</p>
	<p>А вдома на Микиту чекала радісна новина. Прийшла телеграма, що завтра прибувають з далекої Африки батьки. Наступного ранку бабуся з Микитою стояли з квітами в аеропорту, чекаючи дорогих гостей. Але наша розповідь підходить до кінця, і ми не будем описувати ні радісну зустріч в аеропорту, ні все, що було після неї. Ми зупинимося тільки на одній події, що стала прямим завершенням описуваної нами історії.</p>
	<p>На другий день після приїзду тато запитав Микиту:</p>
	<p>— А тепер розкажи, як у тебе справи з навчанням.</p>
	<p>— Чого ти морочиш його тим навчанням? — втрутилася бабуся. — Як може, так і вчиться. У дитини канікули, а ти: «Як там з навчанням?»</p>
	<p>— Ясно, що канікули, — спокійно відповів тато, — але все ж таки, як ти вчишся?</p>
	<p>-- Як вчуся? Раз краще, раз гірше. У всякому разі не гірше за всіх.</p>
	<p>Тато усміхнувся поблажливо і сказав:</p>
	<p>— Через три дні починається навчальний рік. Ти не заперечуєш, щоб ми з мамою сходили хоч раз у школу і побували на уроках?</p>
	<p>— Що ж тут заперечувати? Приходьте.</p>
	<p>І ось почався навчальний рік. Микита знав, що як не сьогодні, то завтра батьки будуть у школі. І треба бути готовим до цього. Якби то знаття, на якому уроці вони будуть! Знав би, де впадеш — соломки підстелив би. А так треба бути готовим до всього.</p>
	<p>Через тиждень після початку навчального року тато сказав:</p>
	<p>— Завтра ми з мамою будемо в школі. Дивись, щоб ти не здрейфив. Пам’ятай, що ти син освічених людей. Я не хочу, щоб мій син був гірший за інших. Та й ніхто такого не хоче. Ясно?</p>
	<p>— Ясно. Думаю, що все буде гаразд.</p>
	<p>У той день Микита готувався до уроків особливо старанно. Але ні він, ні його батьки не могли й подумати про те, що станеться завтра на уроці математики.</p>
	<p>Перший і другий уроки, хімія й українська література, пройшли як звичайно, Микитиних батьків не було. Після великої перерви мав бути урок алгебри. Пролунав дзвінок, затих гармидер по коридорах. 9-А сидів напоготові в математичному кабінеті. Відчинилися двері, і разом з учителем зайшли Микитині батьки. У Микити схвильовано забилося серце. Всі встали, відповіли на привітання й сіли. Вчитель сказав:</p>
	<p>— Сьогодні до нас на урок завітали батьки Микити Микитенка. Гадаю, їм приємно буде дізнатися, що їх син останнім часом досяг непоганих успіхів.</p>
	<p>При цих словах мама радісно усміхнулася.</p>
	<p>Батьки сіли на задню парту, поряд з партою сина. Після перегляду домашнього завдання вчитель викликав до дошки одночасно трьох учнів. Приклади для розв’язування були написані на дошці до уроку.</p>
	<p>Серед викликаних, зрозуміло, був і Микита, і він непогано управився з завданням. Потім вчитель дав кожному з них усне питання. Один учень одержав «4», а двоє, в тому числі й Микита, — «5». Усі троє пішли на свої місця, а вчитель сказав:</p>
	<p>— Я гадаю, ніхто з вас не має сумніву в тому, який важливий предмет математика. І ми хочемо, щоб найздібніші учні вивчали цей предмет поглиблено. З цією метою я ознайомлю вас із більш складними задачами, ніж ми розв’язуємо на уроках. Ось перед вами книга — «Математичні задачі із всеукраїнських олімпіад».</p>
	<p>І вчитель підняв над головою добре знайому Микиті книжку. Микита подумав: «Ну що ж, як удалося розв’язати одну задачу, то, може, й ще якусь розв’яжу».</p>
	<p>— А тепер, — продовжував учитель, — пропоную вам одну з цих задач. Усі, хто бажає, можуть переписати її і вдома над нею подумати. Може, хтось і розв’яже. Такий учень буде кандидатом на математичний факультет університету і буде в нас навчатися за особливою програмою. Але майте на увазі, при розв’язанні такої задачі недостатньо знати математичні правила й формули. Тут треба таки добре подумати, треба мати трохи математичної кмітливості.</p>
	<p>Вчитель повернув одну з класних дошок на другий бік, і в Микити від радощів перехопило дух — це була та сама задача з двадцять дев’ятої сторінки, яку він уже розв’язав! Це була вона, Микита добре пам’ятав її. І він зразу підняв руку. Вчитель питально глянув на нього.</p>
	<p>— Я можу розв’язати цю задачу.</p>
	<p>— Прекрасно, — сказав учитель, — переписуй умову. Коли розв’яжеш, принесеш до школи.</p>
	<p>— Ви не так зрозуміли мене, Іване Петровичу. Я можу розв’язати її зараз, біля дошки.</p>
	<p>— А ти не перебільшуєш свої сили, Микитенко? Та й до кінця уроку зосталося всього двадцять п’ять хвилин. За такий короткий час таку задачу не розв’язати.</p>
	<p>— Я зроблю її скоріше, ніж за двадцять п’ять хвилин.</p>
	<p>Усі очі вп’ялися в Микиту Микитенка. Вчитель розгубився, він не вірив, що Микита на таке здатний. Та й ніхто з учнів не вірив. Але був один чоловік, який повірив. Батько. Він глянув на сина, а тоді виразно подивився на вчителя і кивнув йому енергійно й промовисто. І вчитель сказав:</p>
	<p>— Ну що ж, виходь, розв’язуй.</p>
	<p>Микита, чітко карбуючи крок, пішов до дошки. А на дошці вишикувалися рівними паралельними рядами цифри й латинські та грецькі літери, наче військо, готове до бою. Але Микита знав, що він уже переміг це військо. Треба тільки, щоб цю перемогу побачили всі.</p>
	<p>Він узяв лінійку, акуратно провів горизонтальну лінію для дробових чисел і почав писати розв’язання задачі. Писав і пояснював усно кожну дію. І тут він помітив, що говорить монотонно й рівномірно, як говорив Яко. «Ні, це тут не годиться», — подумав Микита і почав говорити твердо й уривчасто, викарбовуючи кожне слово, як говорив його батько. Але й далі, стоячи коло дошки й пишучи, він уявою бачив перед собою через частокіл літер і цифр свого друга Яка.</p>
	<p>Микита писав і пояснював, але розуміли ті пояснення тільки вчитель, Тарас Бульба та ще двоє учнів. І розумів батько. Всі інші просто сиділи й дивилися.</p>
	<p>Ще ніколи не був Микита таким упевненим коло дошки, ще ніколи голос його не лунав так дзвінко й твердо. У коротких паузах між поясненнями чути було, як стукає крейда об дошку. Нарешті Микита закінчив, востаннє стукнув крейдою по дошці, ставлячи крапку, і обернувся лицем до класу. Батько глянув на годинник — Микита розв’язував задачу рівно п’ятнадцять хвилин. І, порушуючи напружену тишу, батько сказав тихо матері:</p>
	<p>— Слухай, я поняття не мав, що наш син такий молодець. Та це ж обдарований хлопець.</p>
	<p>І Микита почув ці слова, і це була найщасливіша хвилина в його шкільному житті.</p>
	<p class="article__date">1984 рік</p>

	<figure class="illustration">
		<img class="illustration__image" loading="lazy" decoding="async" src="/Український фольклор Книги/Микола Зінчук ☼ Чарівні казки/ілюстрації/image025.jpg" alt="Бешкетний друг Яко" title="Бешкетний друг Яко">
		<figcaption class="illustration__caption">Бешкетний друг Яко — Ілюстрація Савєльєвої Тетяни Борисівни</figcaption>
	</figure>

	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Чарівні казки/">Микола Зінчук «Чарівні казки»</a></p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
</footer>
<!--#include virtual="/-/inc/general__page_end.inc" -->
