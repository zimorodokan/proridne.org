<!--#include virtual="/-/inc/general__page_start.inc" -->
<title>Дівчина в окулярах ☼ Чарівні казки ☼ Микола Зінчук</title>
<meta name="Description" content="Казка «Дівчина в окулярах» — Микола Зінчук «Чарівні казки»">
<link rel="canonical" href="https://proridne.org/Український фольклор Книги/Микола Зінчук ☼ Чарівні казки/Дівчина в окулярах.html">
<!--#include virtual="/-/inc/pageType__Книга Микола Зінчук «Чарівні казки» Казка.inc" -->

<article class="articleMain">
	<h1 class="articleMain__header">Дівчина в окулярах <br><span class="article__authorInHeader">Микола Зінчук</span></h1>
	<p>Бувають люди, обличчя яких випромінює радість і щастя навіть тоді, коли для веселощів ніби й немає підстав. Тут ідеться не про ті бездумні веселощі, по яких пізнають недалеких простаків. Ми говоримо тут про людей внутрішньо осяяних, людей з чистим серцем і незаплямованим сумлінням. їх обличчя сяють добром і красою, що закорінені в усьому їх єстві.</p>
	<p>Саме такою була Дівчина в Окулярах, школярка випускного класу одної з наших шкіл. Ми називаємо її «Дівчина в Окулярах», бо окуляри стали невід’ємною частиною її людської істоти. Білолиця, світловолоса, синьоока, вона була й так гарною дівчиною, а окуляри робили її ще гарнішою.</p>
	<p>Із усіх навчальних предметів найбільше любила вона історію і мріяла вивчати її й далі. Закінчити школу і вступити в університет на факультет історії — це була її заповітна мрія, яка переросла в твердий намір.</p>
	<p>Дівчина в Окулярах знала, що при вступі на історичний факультет платити не треба, і це вселяло в неї віру, що вона таки буде навчатися там. Але її мама, вчителька сільської школи, не раз казала їй:</p>
	<p>— Доню, ми живемо в такий час, що без хабаря ніде ні кроку не ступиш. А ми грошей на хабар не маємо, і я не знаю, що буде з тобою. Вчися, старайся, і хай тобі допоможе Бог.</p>
	<p>А доня знала, що має добрі знання, і сподівалася на краще.</p>
	<p>Випускні іспити пройшли гарно, відшумів випускний вечір, і Дівчина в Окулярах з атестатом і золотою медаллю вийшла, як то кажуть, на стежку самостійного життя. І завезла документи в університет. Коли хтось казав їй, що без грошей пройти важко, вона кожного разу відповідала:</p>
	<p>— Мені треба тільки співбесіду з історії пройти. А історію я знаю.</p>
	<p>Вона так говорила, але в її юну душу таки закрадався сумнів. Знала ж бо, що «зрізують» і сильних учнів, якщо батьки не дали хабаря.</p>
	<p>Весь час між випускним вечором і вступною співбесідою дівчина готувалася. І здавалося їй, що з історії України вона знає все, що треба знати. А мама все повторювала: «Вчи, дитино, і хай допоможе тобі Бог».</p>
	<p>Доня ні на хвилину не забувала цих маминих слів і вірила в свої сили і в ласку Божу. І ще сподівалася на те, що не стануть екзаменатори кривдити напівсироту.</p>
	<p>І ось прийшов останній день. Завтра вранці вона має їхати на співбесіду. Що то буде?</p>
	<p>В цей день уже й навчання їй не йшло. Не могла вона зосередитися, як завжди. їй уже й їсти не їлося, а все думалося: «Що ж то буде?»</p>
	<p>Настав останній вечір перед вирішальним у її житті днем. Вона сиділа за столом, підперши голову руками, і думала. А тоді стала навколішки перед образом Божим і почала молитися. Молилася дівчина вперше в своєму житті. Вона не знала ніяких молитов, тільки просила, щоб допоміг їй Бог у вирішальну для неї годину, і обіцяла, що буде доброю, справедливою, милосердною, що ніколи не порушить законів Божих і житиме так, як заповідав Ісус Христос.</p>
	<p>— Ісусе Христе, Сине Божий, допоможи мені! — благально промовила вона, перехрестилася тричі, піднялася з колін, роздяглася і лягла спати.</p>
	<p>І приснилося їй, що йде вона рівненькою стежечкою, а довкола квіти, квіти. Такої краси вона не бачила зроду. Іде, дивиться — а назустріч їй Жінка в Білому. І такими ласкавими очима дивиться Жінка на неї. Та підійшла, поклала дівчині руку на плече і промовила:</p>
	<p>— Дівчинко, ти не бійся, все з тобою буде добре. Я буду просити за тебе мого Сина. Вони будуть питати тебе тільки те, що ти найкраще знаєш.</p>
	<p>Коли дівчина рано-вранці прокинулася, слова Жінки в Білому так пам’яталися їй, ніби не уві сні вона їх чула, а наяву кілька хвилин тому. І утвердилася дівчина в думці, що все буде добре. Швиденько зібралася, ще раз помолилася Богові і пішла на автобусну зупинку. І разом з нею поїхала мама.</p>
	<p>Коли перед ними відчинилася залізна університетська брама, дівчину пропустили, а мама зосталася на вулиці, де вже було багато батьків і матерів. Одні сиділи в розкішних машинах іноземних марок і були велично спокійні, бо знали, що все для їхніх дітей у цей день закінчиться добре, а в деяких і незалежно від їхніх знань. Адже належну суму «на лапу» було покладено. Але були і інші батьки. Вони сиротливо стояли перед залізною брамою, і надія ледве жевріла в їх душах, бо грошей на хабар у них не було.</p>
	<p>Почалася співбесіда.</p>
	<p>Вступники по одному входили, а потім почали так само по одному виходити. І одні були веселі, а інші сумні.</p>
	<p>Нарешті настала і Дівчини черга. І вона зайшла. Праворуч за столом сиділо двоє — молодий чоловік і середніх років жінка.</p>
	<p>Галя — а саме так звали нашу героїню — знала, що на співбесіду прийшло, крім неї, ще двадцять троє, а вибрати з них мають тільки восьмеро. Всі інші могли, якщо хотіли, складати іспити на загальних підставах.</p>
	<p>— Сідайте, — сказав їй молодий чоловік, — і запишіть питання.</p>
	<p>І він продиктував дівчині два питання. Дівчина в Окулярах писала ті питання, і лице її дедалі більше осяювала радість, бо нічого важкого для неї в тих питаннях не було.</p>
	<p>Екзаменатори побачили, що вона радіє, і лиця їх спохмурніли.</p>
	<p>І обоє вони думали те саме: «Видно, вона добре підготовлена, але ж напроти її прізвища в списку поміточки нема. Грошей її батьки не дали, і високі бали їй ставити не можна. Буде нам з нею морока, але ми її таки поставимо на належне їй місце».</p>
	<p>Дама сказала:</p>
	<p>— Сядьте за один з тих столів, обдумайте ці два питання і письмово напишіть відповіді.</p>
	<p>Вона сіла і почала писати відповіді. Зразу було видно, що задані їй запитання виходять далеко за межі шкільної програми. Але якраз із цих питань читала Галя додаткову літературу і могла з успіхом на них відповісти.</p>
	<p>Поки один за одним відповідали усно два інших вступники, вона написала вичерпні відповіді на свої питання.</p>
	<p>І ось вона знову стоїть перед ними, а вони прискіпливо вичитують написані нею відповіді. Все правильно!</p>
	<p>— Так, ви написали ніби непогано, — сказала дама. — Але все вирішиться після того, як відповісте на наших десять усних питань. Сума одержаних за ці питання балів і визначить вашу долю.</p>
	<p>Цій підстаркуватій дамі Дівчина в Окулярах не подобалася особливо. І не тільки тому, що не дала хабаря, а й через те, що була вродливою дівчиною. Жіночі заздрощі заграли в душі цієї розумної, але лихої серцем жінки.</p>
	<p>І задавали їй усні питання, а дівчина давала правильні і вичерпні відповіді. А ті двоє непомітно переглядалися і думали: «Як же її зрізати?» І питання ставилися дедалі важчі й важчі, але дівчина продовжувала відповідати чітко і ясно. За кожну відповідь вони ставили оцінку, і Галя встигла помітити, що молодий чоловік ставить їй самі п’ятірки, а дама здебільшого четвірки.</p>
	<p>Вона закінчила свою відповідь на питання про різницю між історичними концепціями Михайла Драгоманова і В’ячеслава Липинського, і тут дама сказала:</p>
	<p>— Все, ви вільні. Чекайте в коридорі на результат. Ми вас закличемо разом з усіма іншими.</p>
	<p>— Пробачте, — несподівано промовила дівчина, — ви казали, що питань буде десять, а було їх усього дев’ять.</p>
	<p>— Невже? — з удаваним здивуванням сказала дама і перерахувала питання — так, справді, їх було дев’ять. І подумала злостива дама: «Добре, я тобі зараз таке питання дам, що тобі від нього і в носі закрутить».</p>
	<p>— Скажіть, який австрійський імператор скоротив панщину до тридцяти днів на рік?</p>
	<p>— Панщину до тридцяти днів на рік скоротив імператор Йосиф Другий, який правив від тисяча сімсот вісімдесятого до тисяча сімсот дев’яностого року.</p>
	<p>Галя зрозуміла, що дама хотіла зупинитися на дев’ятому питанні, аби було менше балів. І тепер бачила Галя, що вона перемогла. Але тут дама сказала:</p>
	<p>— Відповіли ви непогано, але знаєте... чогось у вас таки не вистачає.</p>
	<p>— Я знаю, чого не вистачає, — промовила дрижачим голосом дівчина. — Не вистачає грошей на...</p>
	<p>— Замовчіть! — крикнула розгнівана дама. — Ідіть!</p>
	<p>І вона вийшла плачучи в коридор, а ті двоє почали пошепки перемовлятися між собою, щоб зміст їх розмови не міг розібрати вступник, який сидів у другому кінці аудиторії і писав письмові відповіді.</p>
	<p>Молодий чоловік сказав:</p>
	<p>— Її відповідь таки найкраща з усіх, що їх ми сьогодні чули.</p>
	<p>— То що ж, зволите поставити її першою по рейтингу?</p>
	<p>— А що ж тут інакше зробиш?</p>
	<p>У цей час останній вступник закінчив писати свої відповіді і встав. Ті двоє замовкли і відновили свою розмову аж після того, як він відповів на останнє з їхніх питань і вийшов.</p>
	<p>Тепер вони говорили голосніше:</p>
	<p>— То ви готові поставити її першою по рейтингу і зарахувати на історичний факультет?</p>
	<p>— Так, бо вона відповіла найкраще.</p>
	<p>— «Найкраще!» — глумливо повторила дама. — Але ж ви добре знаєте, що вона не дала ні цента. Коли ми отак ні за що ні про що будемо розкидатися балами, то не тільки самі нічого не будемо мати, а й Петрович не зможе належної суми отримати. А йому ж треба ще давати нагору, в Київ. Виявимо м’якотілість, пропустимо одного-другого без грошей — і порушиться вся чітко відпрацьована система. І що тоді нам скажуть?</p>
	<p>— Та ж так, — сказав молодий чоловік, але в голосі його таки чувся сумнів.</p>
	<p>— Скільки ви їй там балів нарахували?</p>
	<p>— Шістдесят. Я поставив їй п’ятірки за всі відповіді. А ви?</p>
	<p>— Я поставила їй п’ятдесят один бал.</p>
	<p>— Як так — «п’ятдесят один»?</p>
	<p>— А отак. Це якраз стільки, щоб вона не потрапила до числа зарахованих. І цей п’ятдесят один бал я їй і поставлю у відомість.</p>
	<p>І вона присунула до себе відомість і впевненою рукою вивела число «60». І розгублено викрикнула:</p>
	<p>— Ой!</p>
	<p>— От бачите, — іронічно зауважив молодий чоловік, — ваша ліва рука не знає, що пише права.</p>
	<p>— Та я й сама не знаю, як воно так вийшло. Хотіла написати «51», а вийшло «60». Що ж тепер будемо робити?</p>
	<p>— Та що вже тут зробиш? Не будемо ж закреслювати або витирати поставлену цифру. Хай уже так і буде. Розписуйтеся.</p>
	<p>І дама хоч-не-хоч розписалася і подумала: «Воліла б я сісти на їжака, аніж отаке зробити. Але нічого не зробиш».</p>
	<p>Услід за дамою розписався на відомості молодий чоловік. Тоді він пішов до дверей і сказав усім, хто чекав у коридорі:</p>
	<p>— Заходьте.</p>
	<p>Усі зайшли, посідали. А через хвилину встали, щоб стоячи слухати повідомлення про результати співбесіди. І прізвище Дівчини в Окулярах зачитали першим! Велика радість затопила її. Звучали одне за одним прізвища всіх інших переможців співбесіди, але прізвища ті ніби здалеку долітали до неї, бо дівчина була заглиблена у власні радісні почуття.</p>
	<p>Екзаменатори поздоровили переможців з успіхом, а всім іншим побажали успіху в іспитах на загальних підставах. Юнаки й дівчата подякували, попрощалися й пішли.</p>
	<p>Галя вийшла надвір і здалеку побачила крізь залізне плетиво брами мамине обличчя.</p>
	<p>— Все гаразд! — крикнула вона, радісно всміхаючись і переможно піднімаючи вгору екзаменаційний листок. Напроти сонця поблискували її окуляри, і здавалося, що радісно усміхаються й вони.</p>
	<p class="article__date">1997 рік</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Чарівні казки/">Микола Зінчук «Чарівні казки»</a></p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
</footer>
<!--#include virtual="/-/inc/general__page_end.inc" -->
