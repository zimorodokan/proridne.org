<!--#include virtual="/-/inc/general__page_start.inc" -->
<title>Іван Корзан ☼ Чарівні казки ☼ Микола Зінчук</title>
<meta name="Description" content="Казка «Іван Корзан» — Микола Зінчук «Чарівні казки»">
<link rel="canonical" href="https://proridne.org/Український фольклор Книги/Микола Зінчук ☼ Чарівні казки/Іван Корзан.html">
<!--#include virtual="/-/inc/pageType__Книга Микола Зінчук «Чарівні казки» Казка.inc" -->

<article class="articleMain">
	<h1 class="articleMain__header">Іван Корзан <br><span class="article__authorInHeader">Микола Зінчук</span></h1>
	<p>Радянська делегація їхала на міжнародну конференцію з питань сільського господарства, яка мала відбутися в Сполучених Штатах Америки. Делегацію сформували з керівних працівників. Але в останній момент прийшла згори вказівка, що треба обов’язково залучити до неї хоч одного рядового колгоспника, який працює в тваринництві, притому в горах. Бо ж на конференції мала йти мова про тваринництво в гірських умовах. І залучили заслуженого вівчаря з Карпат Івана Корзана.</p>
	<p>І так сталося, що до Америки вони доїхати не змогли. Над Атлантичним океаном знялася буря, їхній корабель був пошкоджений і почав тонути. Усіх пасажирів і екіпаж розметало по океану, і невідомо, хто врятувався, а хто загинув. А нашу делегацію викинуло на невеликий безлюдний острів. Туди ж викинуло багато уламків розбитого корабля і багато різного добра, в тому числі кілька торбин із насінням високоврожайних сільськогосподарських культур. Як тільки буря вщухла, голова нашої делегації товариш Медведенко провів робочу нараду, на якій було прийнято рішення: зобов’язати Івана Корзана збудувати з викинутих на берег уламків хату. Бо ж не може таке поважне начальство жити просто неба.</p>
	<p>Іван взявся до роботи, але зразу виявилося, що більшість тих уламків надто важкі. Іван не міг позносити їх докупи. Тоді Медведенко наказав підключитися до цієї роботи всім іншим. А себе він призначив керівником будівництва. За два тижні сяк-так стулили неоковирну халупу, але це вже було щось. А щось завжди краще, ніж ніщо.</p>
	<p>А їли в ці дні нові острів’яни те, що викинули на берег океанські хвилі з розбитого корабля. Але минув якийсь час, і вся їжа закінчилася. Медведенко вирішив провести нараду для обговорення становища. Зібралися всі, тільки Івана Корзана не закликали, бо в нього багато роботи.</p>
	<p>Зі вступним словом виступив той же Медведенко. Він сказав:</p>
	<p>— Ми всі радянські люди і комуністи. Нам треба створити керівний центр, тобто райком і райвиконком. Спочатку оберемо секретаря райкому партії. Які будуть пропозиції щодо кандидатур?</p>
	<p>Піднявся Тхоренко і з нотками шанобливості сказав:</p>
	<p>— Я пропоную кандидатуру товариша Медведенка.</p>
	<p>Звичайно, то не він, Тхоренко, пропонував, а сам Медведенко пропонував себе. А Тхоренкові, як це завжди робилося в таких випадках, Медведенко перед зборами сказав, щоб той виступив із такою пропозицією.</p>
	<p>Тоді встав Вовченко.</p>
	<p>— Ставлю на голосування пропозицію товариша Тхоренка. Хто за те, щоб першим секретарем райкому став товариш Медведенко?</p>
	<p>Проголосували одноголосно. І знову піднявся Медведенко.</p>
	<p>— Є така думка: обрати на посаду голови райвиконкому товариша Вовченка.</p>
	<p>Проголосували знову одноголосно.</p>
	<p>— А товариша Лисенка, — вів далі Медведенко, — пропоную на посаду завідуючого відділом сільського господарства.</p>
	<p>Пропозиція пройшла одноголосно.</p>
	<p>— А самим сільськогосподарським виробництвом буде займатися колгоспник Іван Корзан, — продовжив Медведенко. — Це для нього звична діяльність. Хто за цю пропозицію, прошу піднести руку.</p>
	<p>І ця пропозиція пройшла одноголосно. Тоді Медведенко обвів очима своїх соратників і сказав:</p>
	<p>— Нам залишається тільки вирішити питання про товариша Тхоренка. Які будуть пропозиції?</p>
	<p>— Пропоную його направити на допомогу Іванові, — сказав Вовченко, — хай працюють удвох.</p>
	<p>Тхоренка аж пересмикнуло. Він попросив слова:</p>
	<p>— З пропозицією товариша Вовченка не погоджуюся. Товариші! Я ж двадцять років на керівній роботі був. Я ж номенклатура райкому. Мене ж десять разів знімали і після того знову на керівну роботу ставили. Хіба ж ви не знаєте, що я належу до непотоплюваних? Навіть стихія морська не згубила мене, і я виплив на цей острів, а ви, товаришу Вовченко, хочете мене втопити. Де ви коли чули, щоб керівного працівника направили на рядові колгоспні роботи? Моя справа — не працювати, а керувати, організовувати людей на боротьбу за світле майбутнє. Прошу вирішити моє питання по-товариськи, по-партійному.</p>
	<p>— Дійсно, товариші, — сказав Медведенко, — якось воно негарно виходить — кинути товариша-партійця напризволяще. Пропоную Тхоренка на посаду завідуючого відділом культури.</p>
	<p>— Це якраз те, що треба! — радісно вигукнув Тхоренко.</p>
	<p>— Не скачіть поперед батька в пекло. Вас ще не обрали, — повчально зауважив Медведенко. — Хто за те, щоб товариша Тхоренка призначити завідуючим відділом культури?</p>
	<p>Усі були «за».</p>
	<p>— Тепер нам зостається довести наші рішення до відома Івана Корзана. Розуміється, в тій частині, яка стосується його самого.</p>
	<p>А Іван, на диво всім керівникам, раптом виявив невдоволення. Він сказав, що йому важко буде робити одному на п’ятьох. Треба, щоб усі робили.</p>
	<p>Це було нечуване зухвальство. Ставити під сумнів рішення райкому?! Медведенко сказав:</p>
	<p>— Товаришу Корзан! Ви забуваєтеся, де ви знаходитеся. Партія і радянська влада довірили вам почесне звання працівника сільського господарства, а вам ще не подобається? Ви кажете, що вам важко одному своєю працею прогодувати п’ятьох? А чи знаєте ви, що кожен американський фермер своєю працею прогодовує півсотні людей? Ви п’ять, а він п’ятдесят. Отож, вам буде в десять разів легше, як йому. До того ж американський фермер працює на експлуататорів-капіталістів, а ви на свій рідний народ працювати будете. Знайте, якщо ви й далі будете стояти на антинародних позиціях, то на вас чекає сувора народна кара. Ідіть і працюйте. І щоб ми були забезпечені харчами.</p>
	<p>При цих останніх словах усі четверо керівників промовисто показали Іванові свої ікла. І він мовчки пішов. І взявся до роботи.</p>
	<p>Іван копав землю, садив і сіяв. Але ж урожаю треба чекати довго, а їсти керівникам треба вже тепер. Доводилося збирати викинутих водою на берег молюсків. Їх приносив Іван керівникам. Ті морщилися, кривилися, але їли, бо голод не брат.</p>
	<p>Іван у поті чола працював, а керівники щоранку спали, аж поки сонце не піднімалося височенько над морем. А тоді вставали, снідали молюсками і після того влаштовували нараду. Після такої щоденної наради вони з почуттям виконаного обов’язку йшли на морський берег відпочивати. Іноді для різноманітності розлягалися не на прибережному піску, а під тінистим деревом, яке одне тільки й було на острові.</p>
	<p>А Іван Корзан працює та й працює.</p>
	<p>Майже ніякої рослинності на острові не було. При березі голий пісок, а далі від берега бідненька травиця. Тільки росли високі-високі пальми та оте єдине розлоге ерево. На пальмах висіли поміж листям великі кокосові горіхи, і дуже хотілося керівникам тих горіхів попоїсти. Але вони так високо, як туди вилізти? Зібралися керівники на чергову нараду і внесли в порядок денний питання: як добути горіхів?</p>
	<p>— Вони дозріють і самі впадуть, — сказав Вовченко.</p>
	<p>— Невідомо, коли це станеться, а горіхів ми хочемо вже сьогодні, — заперечив Медведенко. — Моя пропозиція така: зобов’язати Івана Корзана вилізти на пальму і нарвати горіхів.</p>
	<p>— Але ж він може впасти і вбитися, — несміливо сказав Лисенко.- Хто ж тоді буде нас годувати?</p>
	<p>— Ми зобов’яжемо його бути обережним і міцно триматися, — авторитетно заявив Медведенко.</p>
	<p>І вирішили керівники, і записали: «Зобов’язати Івана Корзана забезпечити народ горіхами».</p>
	<p>Вони думали, що Корзан буде опиратися і відпрошуватися. А він нічого не сказав, тільки плюнув у долоні, обхопив стовбур пальми і поліз аж до самого вершечка. А керівники стояли і дивилися вгору, пороззявлявши роти. Ото молодець Корзан!</p>
	<p>Іван зривав горіхи, кидав їх униз і так йому хотілося попасти котромусь у голову, але керівники стереглися і завчасу відскакували.</p>
	<p>Глянув Корзан з високості на океан і побачив далеко-далеко на обрії якийсь острів. Відтоді далекий острів на обрії не йшов йому з гадки. Добре було б утекти від цих паразитів на той острів! Але він не був певен, що й там нема таких керівників. На кораблі ж їх було багато. А що, як і на той острів хвилі викинули з десяточок? А може, таки їх там нема? Треба спробувати тікати.</p>
	<p>Обдумав усе до ладу Іван Корзан, підійшов до керівників та й каже:</p>
	<p>— Горіхи — то горіхи, а чи не хотіли б ви свіжої рибки?</p>
	<p>— Та чому б не хотіли, Іване? Але як її зловити? Рибка плаває по дну...</p>
	<p>— Для цього треба човен й сіть, — сказав Іван Корзан. — Я можу це зробити.</p>
	<p>— То зроби, голубчику. Ми й тобі рибку дамо, як зловиш.</p>
	<p>Іван узяв сокиру, звалив оте єдине крислате дерево, обтесав у формі довгого човна і почав видовбувати його. Це була довга й важка робота. Човен був готовий аж через три місяці. Іван сплів сіть, приладнав до човна два добрих весла і спробував зіпхнути човен на воду. Але де там! Човен був такий важкий, що годі було зрушити його з місця. Довелося кликати на допомогу керівників. Ці люди зроду не зробили нічого корисного, але їм хотілося рибки. І вони разом з Іваном напружили всі сили і зсунули човен на воду.</p>
	<p>Сів Іван у човен, взявся за весла і почав віддалятися від берега.</p>
	<p>— Ти дивись, який гарний човен маємо. Тепер будемо їсти рибку, — сказав Вовченко.</p>
	<p>І вони засперечалися між собою, давати Іванові рибку чи не давати. Вовченко був за те, щоб давати. Якусь маленьку, паршивеньку, але дати. Для заохочення. Але всі інші були категорично проти. І вирішили: не давати!</p>
	<p>А тим часом Іван Корзан уже далеченько від берега відплив.</p>
	<p>— Щоб він хоч цим човном не втік, — зауважив Лисенко. — Подивіться, як жваво пливе.</p>
	<p>— Та нікуди він не втече, — заперечив Медведенко. — Кругом океан.</p>
	<p>Але тут Іван обернувся до них і голосно крикнув:</p>
	<p>— Бувайте здоровенькі! І не кашляйте!</p>
	<p>І наліг Іван Корзан на весла. Медведенко гаркнув:</p>
	<p>— Зловити його!</p>
	<p>Всі кинулися виконувати наказ, але забігли у воду до пояса і зупинилися. Один лиш Тхоренко відважно пустився пливти, але, як то кажуть, далеко куцому до зайця. Незабаром стомлений Тхоренко вернувся, а човен з Іваном зник у морській далині.</p>
	<p>Іван Корзан щасливо дістався до населеного острова, а звідти й додому, в Україну. І пішов на полонину пасти вівці.</p>
	<p>Нам залишається ще відкрити читачеві одну таємницю. Чому острів, на який закинуло Івана та керівників, був безлюдний? Такий гарний острів і кокоси на пальмах, а людей — ні душі. Секрет у тому, що він лежав дуже низько над рівнем моря. Раз на кілька років у тих краях бували такі бурі, що хвилі перекочувалися по всьому острову і змивали все на своєму шляху. Тільки добре вкоріненим пальмам вдавалося уціліти. Незабаром після втечі Івана буря змила керівників разом з хатою в бурхливий океан. І не зосталося й сліду від них на землі.</p>
	<p class="article__date">1991 рік</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Чарівні казки/">Микола Зінчук «Чарівні казки»</a></p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
</footer>
<!--#include virtual="/-/inc/general__page_end.inc" -->
