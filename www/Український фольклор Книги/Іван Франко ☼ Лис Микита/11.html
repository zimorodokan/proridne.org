<!--#include virtual="/-/inc/general__page_start.inc" -->
<title>Лис Микита — Іван Франко ☼ Пісня одинадцята</title>
<meta name="Description" content="Іван Франко «Лис Микита» Пісня одинадцята">
<link rel="canonical" href="https://proridne.org/Український фольклор Книги/Іван Франко ☼ Лис Микита/11.html">
<!--#include virtual="/-/inc/pageType__Книга Іван Франко «Лис Микита» Розділ.inc" -->

<article class="articleMain">
	<h1 class="articleMain__header">Лис Микита — Пісня одинадцята <br><span class="article__authorInHeader">Іван Франко</span></h1>
	<div class="poem">
		<p>
			Добре кажуть мудрі люди:<br>
			Аби розум — щастя буде...<br>
			Думав так і мудрий Лис<br>
			Хоч мороз ішов по тілі,<br>
			Але мав він рухи, смілі<br>
			І чоло високо ніс.<br>
			— Гей, убивце ти проклятий<br>
			Смієш гордо виступати? —<br>
			Грізно з трону крикнув цар. —<br>
			Гляньте, панство, поглядає<br>
			Веселенько, мов не знає,<br>
			Що прислав цареві в дар!<br>
			Знову думаєш брехнею<br>
			Одурить мене своєю?<br>
			Зайця хто загриз і з’їв?<br>
			Цап, твій спільник, вже роздертий<br>
			Не втечеш і ти від смерті.<br>
			Хоч би що тут говорив! —<br>
			Лис поблід, почав тремтіти,<br>
			Наче перший раз на світі<br>
			Новину таку почув;<br>
			Далі, руки заломивши<br>
			І лице слізьми обливши,<br>
			На все горло так загув:<br>
			— Ой, ой, ой, тяжка година!<br>
			Любий Заїнько загинув,<br>
			І проклятий Цап іздох!<br>
			Ох, окрадений Микито,<br>
			Де ж твій скарб тепер подіто?<br>
			Що робити? Ох, ох, ох!<br>
			— Що це ти верзеш, брехуне? —<br>
			Цар до нього гнівно суне.<br>
			— Царю, вбий мене тепер.<br>
			Це ж мій скарб пропав безцінний.<br>
			Жить не хочу ні хвилини!<br>
			Чом я досі не помер?<br>
			Вірив Зайцеві я щиро,<br>
			Мав до Цапа також віру, —<br>
			Через них і передав<br>
			У великому пакунку<br>
			Скарб тобі для подарунку —<br>
			Світ такого не видав.<br>
			Діамант там був чудовий,<br>
			Що вночі, мов місяць повний.<br>
			Серед темряви світив;<br>
			Був там перстень рубіновий.<br>
			Що ясне чуття любові<br>
			До хазяїна будив.<br>
			Для Цариці ж, Царю гнівний,<br>
			Слав я дзеркало предивне<br>
			В пишних рамцях золотих...<br>
			Хто бувало в нього гляне,<br>
			Той такий красивий стане,<br>
			Що зчарує враз усіх.<br>
			От такий-то скарб чудесний.<br>
			Я тобі, слуга твій чесний,<br>
			Через Зайця передав.<br>
			Хто ж міг думати-гадати,<br>
			Щоб Цаписько бородатий<br>
			Ті дари заграбував?<br>
			А тепер, Царице-мамо,<br>
			Цапа вже нема між нами, —<br>
			Де ж я скарб отой знайду?<br>
			А тимчасом тут на мене<br>
			Гидко бреше люд скажений.<br>
			Щоб упхати у біду!..<br>
			Царю, й ти, Царице-пані,<br>
			Всі ті вигадки погані<br>
			З мудрих викиньте голів,<br>
			Щоб потомки не судили,<br>
			Що ви лихом відплатили<br>
			Найвірнішому з рабів. —<br>
			Він замовк. Ще цар гнівиться,<br>
			Та захлипала Цариця, —<br>
			Вдачі доброї була.<br>
			Та ще й смачно попоїла:<br>
			На обід вона строщила<br>
			Четверть ситого вола.<br>
			Знову Лис: — О, боже милий!<br>
			Вороги Вам засліпили<br>
			Ваші очі царські знов.<br>
			Жить не хочу без надії,<br>
			Нам-бо серце тільки гріє<br>
			Царська ласка та любов.<br>
			Так прощай же, білий світе.<br>
			Ви ж на бій зо мною йдіте, —<br>
			Вороги мої тяжкії<br>
			Що? Злякались? Поховались?<br>
			Чом брехать ви не боялись,<br>
			Полохливі та гидкі?<br>
			Знаю: брехні розпускати<br>
			Легше, ніж за правду стати,<br>
			Вийти сміливо на бій.<br>
			Ну ж бо, ну, страхополохи!<br>
			Хто шляхетний з вас хоч трохи?<br>
			Хто приймає виклик мій?<br>
			— Я, ненависний брехуне! —<br>
			Крикнув Вовк, і сміло суне<br>
			З кола родичів своїх. —<br>
			Я ладен тебе провчити,<br>
			Твій язик укоротити,<br>
			Щоб не брав ти нас на сміх.<br>
			Перед ясні царські очі<br>
			Я стаю й боротись хочу,<br>
			Та на смерть, не на життя,<br>
			Щоб ствердить, що ти поганець<br>
			І шахрай та ошуканець<br>
			Без сумління й каяття.<br>
			Не за власні кривди б’юся,<br>
			Хоч із ними не таюся, —<br>
			За братів виходжу я.<br>
			Не за себе хочу мститься,<br>
			А за муки, що Вовчиця<br>
			Перетерпіла моя.<br>
			Про одну таку образу<br>
			Як згадаю, то щоразу<br>
			Ущипне за серце злість.<br>
			Над ставком сидить Вовчиця,<br>
			Бачить — Лис, щоб підживиться.<br>
			Ліг та й рибу смачно їсть.<br>
			«Що це ти їси, Микитко?» —<br>
			«Рибу їм, шановна тітко». —<br>
			«Дай же, серденько, й мені!» —<br>
			«Рибки хочеться, тітусю? —<br>
			До ставка біжіть. Клянуся<br>
			Повно там її на дні». —<br>
			«Е, в ставку! Чи я не знаю!<br>
			Тільки як же упіймаю?» —<br>
			«Тіточко, навчу я вас.<br>
			Я ж рибалю кожну днину:<br>
			Де лиш сіть свою закину,<br>
			Маю здобич повсякчас». —<br>
			«Що за сіть?» пита вовчиця.<br>
			«Можна й зараз подивиться».<br>
			А якраз широкий став<br>
			Був під кригою міцною,<br>
			Тільки хтось для водопою<br>
			Ополонку прорубав.<br>
			От до неї й припровадив<br>
			Лис Вовчицю та й порадив:<br>
			«Хвіст у воду опустіть,<br>
			Так посидьте із годинку, —<br>
			Не одну тоді торбинку<br>
			Упіймаєте в цю сіть».<br>
			Так він лестився й крутився,<br>
			Так Вовчиці піддобрився.<br>
			Що повірила вона:<br>
			В мить одну на лід присіла,<br>
			Хвіст у воду опустила<br>
			Та й держить, держить, дурна!<br>
			«Лисе, — каже, — щось щипає!» —<br>
			«Цить, то риба так хапає».<br>
			А хвоста мороз хапав...<br>
			«Лисе, можна витягати?» —<br>
			«Ні, ще треба зачекати».<br>
			Лис Микита відказав.<br>
			«Лисе, тягне щось і смика!»<br>
			«Цить, то щука привелика<br>
			Так вовтузиться з хвостом...»<br>
			А то хвіст їй примерзає...<br>
			«Ой, тягну!» вона гукає.<br>
			«Не тягни, ще буде й сом!»<br>
			Та вона, хоч теє чула,<br>
			Вже не стерпіла, шарпнула...<br>
			Не пускає... «Ну, тягни! —<br>
			Каже Лис. — Там риб багато.<br>
			Треба швидше витягати,<br>
			Повтікають-бо вони».<br>
			Ще шарпнула раз і вдруге,<br>
			Аж завивши від напруги, —<br>
			Хвіст неначе прикипів...<br>
			Каже Лис: «Ну, слава богу,<br>
			Он ідуть нам на підмогу<br>
			Люди з сіл та хуторів».<br>
			Як Вовчиця те почула,<br>
			З переляку й світ забула.<br>
			Виє, плаче, просто жах...<br>
			На широкий став застиглий<br>
			Справді гнівні люди бігли<br>
			Із дрючками у руках.<br>
			Сиплються удари градом...<br>
			Бідолашна крутить задом,<br>
			Б’ється, рветься, а ті б’ють..<br>
			Як смикне ж вона щосили...<br>
			Півхвоста в льоду лишила,<br>
			Та й шмигнула в дальню путь. —<br>
			Каже з усміхом Микита:<br>
			— Правда, що вже й говорити.<br>
			Тільки трохи в ній брехні.<br>
			Ну, хіба ж ото годиться<br>
			Вдачу хижої Вовчиці<br>
			Та приписувать мені?<br>
			Будь вона розважливіша,<br>
			Підняла б хвоста скоріше,<br>
			Рибку б витягла зо дна...<br>
			А вона, немов здуріла,<br>
			Став увесь піймать хотіла...<br>
			Де, скажіть, моя вина? —<br>
			Весь народ зареготався,<br>
			Тільки Вовк розлютувався,<br>
			Каже Лисові: — Ну, ну!<br>
			Ще одну таку пригоду<br>
			Розкажу я тут народу,<br>
			Доведу твою вину.<br>
			Край глибокої криниці<br>
			Два відра висіло з криці<br>
			На довжезнім ланцюзі;<br>
			Як униз одно спускалось<br>
			Друге вгору підіймалось,<br>
			Так би мовить, по черзі.<br>
			Лис хотів води напиться.<br>
			У відро — та й у криницю<br>
			Він спустився в цім відрі.<br>
			П’є, смакує... Тільки ж горе!<br>
			Як підняться знову вгору?<br>
			Хто поможе угорі?<br>
			Плаче, стогне, репетує,<br>
			А Вовчиця теє чує,<br>
			Пробігаючи ліском.<br>
			До криниці зазирає...<br>
			«Лисе, що таке?» питає<br>
			Найніжнішим голоском.<br>
			Лис мій швидко забалакав:<br>
			«Ах, тітусю, риби, раків<br>
			Тут я навіть не злічу!<br>
			Півгодини їх збираю,<br>
			А відро вже повне маю,<br>
			Ще й наївся досхочу.<br>
			Жаль — нема куди вже брати.<br>
			Влізь до того он відра ти<br>
			І сюди мерщій спустись.<br>
			Наїсися, ще й додому<br>
			Занесеш линків старому»,<br>
			Так брехав їй хитро Лис.<br>
			Ну, а це ж для вас не тайна,<br>
			Що Вовчиця, як звичайно,<br>
			Страх голодная була.<br>
			Як про рибу й раки вчула,<br>
			Зараз у відро Стрибнула —<br>
			І з відром униз пішла.<br>
			Вниз пішло відро Вовчиці,<br>
			Вверх пішло зо дна криниці<br>
			Те відро, де Лис сидів.<br>
			«Ну, тітусю, будь здорова!<br>
			Рибка там є пречудова! —<br>
			Крикнув Лис, як вверх летів.<br>
			Спочивай собі часину!<br>
			Я йду вгору, ти в долину, —<br>
			Що ж, на тім стоїть земля!<br>
			Риб не дуже там багато,<br>
			Маєш час поміркувати,<br>
			Як дістатись відтіля».<br>
			Чують люди крик Вовчиці,<br>
			Позбігались до криниці...<br>
			Чи ж знайшовся серед них<br>
			Хоч один, хто б міг сказати:<br>
			«Це ж голодних діток мати!<br>
			Пожаліймо тих малих!»<br>
			Де там! «Злодій у криниці!<br>
			За лошата, за ягниці<br>
			Ми відплатимо тепер!»<br>
			Так вони кричать, гукають<br>
			І нещасну витягають:<br>
			«Бийте вовка, щоб умер!»<br>
			Молотили, молотили,<br>
			А вона від них щосили<br>
			Кинулась, напівжива...<br>
			Врятуватись врятувалась,<br>
			А три роки лікувалась...<br>
			Ну, правдиві це слова?<br>
			Визнаєш свою провину,<br>
			Хитрий Лисе, Лисів сину,<br>
			Визнаєш чи, може, ні?<br>
			Маю гніватися право<br>
			За таку огидну справу?<br>
			Дай же відповідь мені!<br>
			— Вовче-братіку! Вовчисі<br>
			Ти від мене поклонися:<br>
			Вдячний я довіку їй,<br>
			Що мене урятувала<br>
			І за мене постраждала<br>
			У пригоді тій лихій.<br>
			Тільки ж те подумай, друже:<br>
			В неї тіло сильне й дуже;<br>
			Я — не треба і казать,<br>
			Знають де осики й верби —<br>
			Під киями зразу вмер би...<br>
			Хто ж охочий умирать? —<br>
			Так Микита насміхався.<br>
			Люд навколо реготався,<br>
			А Неситий закричав:<br>
			— Годі битись язиками,<br>
			Доведу тобі зубами,<br>
			Хто з нас правду тут казав! —<br>
			Цар гукнув: — І справді, годі!<br>
			Хто з вас чесний, хто з вас злодій.<br>
			Навіть чорт не знає сам.<br>
			Завтра вранці на майдані<br>
			Буде бій у вас останній,<br>
			Він лиш правду скаже нам.
		</p>
	</div>

	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Іван Франко ☼ Лис Микита/" title="Іван Франко ☼ Лис Микита">Лис Микита — Іван Франко</a> Київ. Видавництво «Молодь» 1951</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>


<article class="articleMain">
	<h1 class="articleMain__header">Лис Микита — Пісня одинадцята <br><span class="article__authorInHeader">Іван Франко</span></h1>
	<div class="poem">
		<p>
			Повідають мудрі люде:<br>
			Прибудь розум, щастя буде.<br>
			Того й Лис державсь усе:<br>
			Хоч мороз шкребе по тілі,<br>
			Але рухи бистрі, смілі,<br>
			Гордо голову несе.<br>
			Так він виступив охоче:<br>
			Всі на нього вперли очі,<br>
			Всім зробилось прикро так,<br>
			Мов чекали грому, бурі…<br>
			Між ряди німі, понурі<br>
			Лис вступив, мов весельчак.<br>
			«Га, убійце ти проклятий!<br>
			Ти ще смієш тут ставати? -<br>
			Грізно з трону крикнув цар.-<br>
			Гляньте, панство, він ступає<br>
			Так свобідно, мов не знає,<br>
			Як гидкий прислав нам дар.<br>
			Га, ти міх брехень і зради!<br>
			Ні, не надійся пощади!<br>
			Яця ти на смерть загриз!<br>
			Цап, твій спільник в Яця смерти,<br>
			Вже на штуки є роздертий,-<br>
			Се й тебе жде, пане Лис!»<br>
			Лис поблід, почав тремтіти,<br>
			Наче перший раз на світі<br>
			Новину таку почув;<br>
			Далі, руки заламавши<br>
			І лице слізьми облявши.<br>
			На все горло так зарув:<br>
			«Ой-ой-ой, годино чорна!<br>
			Яць загиб, душа моторна,<br>
			І проклятий Цап іздох!<br>
			Ох, окрадений Микито,<br>
			Твій найбільший скарб десь скрито!<br>
			Що ж почну я! Ох-ох-ох!»<br>
			«Що се ти верзеш, брехуне?» -<br>
			Цар до нього гнівно суне.<br>
			«Царю, вбий мене тепер!<br>
			Се ж мій скарб пропав безцінний,<br>
			То й я жити вже не склінний,<br>
			Ліпше б я відразу вмер!<br>
			Га, я думав, що на Яця<br>
			І на Цапа можна здаться.<br>
			Через них я й передав<br>
			В запечатанім пакунку<br>
			Скарб для тебе в подарунку -<br>
			Світ такого не видав.<br>
			Там діамант був чудовний,<br>
			Що вночі, мов місяць повний,<br>
			Серед потемків світив;<br>
			Там був перстінь рубіновий,<br>
			Що склоняв всіх до любови<br>
			К тому, хто його носив.<br>
			Се цареві слав я радо,<br>
			Для цариці ж ще свічадо*<br>
			Смарагдове приложив:<br>
			Хто глядівсь в нім за погоди,<br>
			Набирав здоровля, вроди,<br>
			Навіть мертвий би ожив.<br>
			Отакі цінні клейноди<br>
			Я, не надіючись шкоди,<br>
			Через Яця передав.<br>
			Чи ж міг думать я хоть хвильку,<br>
			Що вб’є Яця Цап Базилько,<br>
			Щоб дарунки зграбував?<br>
			А тепер же, рідна мамо!<br>
			Яць погиб і Цап то само,<br>
			Де ж я скарб свій віднайду?<br>
			А на мене злі язики<br>
			Тут звалили гріх великий,<br>
			Щоб упхати у біду.<br>
			Царю, й ти, Царице-пані,<br>
			Всі підозріння погані<br>
			Геть відкиньте, сплітки всі!<br>
			Щоб потомки не судили,<br>
			Що ви шилом відплатили<br>
			Найвірнішому слузі!»<br>
			Втих Лис. Цар насупив лиця,<br>
			Та захлипала Цариця -<br>
			Страх чутливая була,<br>
			Ще й по добрім підвечірку,<br>
			Бо сама, обдерши шкірку,<br>
			З’їла смачно чверть Вола.<br>
			«Ні, — почав знов Лис по хвили,-<br>
			Бачу, вороги закрили<br>
			Ваші царські очі знов!<br>
			То й мені життя обридло!<br>
			Бо підданих сила й світло -<br>
			Царська ласка і любов.<br>
			Так прощай же, білий світе!<br>
			А ви, кляті, виходіте,<br>
			Завзятущі вороги!<br>
			Хто що мав мені закинуть,<br>
			Виступай! Чи жить, чи згинуть,<br>
			Будем биться без ваги!<br>
			Що ж вас, труси, не видати?<br>
			Лиш позаочі шептати<br>
			Вмієте, а щоб в лице<br>
			Стати сміло, доказ дати<br>
			І життям за правду стати,-<br>
			О, то вас нема на це!»<br>
			«Брешеш, навісний брехуне! -<br>
			Крикнув Вовк і сміло суне<br>
			З-між звірячої товпи.-<br>
			Я з тобою биться хочу.<br>
			Клятий твій язик вкорочу,<br>
			Щоб не брав ти нас на кпи!<br>
			Перед бога й царські очі<br>
			Я стаю й бороться хочу,<br>
			Та на смерть, не на життє,<br>
			Щоб ствердить, що ти поганець,<br>
			І брехун, і ошуканець,<br>
			Топчеш все, що є святе!<br>
			Не те, що мені творив ти,<br>
			Але всі звірячі кривди<br>
			Против тебе ставлю я.<br>
			Не за себе хочу мститься,<br>
			А за теє, що Вовчиця<br>
			Перетерпіла моя.<br>
			Слухайте, яку публіку<br>
			Він зробив їй, що й довіку<br>
			Не позбуться їй знаку.<br>
			Над ставом сидить Вовчиця,<br>
			Лис надбіг і аж давиться,<br>
			Смачно рибу їсть жарку.<br>
			«Що се ти їси, Микитко?» -<br>
			«Адже рибу», — каже швидко<br>
			Лис. «Та дай же ж і мені!» -<br>
			Просить жінка. «Що вам, тітко,<br>
			Риби хочесь? Поглядіть-ко,<br>
			Тут в ставку їх тьма на дні!»<br>
			«Е, в ставку! Чи я не знаю?<br>
			Що ж, коли їх не спіймаю!» -<br>
			«Тіточко, я вас навчу.<br>
			Я ж їх ловлю всяку днину:<br>
			Де лиш сіть свою закину,<br>
			Десятками їх тащу!»<br>
			«Що за сіть?» — пита Вовчиця.<br>
			«Сього зараз мож навчиться.<br>
			Ось зо мною лиш ходи!»<br>
			Сніг був, вітер на болоню,<br>
			Став замерз, одну лиш тоню<br>
			Хтось протяв серед води.<br>
			От сюди-то припровадив<br>
			Лис Вовчицю й так їй радив:<br>
			«Тітко, гляньте, що тут їх!<br>
			Лиш у воду хвіст запхайте,<br>
			Подержіть та й витягайте -<br>
			Риб спіймете повен міх!»<br>
			І так щирим він чинився,<br>
			Так Вовчиці піддобрився,<br>
			Що повірила вона:<br>
			Поквапно на лід присіла,<br>
			В ополонку хвіст встромила<br>
			Та й держить, держить — дурна!<br>
			«Лисе, — каже, — щось щипає!» -<br>
			«Цить, то риба так хапає».<br>
			А то хвіст хапав мороз.<br>
			«Лисе, може, вже тягнути?» -<br>
			«Е, ще мало мусить бути,<br>
			Ще потримай, поки мож!»<br>
			«Лисе, тисне щось і мика!» -<br>
			«Цить, се щука є велика,<br>
			Та така, немов баран!»<br>
			А то хвіст обмерз вже кріпко.<br>
			«Лисе, тягну!» — «Ні, ще дрібку!<br>
			Бач, хапається шаран!»<br>
			Далі вже терпцю не стало,<br>
			Шарпнула вона помало -<br>
			Не пускає. «Ой, тягни,-<br>
			Каже Лис, — тут риб так много!<br>
			Витягай же їх, небого,<br>
			Щоб не розтеклись вони!»<br>
			Шарпнула ще раз Вовчиця,-<br>
			Ні, хвіст у леду держиться!<br>
			Тягне міцно — аші руш.<br>
			«Тітко, — Лис рік, — дякуй богу,<br>
			Ось з села нам на підмогу<br>
			Люди йдуть, зо двадцять душ!»<br>
			Як Вовчиця теє вчула,<br>
			Зо страху себе забула -<br>
			Як завиє!.. Боже мій!<br>
			Люди люті, гульк, надбігли,<br>
			Як її, примерзлу, вздріли,<br>
			Хап за палички як стій.<br>
			Сиплються удари градом!..<br>
			Бідна жінка крутить задом,<br>
			В’ється, рветься, а ті б’ють!<br>
			Далі шарпнула щосила,<br>
			Півхвоста в леду лишила<br>
			Та й шмигнула в божу путь!»<br>
			А на се Микита ґречно:<br>
			«Так, се правда, безперечно,<br>
			Лиш крихітка в ній брехні!<br>
			Непотрібно, Вовче, тільки<br>
			Всю захланність свої жінки<br>
			Ти приписуєш мені.<br>
			Будь вона порядна й чесна,<br>
			Швидко б хвіст з води піднесла,<br>
			Мала б рибу й хвіст увесь.<br>
			Та вона мов оцапіла,<br>
			Став весь виловить хотіла,<br>
			Ще й на мене жалуєсь».<br>
			Збір увесь зареготався,<br>
			А Неситий аж стікався,<br>
			Під собою землю гриз.<br>
			«Га, поганець! — крикнув лютий.-<br>
			Ось як він вертить і крутить.<br>
			Щоб невинним все був Лис!<br>
			Та не дочекаєш, клятий,<br>
			Нас усіх на сміх підняти!<br>
			Підлих справок твоїх — тьма,<br>
			Ну, скажи, там при криниці<br>
			Чи була вина Вовчиці,<br>
			Чи твоя лиш злість сама?<br>
			При цімброваній криниці<br>
			Висіли два відра з криці<br>
			На валу на ланцюзі.<br>
			Лис води хотів напиться -<br>
			Скік в відро, щоб вниз спуститься<br>
			Друге ж звисло на версі.<br>
			Ну, п’є воду і смакує<br>
			І нараз собі міркує:<br>
			«Боже, що се я вчинив?<br>
			Вниз я з’їхав, але вгору<br>
			Хто ж мене підтягне впору?»<br>
			Бідний з жаху аж завив.<br>
			Треба ж тій біді лучиться,<br>
			Щоб той плач його Вовчиця<br>
			Вчула, йдучи бережком.<br>
			До криниці зазирає…<br>
			«Лисе, що там є?» — питає<br>
			Своїм ніжним голоском.<br>
			Лис мій сквапно забалакав:<br>
			«Ах, тітусю, риби, раків<br>
			В тій криниці осьде гук!<br>
			Півгодини тут лапаю,<br>
			Піввідра вже ось їх маю<br>
			Та й наївсь, неначе струк!<br>
			Жаль, що стільки їх ся лишить!<br>
			Влізь в відро, що тамка висить,<br>
			Та й до мене їдь униз!<br>
			Наїсися, ще й додому<br>
			Купу занесеш старому!»<br>
			Так брехав їй хитро Лис.<br>
			Ну, а се вже вам не тайно,<br>
			Що Вовчиця, як звичайно,<br>
			Страх голодная була.<br>
			Як про рибу й раки вчула,<br>
			Зараз у відро стрибнула<br>
			Та й з ним шусть! униз пішла.<br>
			Вниз пішло відро Вовчиці,<br>
			Вверх пішло зо дна криниці<br>
			Те відро, де Лис сидів.<br>
			«Ну, тітусю, будь здорова!<br>
			Я спішу до Магерова! -<br>
			Крикнув Лис, як вверх летів.-<br>
			Славну ти вдала драбину:<br>
			Я йду вгору, ти вдолину;<br>
			Так-то в світі все ведесь.<br>
			Риб там не знайдеш, небого,<br>
			Та подумать можно довго,<br>
			Як дістаться вгору днесь!»<br>
			Вчула жінка річ лайдацьку;<br>
			Страх такий напав бідачку,<br>
			Що аж сперли в бік кольки.<br>
			Втім з відром у воду впала,-<br>
			То завила, застогнала,<br>
			Аж піднеслися бульки.<br>
			Вчули люди крик Вовчиці,<br>
			Позбігались до криниці;<br>
			Мислите, що хоть один<br>
			Змилувавсь, хтів поміч дати,<br>
			Що є жінка й дітям мати?<br>
			Ні, в їх руки впав, то гинь!<br>
			«Вовк в криниці! Вовк в криниці!<br>
			За лошата і ягниці<br>
			Відплатім йому тепер!<br>
			Витягайте осторожно.<br>
			Але бийте, скільки можно,<br>
			Щоб нам зараз тут умер!»<br>
			Ну, подумайте, вашеці,<br>
			Що там діялось в їй серці,<br>
			Як ті вверх її тягли!<br>
			Там внизу вода, потопа,<br>
			А вверху зо двадцять хлопа,<br>
			А з палками всі були!<br>
			Лиш на світ вона вказалась,<br>
			Як не знімесь лускіт, галас -<br>
			Б’ють, товчуть, мов околіт!<br>
			Бідна знітилась в відерці,<br>
			А тут вже розпука в серці<br>
			І в очах померк їй світ.<br>
			Сил їй додала тривога:<br>
			Скочила з відра, небога,<br>
			В найгустіший стиск палиць:<br>
			Навіть в казці не сказати,<br>
			Кілько їй пришлось набрати<br>
			Суковатих паляниць.<br>
			Як вона спастися вспіла<br>
			І жива з їх рук убігла,<br>
			Сього вже не знаю я.<br>
			Се, брехуне ти огидний,<br>
			Твій був поступок єхидний,<br>
			Справка підлая твоя!»<br>
			«Ой Вовцуню, коб ти знав,<br>
			Як то я їй дякував<br>
			За той вчинок милосердний,<br>
			Що дала собі накласти<br>
			Те, що правно мало впасти<br>
			Та на мій хребет мізерний!..<br>
			Благородная Вовчиця!<br>
			Вчинком тим ти б міг гордиться.<br>
			Є заслуга тут моя…<br>
			А при тім вона, нівроку,<br>
			Суковатого оброку<br>
			Знести може більш, ніж я!»<br>
			Так-то Лис з Вовчиці кпився.<br>
			Всі сміялись, Вовк казився.<br>
			«Брехо! Митко! — він кричав.-<br>
			Най кордюк язик твій сточить!<br>
			Як ти все в живії очі<br>
			Біле в чорне пробрехав!<br>
			Але ні, не язиками,<br>
			А зубами і руками<br>
			Будем биться! Най умру,<br>
			А тобі, брехуне, вбійце,<br>
			Зраднику і кровопійце,<br>
			Хавку клятую запру!»<br>
			Крикнув Лис: «Ти, грубіяне!<br>
			Думаєш, що лайка стане<br>
			Латкою на честь твою?<br>
			В лайці ти міцніший, синку,<br>
			А як хочеш поєдинку,-<br>
			То почуєш, як я б’ю!»<br>
			«Ну, досить тих сварів! Годі!<br>
			Чортзна-хто з вас прав, хто злодій!<br>
			Вставши з трону, цар сказав.-<br>
			Завтра рано бій остатний<br>
			Вкаже, хто лихий, хто вдатний.<br>
			Ось вам проба ваших прав!»
		</p>
	</div>

	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Іван Франко ☼ Лис Микита/" title="Іван Франко ☼ Лис Микита">Лис Микита — Іван Франко</a> Львів. Видавництво «Каменяр» 1981</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Аудіоказки/Іван Франко ☼ Лис Микита/" title="Іван Франко «Лис Микита» ☼ Аудіоказка">Іван Франко «Лис Микита» ☼ Аудіокнига</a></li>
		<li><a href="/Український фольклор Книги/Іван Франко ☼ Абу-Касимові капці/" title="Іван Франко ☼ Абу-Касимові капці">Абу-Касимові капці — Іван Франко</a></li>
	</ul>
</footer>
<!--#include virtual="/-/inc/general__page_end.inc" -->
