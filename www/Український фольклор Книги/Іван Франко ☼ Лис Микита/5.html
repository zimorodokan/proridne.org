<!--#include virtual="/-/inc/general__page_start.inc" -->
<title>Лис Микита — Іван Франко ☼ Пісня п’ята</title>
<meta name="Description" content="Іван Франко «Лис Микита» Пісня п’ята">
<link rel="canonical" href="https://proridne.org/Український фольклор Книги/Іван Франко ☼ Лис Микита/5.html">
<!--#include virtual="/-/inc/pageType__Книга Іван Франко «Лис Микита» Розділ.inc" -->

<article class="articleMain">
	<h1 class="articleMain__header">Лис Микита — Пісня п’ята <br><span class="article__authorInHeader">Іван Франко</span></h1>
	<div class="poem">
		<p>
			Гу-гу-гу, — в дворі гуділо,<br>
			Мов хтозна-яке там діло!<br>
			— Лис Микита! — двір шумів.<br>
			А Микита, мов не чує,<br>
			Гордо, сміло марширує<br>
			Між рядами ворогів.<br>
			Перед троном зупинився,<br>
			І цареві поклонився,<br>
			І такі слова сказав:<br>
			— Царю наш, могучий пане!<br>
			Як підданець послухняний,<br>
			Я на суд твій правий став.<br>
			Певен я, що ти в цій справі,<br>
			Повелителю ласкавий,<br>
			Не повірив брехунам,<br>
			Тим, хто всякими плітками<br>
			Раді сіяти між нами<br>
			Сварку й зло на шкоду нам<br>
			— Годі! — крикнув цар сердито. —<br>
			Знаю я тебе, Микито!<br>
			Годі вже хвостом вертіть!<br>
			Ще й базікає за право!<br>
			Ні, облеслива прояво,<br>
			Нас тобі не обманить!<br>
			Глянь, ось Півень у жалобі,<br>
			Кіт Мурлика, жертва злоби,<br>
			І Бурмило вірний мій.<br>
			Пам’ятаєш їхні муки?<br>
			Гей, беріть його за руки<br>
			І на суд ведіть мерщій!<br>
			— Царю, — каже Лис Микита, —<br>
			Сам цю справу розсуди ти,<br>
			Де, в чому вина моя?<br>
			Що Бурмило був упертий,<br>
			Мед чужий хотів пожерти,<br>
			То чи ж тому винен я?<br>
			А Мурлика — боже, боже,<br>
			Він ще скаржитися може!<br>
			Хто в житті не полював,<br>
			Той лише біди не знає.<br>
			І хіба в мишей немає<br>
			Вже ніяких зовсім прав?<br>
			Кажуть, злодій я, мій пане.<br>
			А Мурлика ж твій коханий<br>
			Теж не менший горлоріз,<br>
			Бо хіба ж не для хижацтва<br>
			Лиходійства, розбишацтва<br>
			Він у шпарку ту заліз?<br>
			Царю, я підданий вірний, —<br>
			Як такий твій гнів безмірний<br>
			Покарать мене вели. —<br>
			Та цар Лев не вів і вухом,<br>
			І взяли Микиту духом<br>
			І зв’язали й повели<br>
			Стражники в судову залу;<br>
			У тій залі засідали<br>
			Все старі Цапи й Осли.<br>
			Став Микита та й балака.<br>
			Та найстарший пан Осляка<br>
			Вже п’ять років як оглух.<br>
			Присудили: «На галузці<br>
			Лису висіть на мотузці,<br>
			Поки з нього вийде дух».<br>
			Вовк, Бурмило і Мурлика<br>
			Як почули це, — велика<br>
			Всіх їх радість обняла.<br>
			Кажуть: — Ми його й повісим,<br>
			Ми зведем рахунки з Лисом,<br>
			Хай умре тварина зла! —<br>
			Лиса вивели, Бурмило<br>
			Б’є його оскаженіло:<br>
			— Це за чоботи мої! —<br>
			Вовк для гіршої ще муки<br>
			Зав’язав Микиті руки:<br>
			— Погойдайся на гіллі! —<br>
			Хто лиш жив, глядіть зійшлися,<br>
			Як то будуть вішать Лиса.<br>
			Стала варта, ніби мур.<br>
			Лис іде, як мокра курка,<br>
			Ззаду Вовк Неситий штурха,<br>
			А Медвідь веде за шнур.<br>
			— Постривай, — сказав Неситий.<br>
			Ми відразу задушити<br>
			Не гадаємо тебе.<br>
			Будеш дригать ще лапками,<br>
			Поки кріт під дубом ями<br>
			У твій ріст не прогребе. —<br>
			Обернувся Лис до нього:<br>
			— Що ж то, — каже він, — міцного<br>
			Шнура не знайшлось у вас?<br>
			Той би краще вам придався,<br>
			На якому погойдався<br>
			Друг наш Кіт в недавній час!<br>
			— Замовчи! — ревнув Бурмило. —<br>
			Ач, базікає як сміло!<br>
			Досі жарти на устах!<br>
			Глянь, жде шибениця грізно.<br>
			Кайся, поки ще не пізно,<br>
			У тяжких своїх гріхах. —<br>
			От приводять розбишаку<br>
			Під призначену гілляку,<br>
			Вовк петлю йому зробив.<br>
			І, звернувшися до миру,<br>
			Лис царю вклонився щиро<br>
			І таке проговорив:<br>
			— Наступає вже година,<br>
			Ох, для всіх, для всіх єдина:<br>
			Скоро вічним сном засну.<br>
			Царю наш, тебе благаю,<br>
			Ти по давньому звичаю<br>
			Просьбу вволь мені одну:<br>
			Тут, уже близький до гробу,<br>
			Хочу виявить всю злобу,<br>
			Всі гріхи, що я вчиняв,<br>
			Із провин заслону здерти,<br>
			Щоб ніхто по моїй смерті<br>
			Через мене не страждав. —<br>
			Так сказав, усім вклонився,<br>
			Слізьми щирими умився, —<br>
			Хто й сказав би, що хижак?<br>
			Цар задумавсь на хвилину,<br>
			Вгору глянув та в долину<br>
			І сказав: — Хай буде так. —<br>
			Вдарив Лис себе у груди:<br>
			— Признаюся, чесні люди,<br>
			Ой, багато я грішив!<br>
			Чи є хоч один між вами,<br>
			В кого б ділом чи словами<br>
			Добру пам’ять я лишив?<br>
			Від дитинства сам собою<br>
			Я привчився до розбою,<br>
			Хоч отець за те й карав.<br>
			Бідні Кури та Утята,<br>
			Тяжко серцю пригадати,<br>
			Скільки вас я розірвав!<br>
			Був ще зовсім молодим я,<br>
			А проте уже на ім’я<br>
			Знав Микиту весь наш ліс:<br>
			Вже Ягнята й Козенята,<br>
			Що відбігли геть від тата,<br>
			Я хапав і в яму ніс.<br>
			Біг до зла я шляхом битим,<br>
			Подружився із Неситим:<br>
			Він учитель мій у всім.<br>
			І коли на цій гілляці<br>
			Маю я тепер гойдаться,<br>
			То його заслуга в тім.<br>
			Якось літньою порою<br>
			Ми умову між собою<br>
			Зав’язали: я дрібне,<br>
			Вовк велике красти буде,<br>
			А ділить, як чесні люди...<br>
			Обдурив же він мене!<br>
			Скоро прийде час ділиться.<br>
			То ніколи, як годиться,<br>
			Половини Вовк не брав:<br>
			Загарчить — не смій і писнуть.<br>
			Сам же хоч би мусив тріснуть,<br>
			Все до крихти пожирав.<br>
			А як часом більшу штуку<br>
			Нам схопить щастило в руку.<br>
			То Неситий як ревне, —<br>
			Вже Вовчиця тут з синами.<br>
			М’ясо мало не з кістками<br>
			Вся сім’я умить глитне.<br>
			От я згадую як нині:<br>
			До одної господині<br>
			На горище я прокравсь...<br>
			Висів там, уже готовий,<br>
			Солонини шмат чудовий,<br>
			Хто ж би, друзі, утримавсь?<br>
			«Пробирай-но, Вовче, стріху, —<br>
			Я кажу, йому на втіху, —<br>
			Здобич миттю я здійму!»<br>
			І поліз я на драбину,<br>
			Довго мучивсь, поки вкинув<br>
			Солонину в рот йому.<br>
			Вовк те м’ясо хап — і драла!<br>
			А мені ще думка спала<br>
			На вечерю Курку взять.<br>
			Що ж, недовго і шукати:<br>
			Бачу — Кури, ще й багато,<br>
			При стіні рядочком сплять.<br>
			Підіпхавшися тихенько,<br>
			Обережно, помаленьку<br>
			До курей я вже підліз.<br>
			Серце б’ється... темно... тихо...<br>
			Ой, було ж те все на лихо.<br>
			Довело мене до сліз!<br>
			Все по правді повідаю:<br>
			Думав я, що Курка скраю.<br>
			А то сильний був Індик<br>
			Курка — птиця невелика.<br>
			Та попав я на Індика,<br>
			А Індик як здійме крик!<br>
			Я зубами в тепле тіло, -<br>
			А Індик розставив крила<br>
			Дзьобом клюк мене своїм!<br>
			Світ мені в очах затьмився,<br>
			Я схитнувся, поточився<br>
			Та й на землю геп із ним!<br>
			Бідна ж ти моя голівко!<br>
			Вдвох з Індиком на долівку<br>
			Я у сіни просто впав,<br>
			Гепнув так з усього маху. —<br>
			Думав, кожну костомаху<br>
			Мов у ступі, поламав.<br>
			Ну, гадаю, цим кінчиться!<br>
			Та з сіней, як із в’язниці<br>
			Вийти не було куди.<br>
			От запхався я в куточок<br>
			І стулився у клубочок:<br>
			«Тихо лихо пережди!»<br>
			Та даремно мав надію, —<br>
			Чую голос: «Гей, Андрію!<br>
			А поглянь-но до сіней!<br>
			На горищі шось кричало,<br>
			І у сіни щось упало.<br>
			Ну, Андрію, встань же, гей!»!<br>
			Чути: наймит щось буркоче,<br>
			Встав і шкрябає й стукоче, —<br>
			Світло він світив, мабуть;<br>
			Далі двері відчиняє,<br>
			Каганець в руках тримає:<br>
			«Що за дідько гримнув тут?»<br>
			Зирк — Індик по сінях ходить.<br>
			«От хто крики тут заводить!<br>
			З сідала Індик упав!».<br>
			Та в куток він кинув оком:<br>
			«Ой, хазяйко! Ненароком<br>
			Гість тут любий завітав!»<br>
			«Що за гість?» — «Та Лис Микита!»<br>
			«Бий, Андрію!» — «Чим же бити?<br>
			Встаньте швидше з подушок,<br>
			То удвох собі без труду<br>
			Ми погану цю приблуду<br>
			Швидко зловимо в мішок!»<br>
			Поки там вона збиралась,<br>
			Наймит зблизька приглядався<br>
			Знай до мене з каганцем.<br>
			Я ж сиджу, тремчу, все чую<br>
			Та усе собі міркую,<br>
			Як би тут втекти живцем.<br>
			Ось хазяйка лізе в сіни;<br>
			Того й ждав я, як відчинить<br>
			Двері до сіней вона:<br>
			Шусть їй прудко попід ноги,<br>
			В хату вбіг та й із порога<br>
			Просто скочив до вікна.<br>
			Шибку висадив з розгону,<br>
			Стрічку не одну червону<br>
			Я на шкурі здряпонув;<br>
			Ну, та вирвався на волю<br>
			Та й садком тоді по полю,<br>
			Мов безумний, в ліс махнув.<br>
			Довго біг я без упину,<br>
			Поки в Вовкову хатину,<br>
			Ледве дишучи, добіг.<br>
			«Вовче-братіку! Загину...<br>
			Дай же м’яса хоч кришину.<br>
			Що для мене ти зберіг».<br>
			«Ха, зберіг! — сказав Неситий. —<br>
			Тим ти, певно, будеш ситий!<br>
			На дарунок щедрий мій».<br>
			І — зміркуйте підлу штучку! —<br>
			Дав мені дубову ключку —<br>
			М’ясо вішають на ній.<br>
			Отаке сказати мушу:<br>
			Тільки гріх я брав на душу,<br>
			Що із ним у спілці крав.<br>
			Не прибутки — лиш турботи.<br>
			Я без власної роботи<br>
			Був би з голоду пропав.<br>
			Та не плакав я нітрохи:<br>
			Славний скарб царя Гороха<br>
			У своїх я мав руках.<br>
			Скарб незміряно багатий.<br>
			Що навряд його забрати<br>
			Хтось би міг у ста мішках. —<br>
			Лев, про скарб такий почувши.<br>
			Насторожив пильно уші.<br>
			— Лисе, що це ти верзеш?<br>
			Про який там скарб співаєш?<br>
			Чи ще й досі скарб той маєш? —<br>
			Лис сказав на те: — Авжеж!<br>
			Царю, — каже, — пане милий.<br>
			Перед входом до могили<br>
			Я душі не обтяжу,<br>
			І чого нізащо в світі<br>
			Не сказав би жінці й дітям.<br>
			Те тобі я розкажу.<br>
			Знай же, царю, в скарбі тому<br>
			Золотому, дорогому<br>
			Смерть найти собі ти міг.<br>
			Не вкради його Микита,<br>
			Кров твоя була б пролита,<br>
			Від повстання ти б поліг. —<br>
			Цар, слова почувши дивні,<br>
			Враз на ноги скочив рівні<br>
			І ревнув: — Що ти сказав?<br>
			Що це мелеш знов тепер ти?<br>
			Від якої втік я смерті?<br>
			Хто мене убити мав?<br>
			— Царю, все тобі скажу я.<br>
			Про одно лише молю я,<br>
			Вислухай мене ти сам.<br>
			Лиш тобі й твоїй цариці<br>
			Я відкрию таємниці —<br>
			Та й розстануся з життям.<br>
			— Гей, Неситий, почекай-но!<br>
			Розв’яжіть його негайної —<br>
			Крикнув грізно цар катам<br>
			Ті нерадо розв’язали,<br>
			Сумно думали-гадали,<br>
			Що то він набреше там<br>
			Левові слова почувши,<br>
			Свобідніше відітхнувши,<br>
			Лис Микита прошептав:<br>
			— Як не хочеться здихати,<br>
			Треба вміть як слід брехати —<br>
			З тим перед царем він став.<br>
			Каже Лев: — Сідай, Микито,<br>
			Сміло все кажи й відкрито. —<br>
			Та одно затям собі:<br>
			Тільки збрешеш, то, їй-богу.<br>
			Не за шию, а за ногу<br>
			Будеш висіть на вербі.
		</p>
	</div>

	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Іван Франко ☼ Лис Микита/" title="Іван Франко ☼ Лис Микита">Лис Микита — Іван Франко</a> Київ. Видавництво «Молодь» 1951</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>


<article class="articleMain">
	<h1 class="articleMain__header">Лис Микита — Пісня п’ята <br><span class="article__authorInHeader">Іван Франко</span></h1>
	<div class="poem">
		<p>
			Гу-гу-гу! — в дворі гуділо,<br>
			Мов бог зна, яке там діло -<br>
			«Лис Микита! Лис приспів!»<br>
			А Микита мов не чує,<br>
			Гордо, сміло машерує<br>
			Між рядами ворогів.<br>
			Перед троном зупинився,<br>
			І цареві поклонився,<br>
			І такі слова сказав:<br>
			«Царю наш великодушний!<br>
			Слову твойому послушний,<br>
			Я на суд твій правий став.<br>
			Вірю в велич твого духа,<br>
			Не прихилиш свого вуха<br>
			Ти поганим брехунам,<br>
			Що байками і брехнями<br>
			Раді б розлад поміж нами<br>
			Сколотить на шкоду нам».<br>
			Але цар глядів понуро<br>
			Й крикнув: «Підла креатуро!<br>
			Ти ще тут хвостом вертиш!<br>
			Смієш прав допоминаться!<br>
			Нам ще хочеш підлизаться!<br>
			Ні, вже нас не підлестиш!<br>
			Глянь, ось Півень у жалобі!<br>
			Кіт Мурлика ось при тобі<br>
			І Бурмило, мій барон!<br>
			Тямиш біль їх, ганьбу, муки?<br>
			Гей, беріть його у руки<br>
			І до трибуналу! Вон!»<br>
			«Царю, — смирно рік Микита,-<br>
			Чи ж так явна вже й відкрита<br>
			Щодо них вина моя? -<br>
			Що Бурмило був упертий<br>
			Конче хлопський мід ізжерти,<br>
			То чи ж тому винен я?<br>
			А Мурлика, — боже, боже!<br>
			Він ще жалуваться може?<br>
			Хто ж на ловах не прийма<br>
			Бійки, невигід подібних?<br>
			Та й хіба ж для мишей бідних<br>
			Конституції нема?<br>
			Кажуть: злодій я, поганець!<br>
			А Мурлика, твій післанець,<br>
			Тож не менший горлоріз.<br>
			Бо чи ж то не для злодійства,<br>
			Кроволиття і убійства<br>
			Він у тую шпарку вліз?<br>
			Царю, я підданий вірний!<br>
			Як такий твій гнів безмірний -<br>
			Дай на смерть мене судить!<br>
			Дай малих злочинців вішать,<br>
			Най великі тим ся тішать!<br>
			Коли так — не варто й жить!»<br>
			Та цар Лев не вів і вухом!<br>
			І взяли Микиту духом,<br>
			І зв’язали, й повели<br>
			Стражники у трибунали;<br>
			В трибуналах засідали<br>
			Старі цапи і осли.<br>
			Став Микита та й балака,<br>
			Та найстарший пан Осляка<br>
			Вже п’ять років, як оглух.<br>
			Присудили: «На галузці<br>
			Лису висіть на мотузці,<br>
			Поки з нього вийде дух».<br>
			Вовк, Бурмило і Мурлика<br>
			Як почули се, велика<br>
			Радість обняла їх ум.<br>
			Зараз за катів обрались<br>
			І Микиті нахвалялись<br>
			Причинить до смерті глум.<br>
			Лиса вивели. Бурмило<br>
			Трах його прилюдно в рило!<br>
			«Се за сап’янці мої!»<br>
			Вовк для гіршої ще муки<br>
			Взад скрутив Микиті руки:<br>
			«Не уйдеш тепер гіллі».<br>
			Кіт Мурлика вже на гільку<br>
			Виліз і міцную сильку<br>
			Мотузяну засилив.<br>
			Крука ще гукнув навмисне,<br>
			Щоб Микиті, як повисне<br>
			Зараз очі з лоба пив.<br>
			Хто лиш жив, глядіть зійшлися,<br>
			Як то будуть вішать Лиса:<br>
			Стала страж кругом, як мур.<br>
			Лис іде, як мокра курка,<br>
			Вовк Неситий ззаду штурка,<br>
			А Медвідь веде за шнур.<br>
			«Не лякайсь, — сказав Неситий,-<br>
			Ми відразу задушити<br>
			Не гадаємо тебе.<br>
			Будеш дриґав ще лапками,<br>
			Поки Крот під дубом ями<br>
			У твій ріст не вигребе».<br>
			Обернувся Лис до нього:<br>
			«Що ж то,-каже він,-міцного<br>
			Шнура не знайшлось у вас?<br>
			Міг вам Кіт дістати, любко,<br>
			Того, що на нім так цупко<br>
			Сам у війта дриґав раз».<br>
			«Замовчи! — ревнув Бурмило,-<br>
			Щоб язик тобі зціпило!<br>
			Ще не кинув жартів ти?<br>
			Глянь, жде шибениця грізно!<br>
			Кайся, щоб не було пізно,<br>
			Грішну душу очисти!»<br>
			Привели його під гільку,<br>
			Завдали на шию сильку,<br>
			На драбину Лис вступив<br>
			І, звернувшися до миру,<br>
			Він царю вклонився щиро<br>
			І ось так проговорив:<br>
			«Наступає вже година,<br>
			Ох, для звірів всіх єдина:<br>
			Швидко вічним сном усну.<br>
			Царю наш, тебе благаю,<br>
			Ти по давньому звичаю<br>
			Просьбу вволь мені одну.<br>
			Тут в обличчі смерті й гробу<br>
			Хочу виявить всю злобу,<br>
			Сповідаться всіх гріхів,<br>
			З всіх провин заслону здерти,<br>
			Щоб ніхто по моїй смерти<br>
			За моє зло не терпів».<br>
			Так сказав, усім вклонився<br>
			І тяженько прослезився,<br>
			Зрушив душі всіх хижак;<br>
			Цар задумавсь на хвилину,<br>
			Берло похилив вдолину<br>
			І сказав: «Най буде так!»<br>
			Лис Микита б’ється в груди:<br>
			«Православні, чесні люди!<br>
			Много, много я грішив!<br>
			Чи є хоч один між вами,<br>
			В кого б ділом чи словами<br>
			Добру пам’ять я лишив?<br>
			Від дитинства сам собою<br>
			Я привчався до розбою,<br>
			Хоч отець картав не раз.<br>
			Бідні кури, гуси, утки!<br>
			Серце рветься в мні ось тутки:<br>
			Як то шарпав, гриз я вас!<br>
			Був я штучка невеличка,<br>
			Та «від личка до ржемичка»<br>
			Щораз далі, далі ліз:<br>
			Вже ягнята й козенята,<br>
			Що відбігли геть від тата,<br>
			Я хапав і в яму ніс.<br>
			Біг до зла я шляхом битим!<br>
			Спобратимався в Неситим:<br>
			Він учитель мій у злім.<br>
			І коли я нині стою<br>
			Під смертельною вербою,<br>
			То його заслуга в тім.<br>
			Раз ото на переднівку<br>
			Ми таку злодійську спілку<br>
			Зав’язали: я дрібне,<br>
			Вовк велике має красти,<br>
			А що зиск — по рівній части;<br>
			Нині кара б’є мене!<br>
			Але як прийшло ділиться,<br>
			То ніколи, як годиться,<br>
			Половини Вовк не брав:<br>
			Загарчить — не смій і писнуть!<br>
			Сам же, хоч би мусив тріснуть,<br>
			До крихітки все зіжрав.<br>
			А як часом грубілу штуку<br>
			Нам вдалось спіймати в руку,<br>
			То Неситий як ревне,<br>
			Вже Вовчиця тут з синами!<br>
			М’ясо мало не з кістками<br>
			Хавкнуть — хвиля не мине.<br>
			Адже ж тямлю так, як нині:<br>
			У одної господині<br>
			Ніччю виліз я на під;<br>
			Висів тамка у димарни<br>
			Солонини полоть гарний,-<br>
			Ну, його й дістати слід.<br>
			Кажу: «Вовче, ти дри стріху,<br>
			Я ж сей полоть нам на втіху<br>
			Живо з вішалки здійму».<br>
			І поліз я на бантину,<br>
			Довго мучивсь, поки скинув<br>
			Подоть просто в рот йому.<br>
			Вовк м’ясиво хап — і драла!<br>
			Та мене ще хіть зібрала<br>
			На вечерю курку взять:<br>
			А у тої господині<br>
			На близесенькій бантині<br>
			Спав курей довгенький ряд.<br>
			Підіпхавшися по платві,<br>
			По бантині, мов по дратві,<br>
			До курей я вже підліз.<br>
			Серце б’ється… тихо… темно…<br>
			От в такі-то хвилі, певно,<br>
			Найлюбіш жартує біс.<br>
			Вийшла ж і мені ярмурка!<br>
			Я гадав, що скраю Курка,<br>
			А то крепкий був Індик.<br>
			Я на Курки шийку мірив,<br>
			Індика в крило і вцілив -<br>
			А Індик як здійме крик!<br>
			Я зубами хап за тепле,<br>
			А Індик крилом як стрепле!<br>
			Даром, що старий я Лис,-<br>
			Світ мені заморочився,<br>
			Я схитнувся, поточився,<br>
			З Індиком гегеп униз!<br>
			Ну, та й мав я тут пригоду!<br>
			Полетів, та не до поду,<br>
			А на тік у сіни впав.<br>
			Гепнув так з цілого маху,<br>
			Думав: кожду костомаху<br>
			Мов у ступі зопихав.<br>
			Не кінець тут моїй лазні!<br>
			В сінях був я, мов у казні,<br>
			Вийти не було куди.<br>
			От запхався я в куточок<br>
			І стулився у клубочок:<br>
			«Тихо! Лихо пережди!»<br>
			Та даремну мав надію!<br>
			Чую голос: «Гей, Андрію!<br>
			А поглянь-но до сіней!<br>
			На поді там щось кричало<br>
			І у сіни щось упало!<br>
			Ну, Андрію, встань-но, гей!»<br>
			Чути: наймит щось воркоче,<br>
			Встав, щось шкряба і стукоче,-<br>
			Світло він світив, мабуть;<br>
			Далі двері відчиняє,<br>
			Каганець в руках тримає:<br>
			«Що за дідько гримнув тут?»<br>
			Глип! Індик по сінях ходить.<br>
			«От хто крики тут заводить!<br>
			З сідала Індик упав!»<br>
			Втім, в куток зирнув нечайно…<br>
			«Ай! Хазяйко! Уставай-но!<br>
			Гість до нас тут завітав!»<br>
			«Що за гість?» — «Та Лис Микита!»<br>
			«Бий, Андрію!» — «Чим же бити?<br>
			Встаньте радше з подушок!<br>
			Та обоє ми без труду<br>
			Сю поганую приблуду<br>
			Живо зловимо в мішок».<br>
			Поки там вона збираєсь,<br>
			Наймит зблизька призираєсь,<br>
			Знай, до мене з каганцем.<br>
			Я ж сиджу, тремчу, все чую<br>
			Та й усе собі міркую,<br>
			Як би тут втекти живцем?<br>
			Ось хазяйка лізе в сіни;<br>
			Того й ждав я, як відчинить<br>
			Двері в комнату вона:<br>
			Шусть їй прудко попід ноги,<br>
			В хату вскочив та й з порога<br>
			Просто скачу до вікна.<br>
			Шибку висадив з розгону,<br>
			Стрічку не одну червону<br>
			Я на шкірі здряпонув;<br>
			Ну, та вирвався на волю.<br>
			Та й садком відтак по полю,<br>
			Мов безумний, в ліс махнув.<br>
			Довго бігав без уговку,<br>
			Поки врешті в нетрі к Вовку,<br>
			Ледве дишачи, добіг.<br>
			«Ой Вовцуню! Я аж гину!<br>
			Дай же м’яса одробину,<br>
			Що для мене ти зберіг!»<br>
			«О, зберіг! — смієсь Неситий.-<br>
			Тим ти, певно, будеш ситий:<br>
			На і знай дар щедрий мій!»<br>
			І — зміркуйте підлу штуку! -<br>
			Дав мені дубову клюку:<br>
			Полті вішають на ній.<br>
			Отаке сказати мушу:<br>
			Тільки гріх я брав на душу,<br>
			Що із ним до спілки крав,<br>
			А й за гріш не мав пожитку<br>
			І без власного прожитку<br>
			Був би з голоду пропав.<br>
			Але я не дбав нітроха,<br>
			Славшій скарб царя Гороха<br>
			Я у своїх мав руках!<br>
			Скарб безмірно так багатий,<br>
			Що ледве би міг забрати<br>
			На сім возів у мішках».<br>
			Лев, про скарб такий почувши,<br>
			Насторожив пильно уши.<br>
			«Лисе, що се ти верзеш?<br>
			Про який се скарб гадаєш?<br>
			Чи ще й досі скарб той маєш?»<br>
			Лис сказав на те: «Авжеж!<br>
			Царю, — каже, — пане милий,<br>
			Перед входом до могили<br>
			Я душі не обтяжу!<br>
			І чого ніяким світом<br>
			Не сказав би жінці й дітьом,<br>
			Се тобі я розкажу.<br>
			Знай же, царю, скарб той грубий<br>
			Статься мав твоєї згуби<br>
			І нещастя джерелом.<br>
			Не вкради його Микита,<br>
			Кров твоя була б пролита,<br>
			Стався б страшний перелом!»<br>
			Лев, неваче ужалений,<br>
			Скочив, рикнув, мов шалевий:<br>
			«Що, що, що се ти сказав?<br>
			Що се за смалені дуби?<br>
			Перелом? Нещастя? Згуби?<br>
			Все розказуй, щоб я знав!»<br>
			Каже Лис: «Я царську волю<br>
			Рад сповнити, тільки молю,<br>
			Вислухай мене ти сам.<br>
			Лиш тобі й твоїй княгині<br>
			Важну річ відкрию нині<br>
			І Гороха скарб віддам».<br>
			«Гей, здійміть із нього пута<br>
			І ведіть його ось тута!» -<br>
			Крикнув гучно Лев катам.<br>
			Ті нерадо розв’язали<br>
			З пут Микиту й розважали,<br>
			Що то він набреше там!<br>
			А Микита, волю вчувши,<br>
			Свобідніше відітхнувши,<br>
			«Слава богу! — прошептав.-<br>
			Ну, коли не рад здихати,<br>
			Наострись гаразд брехати!»<br>
			З тим перед царем він став.<br>
			«Ну, — цар каже, — сядь, Микито,<br>
			Сміло все кажи й відкрито,<br>
			Але з правди не змили!<br>
			Бо як збрешеш, то, їй-богу,<br>
			Не за шию, а за ногу<br>
			Будеш висів на гілли!»
		</p>
	</div>

	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Іван Франко ☼ Лис Микита/" title="Іван Франко ☼ Лис Микита">Лис Микита — Іван Франко</a> Львів. Видавництво «Каменяр» 1981</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Аудіоказки/Іван Франко ☼ Лис Микита/" title="Іван Франко «Лис Микита» ☼ Аудіоказка">Іван Франко «Лис Микита» ☼ Аудіокнига</a></li>
		<li><a href="/Український фольклор Книги/Іван Франко ☼ Абу-Касимові капці/" title="Іван Франко ☼ Абу-Касимові капці">Абу-Касимові капці — Іван Франко</a></li>
	</ul>
</footer>
<!--#include virtual="/-/inc/general__page_end.inc" -->
