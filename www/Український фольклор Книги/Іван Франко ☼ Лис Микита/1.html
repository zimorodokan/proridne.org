<!--#include virtual="/-/inc/general__page_start.inc" -->
<title>Лис Микита — Іван Франко ☼ Пісня перша</title>
<meta name="Description" content="Іван Франко «Лис Микита» Пісня перша">
<link rel="canonical" href="https://proridne.org/Український фольклор Книги/Іван Франко ☼ Лис Микита/1.html">
<!--#include virtual="/-/inc/pageType__Книга Іван Франко «Лис Микита» Розділ.inc" -->

<article class="articleMain">
	<h1 class="articleMain__header">Лис Микита — Пісня перша <br><span class="article__authorInHeader">Іван Франко</span></h1>
	<div class="poem">
		<p>
			Надійшла весна прекрасна,<br>
			Многоцвітна, тепла, ясна,<br>
			Ніби дівчина в вінку.<br>
			Ожили луги, діброви,<br>
			Повно гомону, розмови<br>
			І пісень в чагарнику.<br>
			Лев, що цар є над звірами,<br>
			Посланців своїх з листами<br>
			Шле до всіх гаїв та вод;<br>
			В тих листах велить він строго,<br>
			Щоб посходився до нього<br>
			Вмить звірячий весь народ.<br>
			От ідуть вони гуртами —<br>
			Ті безхвості, ті з хвостами,<br>
			Все, що виє, гавка, квака;<br>
			Лиш один, мов і не чує,<br>
			В замку днює і ночує<br>
			Лис Микита, розбишака.<br>
			Ой, недаром він сховався!<br>
			Певне, слухать побоявся,<br>
			Що звірячий каже люд<br>
			А тимчасом у столиці<br>
			Цар засів біля цариці,<br>
			Щоб творити правий суд.<br>
			Виступає Вовк Неситий.<br>
			— Царю, — каже, — від Микити<br>
			Вже мені хоч пропадать.<br>
			Вовченяток він кусає,<br>
			А вовчицю обмовляє<br>
			Так, що й сором розказать.<br>
			Та й мене — хіба ж то чесно? —<br>
			Як він хитро та облесно<br>
			Мало в гріб раз не ввігнав!<br>
			Це було ще того разу,<br>
			Як я з царського указу<br>
			Мировим суддею став.<br>
			От до мене вбіг Микита:<br>
			«Вовче, справа знаменита!<br>
			Ось чотири Барани.<br>
			Батько їх умер недавно<br>
			І лишив їм поле славне, —<br>
			На твій суд прийшли вони.<br>
			Бачиш, почали сваритись,<br>
			Як тим полем поділитись, —<br>
			Землеміра в них нема.<br>
			Я тобі пораджу щиро:<br>
			Будь ти їм за землеміра, —<br>
			Праця буде недарма».<br>
			Я зрадів — нема що крити:<br>
			Бачте, Баранів мирити<br>
			Полюбив я над усе.<br>
			Як зроблю їм справу в полі,<br>
			То ні один з них ніколи<br>
			Скарг ніяких не внесе.<br>
			От я швидко збираюся,<br>
			З Баранами вітаюся —<br>
			Хлопці повні, як стручки.<br>
			«Ну-бо, хлопці, поспішімо.<br>
			Землю міряти ходімо!<br>
			Ось кілки вам і шнурки».<br>
			Барани на тому слові<br>
			Кажуть: «Добре. Ми готові».<br>
			Вийшли мірять — ой, не йде!<br>
			Тут багато, там замало.<br>
			Вшир не хочуть, вздовж не стало,<br>
			Не погодяться піде.<br>
			Далі каже Лис Микита:<br>
			«Тут одна лиш стежка бита<br>
			Вас до правди доведе.<br>
			Вовче, стань на середині,<br>
			А з них кожний в цій хвилині<br>
			На ріг ниви хай іде.<br>
			Станьте й стійте там спокійно,<br>
			Кожний з вас пильнуй подвійно.<br>
			Як гукну я — «вирушай!» —<br>
			То до пана Вовка кожен,<br>
			Найскоріш, як тільки може,<br>
			В ту хвилину підбігай.<br>
			Хто найшвидше підбігає,<br>
			Вовка з місця геть спихає,<br>
			Той бере найбільшу часть.<br>
			Зрозуміли?» — «Зрозуміли!»<br>
			«Ну, ставайте ж, і за діло!<br>
			Хай вам бог добігти дасть».<br>
			В середині став я радо<br>
			І не думавши про зраду,<br>
			А Микита на межі<br>
			Мало зо сміху не присне,<br>
			Та як гаркне, та як свисне:<br>
			«Вирушай! — кричить. — Біжи!»<br>
			Ледве крикнув Лис Микита, —<br>
			Гей, як рушили з копита<br>
			Барани в той саме час<br>
			Та як збилися докупи,<br>
			То немов чотири ступи<br>
			В мене гопнули нараз.<br>
			Як ударили щосили —<br>
			Думав я, що розчавили,<br>
			На макуху потовкли.<br>
			Я лиш крикнув, закрутився,<br>
			Та й на землю покотився —<br>
			Очі кров’ю запливли.<br>
			А прокляті Бараниська<br>
			Не вважають, що смерть близька.<br>
			Що зомлілий я лежу:<br>
			Цей рогами звідси пхає,<br>
			Той у другий бік штовхає,<br>
			Щоб посунути межу.<br>
			Довго так вони змагались,<br>
			Щохвилини розбігались<br>
			І товкли з усіх боків.<br>
			А Микита, пес лукавий,<br>
			Заховавшися між трави,<br>
			Реготався, аж ревів.<br>
			Ой, лиха ж була година!<br>
			Проминула б ще хвилина —<br>
			Вбили б Вовка Барани...<br>
			Та якраз моя Вовчиця<br>
			Тут надбігла подивиться.<br>
			Повтікали геть вони. —<br>
			Хоч як жалібно цареві,<br>
			Всіх звірів володареві,<br>
			Вовк усе те говорив,<br>
			А цариця — ну сміятись,<br>
			Та й сам цар, коли признатись,<br>
			Ледве сміх в собі душив.<br>
			Гектор, цуцик, неборака,<br>
			Став на лапки та й балака:<br>
			— Оборонче наших прав!<br>
			Ковбаси я мав шматочок<br>
			Та й сховав її в куточок,<br>
			Лис і ту у мене вкрав. —<br>
			Кіт Мурлика скочив жваво:<br>
			— Бач, яке собаче право!<br>
			Ковбаса була моя!<br>
			Лис Микита, правда, злодій.<br>
			Ковбасу ж ту при народі<br>
			В ковалихи викрав я.<br>
			— Чиста правда, що й казати,<br>
			Рись береться промовляти, —<br>
			Лис — то злодій, річ ясна.<br>
			Продає він честь і віру<br>
			За курча, за кусень сиру<br>
			Чи за чарочку вина.<br>
			Заєць наш, усім відомо,<br>
			Не бажає зла нікому,<br>
			Любо спить собі весь день;<br>
			Ну, пішов він до Микити,<br>
			Той, бач, мав його навчити<br>
			Гарних танців і пісень.<br>
			Ой, гірка була наука!<br>
			Лис відразу взявсь до дрюка!<br>
			Тільки Заєць заспівав,<br>
			Лис труснув його, як грушу;<br>
			Був би витряс, певне, й душу,<br>
			Якби я не врятував. —<br>
			Аж тут Лиса боронити<br>
			Вийшов дядечко Микити,<br>
			Вже старий Борсук Бабай:<br>
			— Добре нам прислів’я каже:<br>
			Ворог правди не розкаже,<br>
			І не сором вам, Неситий,<br>
			Тут одверто говорити,<br>
			Як вас били Барани?<br>
			А ви б краще нагадали,<br>
			Як ви з Лисом мандрували<br>
			До чужої сторони.<br>
			Вірним другом був Микита,<br>
			Та ви вмієте платити<br>
			Тільки злом за кожну річ.<br>
			Раз ото степами йшли ви.<br>
			Голод мучив вас жахливий,<br>
			Хоч коліна власні їж.<br>
			Раптом чути: «Но, конята!»<br>
			... Їде рибу продавати<br>
			Селянин якийсь, дідок.<br>
			«Гей, — Лис каже, — мить щаслива!<br>
			Бачу, буде нам пожива,<br>
			Не один смачний кусок».<br>
			Скочив Лис з одного маху<br>
			Та й упав посеред шляху,<br>
			Ніби здох, протяг лапки.<br>
			І лежить отак простертий,<br>
			Не боїться ніби й смерті<br>
			Від дідкової руки.<br>
			Дід над’їхав — що за диво?<br>
			З воза зліз, за камінь живо,<br>
			Щоб добити бідака.<br>
			Далі бачить — він не диха.<br>
			«Це-то так, — промовив стиха.<br>
			Вийде шапка он яка».<br>
			Взяв Микиту за хвостину<br>
			Та й на віз між рибу кинув,<br>
			Сів і їде в добрий час.<br>
			А Микита той, проноза,<br>
			Ну скидати рибу з воза,<br>
			В діжці лиш зостався квас.<br>
			Те зробивши, Лис мій в ноги!<br>
			Здибав Вовка край дороги, —<br>
			Той останню щуку мне.<br>
			«Ну ж бо, брате Миколайку,<br>
			Ти лишив для мене пайку?<br>
			Погодуй тепер мене!»<br>
			«Ой, — говорить Вовк Неситий,<br>
			Ось де пай твій знаменитий!<br>
			На, смакуй, та не вдавись!»<br>
			І — зміркуй безодню злості —<br>
			Дав йому самі лиш кості<br>
			З риб, що вкрав так сміло Лис.<br>
			А для Зайця річ нелюба,<br>
			Що надрав учитель чуба, —<br>
			Ніби нас не драли всіх!<br>
			Хто ж то бачив, щоб наука<br>
			Йшла у голову без дрюка?<br>
			Це розмазувать — лиш сміх!<br>
			А собачка, Гектор куций,<br>
			Сам спіймавсь на власній штуці.<br>
			Кіт Мурлика нам казав:<br>
			Винуватить він Микиту,<br>
			Ковбасу ж ту смаковиту<br>
			Сам він у Мурлики вкрав.<br>
			Мій племінник — муж побожний,<br>
			І для нього злочин кожний,<br>
			Мов для носа лютий хрін.<br>
			Цілий рік уже минає,<br>
			Як він м’яса не вживає,<br>
			Бо жаліє всіх тварин.<br>
			Я вже сам не раз журився,<br>
			Що він голодом зморився... —<br>
			Раптом тут замовк Бабай...<br>
			Бач, компанія чимала<br>
			Хтозна-звідки причвалала<br>
			З криком, шумом в царський гай.<br>
			Старий Півень перед веде,<br>
			За ним по два у ряд іде,<br>
			Несуть мари на плечах.<br>
			А на марах Курка лежить,<br>
			За марами весь рід біжить —<br>
			Плач і лемент, ох і ах!<br>
			Півень перед царським троном<br>
			Теноровим крикнув тоном:<br>
			— Милосердя, царю мій!<br>
			Вся надія наша вбита,<br>
			А убивця — Лис Микита!<br>
			Хай нас суд розсудить твій.<br>
			Ми в монастирі святому<br>
			Проживали, зла нікому<br>
			Не чинили. Та не раз<br>
			Бачив я, що під ворота<br>
			Лис повзе, лиха істота,<br>
			Поглядає все на нас.<br>
			Я Микиту добре знаю,<br>
			Своїм дітям повідаю:<br>
			«Стережіться штучок цих.<br>
			В ліс мені не вибігати,<br>
			Бо там ворог наш зубатий,<br>
			Він життя позбавить всіх!..»<br>
			Якось чуєм стук до брами:<br>
			В довгій рясі перед нами<br>
			Став Микита, як монах,<br>
			Уклоняється, вітає<br>
			І поважно розгортає<br>
			Довгого листа в руках.<br>
			«Ось вам, каже, царська воля:<br>
			Звірам у гаю й на полі<br>
			Жити в згоді золотій:<br>
			Вовк щоб з Вівцями братався<br>
			І щоб з вами я стрічався<br>
			Як ваш друг, як брат, як свій.<br>
			Бач, спасаюсь я в пустині,<br>
			Не вживаю м’яса нині,<br>
			їм лиш зілля, воду п’ю.<br>
			Мир же вам. Живіть із богом!»<br>
			І, вклонившись за порогом,<br>
			Він пішов і зник в гаю.<br>
			«Ну, — кажу я діткам, — скоро<br>
			Вирушаймо в поле з двору:<br>
			Можна сміливо гулять!»<br>
			Радість, втіха, спів між нами,<br>
			Всі ми рушили із брами...<br>
			Ой, та краще б не рушать!<br>
			Тільки вийшли — милий світе!<br>
			Десь узявся Лис Микита<br>
			Та й схопив мою дочку.<br>
			Я як крикну: «Кукуріку!»<br>
			Та користі мало з крику:<br>
			Розбишака вже в ліску.<br>
			Я кричу, клену, благаю,<br>
			Вірні пси за ним до гаю<br>
			Кинулись — та, боже мій! —<br>
			Принесли лиш мертве тіло...<br>
			От як злодій знахабнілий<br>
			Той наказ шанує твій! —<br>
			Цар сказав: — А що, Бабаю,<br>
			Справді м’яса не вживає<br>
			Твій племінник? Бачиш сам,<br>
			Як то він спасає душу?<br>
			Ні, кінець зробити мушу<br>
			Всім подібним хапунам. —<br>
			І Медведя зве Бурмила:<br>
			— Як тобі в нас ласка мила,<br>
			Друже, меч свій прив’яжи,<br>
			Йди до Лиса, хай, поганий,<br>
			Зараз тут на суд мій стане. —<br>
			Строго-строго накажи.<br>
			Та дивись на ту падлюку,<br>
			Щоб не вдрав яку він штуку.<br>
			Бо то, брате, хитрий звір.<br>
			— Що, мене б він смів дурити!<br>
			Закричав Медвідь сердитий<br>
			Та й потяг в Микитин двір.
		</p>
	</div>

	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Іван Франко ☼ Лис Микита/" title="Іван Франко ☼ Лис Микита">Лис Микита — Іван Франко</a> Київ. Видавництво «Молодь» 1951</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>


<article class="articleMain">
	<h1 class="articleMain__header">Лис Микита — Пісня перша <br><span class="article__authorInHeader">Іван Франко</span></h1>
	<div class="poem">
		<p>
			Надійшла весна прекрасна,<br>
			Многоцвітна, тепла, ясна,<br>
			Мов дівчина у вінку;<br>
			Ожили луги, діброви,<br>
			Повно гамору, розмови<br>
			І пісень в чагарнику.<br>
			Лев, що цар є над звірами,<br>
			Пише листи з печатками,<br>
			Розсилає на весь світ:<br>
			«Час настав великих зборів!<br>
			Най зійдесь до царських дворів<br>
			Швидко весь звірячий рід».<br>
			Ось ідуть вони юрбами,<br>
			Мов на відпуст з корогвами -<br>
			Все, що виє, гавка, квака;<br>
			Лиш один мов і не чує,<br>
			В своїм замку, знай, ночує -<br>
			Лис Микита, гайдамака.<br>
			Ой, недаром він ховаєсь!<br>
			Знать, сумління обзиваєсь:<br>
			«Кривдив ти звірячий люд!»<br>
			Тим часом в своїй столиці<br>
			Цар засів поруч цариці,<br>
			Щоб творити звірам суд.<br>
			Перший вийшов Вовк Неситий.<br>
			«Царю, — каже, — від Микити<br>
			Вже мені хоч пропадать!<br>
			Діток моїх б’є, кусає,<br>
			А Вовчицю обмовляє<br>
			Так, що й сором повідать!<br>
			А й мене — хіба ж то чесно? -<br>
			Як він хитро і облесно<br>
			Мало в гріб раз не ввігнав!<br>
			Се було ще того разу,<br>
			Як я з царського указу<br>
			Мировим суддею став.<br>
			От до мене вбіг Микита:<br>
			«Вовче, справа знаменита!<br>
			Штири барани ось тут.<br>
			Їм лишилася по батьку<br>
			Гарна частка поля в спадку,<br>
			І на твій здаються суд.<br>
			Бачиш, почали свариться,<br>
			Ані руш їм поділиться -<br>
			Геометри в них нема.<br>
			Я веду їх в сюю нетру:<br>
			Будь їм ти за геометру,-<br>
			Праця буде недарма».<br>
			Втішивсь я — нема що крити.<br>
			Бачте, баранів мирити<br>
			Дуже я люблю над все:<br>
			Як зроблю їм справу в поли,<br>
			То вам жаден з них ніколи<br>
			Вже рекурсу не внесе.<br>
			От я швидко збираюся,<br>
			З баранами вітаюся -<br>
			Хлопці повні, як стручки!<br>
			«Ну-бо, хлопці, поспішімо,<br>
			На той спорний грунт ходімо!<br>
			Маєте пальки, дрючки?»<br>
			«Все є, — кажуть, — все готове!»<br>
			Вийшли в поле Баранове,<br>
			Стали мірять — ні, не йде!<br>
			Тут замного, там замало,<br>
			Вшир не хочуть, вздовж не стало,<br>
			Бо тут ліпше, там худе.<br>
			Далі каже Лис Микита:<br>
			«Тут одна лиш стежка бита<br>
			Вас до правди заведе.<br>
			Вовче, стань на середині,<br>
			A з них кождий в сій хвилині<br>
			На ріг ниви най іде.<br>
			Станьте й стійте там спокійно,<br>
			Кождий уважай подвійно!<br>
			Як я крикну: раз, два, три! -<br>
			То з вас кождий без уговку<br>
			Якнайшвидше к пану Вовку<br>
			Що є сили просто дри!<br>
			Хто найшвидше дочвалає,<br>
			Вовка з місця геть зіпхає,<br>
			Матиме найбільшу часть.<br>
			Зрозуміли?» — «Зрозуміли!» -<br>
			«Ну, ставайте ж, і до ціли<br>
			Най вам бог добігти дасть!»<br>
			Всередині став я радий,<br>
			Не доміркувався зради,<br>
			А Микита на межи<br>
			Аж у собі радість тисне -<br>
			Як не гаркне, як не свисне:<br>
			«Раз-два-три! А враз біжи!»<br>
			Ледве крикнув Лис Микита -<br>
			Гей, як рушили з копита<br>
			Барани у той сам час!<br>
			А як збилися докупи,<br>
			То, вам наче штири ступи,<br>
			В мене гопнули нараз.<br>
			Штири барани відразу<br>
			Мої кості на логазу,<br>
			Бачилося, потовкли;<br>
			Я лиш зіпнув, закрутився<br>
			Та й на землю покотився,<br>
			Очі кров’ю заплили.<br>
			Та прокляті бараниська<br>
			Не вважають, що смерть близька,<br>
			Що зомлілий я лежу:<br>
			Сей рогами звідси пхає,<br>
			Той в противний бік штовхає,<br>
			Щоб посунути межу.<br>
			Довго ще так правувались,<br>
			Щохвилини розбігались<br>
			Та й рогами в мене бух!<br>
			А Микита, той собака,<br>
			Реготавсь, аж лазив рака,<br>
			Що так з мене перли дух.<br>
			І були б за нюх табаки<br>
			Там на вічну ганьбу таки<br>
			Вовка вбили барани,<br>
			Та, дав бог, моя Вовчиця<br>
			Там надбігла подивиться,-<br>
			Аж тоді втекли вони».<br>
			Хоч як жалібно сю повість,<br>
			Мов сумную дужу новість,<br>
			Вовк цареві голосив,<br>
			То цариця хихоталась,<br>
			Та й цар, щоб не знявся галас,<br>
			Ледве в собі сміх душив.<br>
			Гектор, Цуцик, неборака,<br>
			Став на лапки та й балака:<br>
			«Царю, страже наших прав!<br>
			Ковбаси я мав шматочок<br>
			Та й сховав її в куточок,-<br>
			Лис і тую в мене вкрав!»<br>
			Кіт Мурлика скочив жваво:<br>
			«Бач, яке собаче право!<br>
			Ковбаса була моя!<br>
			Що Лис злодій, я не спорю,<br>
			Але ковбасу в ту пору<br>
			В ковалихи викрав я!»<br>
			«Чиста правда, що й казати,-<br>
			Рись почав так промовляти,-<br>
			Лис Микита злодій є.<br>
			Він сумління, честь і віру<br>
			За дриглі, горівки міру<br>
			Без вагання продає.<br>
			Таж то нехрист, таж то Юда!<br>
			Патріот — у нього злуда!<br>
			Хто ж добра б від нього ждав?<br>
			Знаю я його натуру!<br>
			Він царя б жидам на шкуру<br>
			За свинини фунт продав.<br>
			Заяць ось — душа спасенна,<br>
			Як жиє, ні в ніч, ні денно<br>
			Зла нікому не хотів.<br>
			Ну, пішов він до Микити,<br>
			Той, бач, мав його навчити<br>
			Тропарів і кондаків.<br>
			Ой, гірка була наука!<br>
			Лис відразу взявсь до бука,-<br>
			А прийшли на п’ятий глас,<br>
			Він струснув Зайця, мов грушу;<br>
			Був би витряс з нього й душу,<br>
			Якби я його не спас».<br>
			Аж ось виступив до трону,<br>
			Щоб взять Лиса в оборону,<br>
			Стрий його, Борсук Бабай.<br>
			«Добре то старі казали:<br>
			Жди від ворога похвали!<br>
			Що тут наплели, гай, гай!<br>
			І не сором вам, Неситий,<br>
			Власну ганьбу розносити,<br>
			Відгрівати давню пліснь?<br>
			А ви краще б нагадали,<br>
			Як ви з Лисом вандрували,-<br>
			То правдива, свіжа піснь.<br>
			Вірним другом був Микита,<br>
			Але ваша злість несита<br>
			Злом платить найліпшу річ.<br>
			Раз ото степами йшли ви,<br>
			Голод мучив вас страшливий,<br>
			Хоч коліна власні їж!<br>
			Аж тут чути: «Гатьта! Вісьта!»<br>
			Їде шляхом хлоп до міста<br>
			З рибою на торг, мабуть.<br>
			«Гей, — Лис каже, — мисль щаслива!<br>
			Брате, буде нам пожива,<br>
			Лиш гляди та мудрий будь!»<br>
			Скочив Лис з одного маху,<br>
			Бач, і впав посеред шляху,<br>
			Мов здохлий, простяг лапки.<br>
			І лежить отак простертий -<br>
			Він же ж міг пожити смерти<br>
			Від мужицької руки!<br>
			Хлоп над’їхав — що за диво!<br>
			З воза зліз, за камінь живо,<br>
			Щоб його добити там.<br>
			Далі бачить — він не диха!<br>
			«От мій зиск, — промовив стиха,-<br>
			На клапаню буде блам».<br>
			Взяв Микиту за хвостину<br>
			Та й на віз між рибу кинув,<br>
			Сів і їде в божий час.<br>
			А Микита, той проноза,<br>
			Ну ж метати риби з воза,<br>
			В кадці лиш лишився квас.<br>
			Риб не стало, Лис мій в ноги!<br>
			Здибав Вовка край дороги,-<br>
			Той остатню Щуку мне.<br>
			«Ну-бо, брате Миколайку,<br>
			Ти лишив для мене пайку?<br>
			Погодуй тепер мене!»<br>
			«О, — говорить Вовк Неситий,-<br>
			Осьде пай твій знаменитий!<br>
			На, смакуй, та не вдавись!»<br>
			І — зміркуй безодню злості! -<br>
			Дав йому лиш самі ості<br>
			З риб, що вкрав так сміло Лис!<br>
			А для Зайця річ нелюба,<br>
			Що надрав учитель чуба?<br>
			Ніби нас не драли всіх?<br>
			Хто ж то бачив, щоб наука<br>
			Йшла до голови без бука?<br>
			Се розмазувать — лиш сміх.<br>
			А той Цуцик, Гектор куций,<br>
			Сам спіймавсь на своїй штуці!<br>
			Кіт Мурлика нам сказав:<br>
			«Ковбасу ту знакомиту,<br>
			За що скаржить він Микиту,<br>
			Сам він у Мурлики вкрав.<br>
			Мій братанок — муж побожний.<br>
			Всякий проступок безбожний<br>
			Є для нього наче хрін.<br>
			Ось вже цілий рік минає,<br>
			Як твердий все піст тримає,<br>
			Не бере в рот м’яса він.<br>
			Я вже сам не раз журився,<br>
			Що так голодом зморився…» -<br>
			Тут урвав нараз Бабай,-<br>
			Бач, кумпанія чимала<br>
			Бог зна звідки причвалала<br>
			З криком, шумом в царський гай.<br>
			Старий Півень перед веде,<br>
			За ним по два у ряд іде,<br>
			Носять мари на плечах:<br>
			А на марах Курка лежить,<br>
			За марами весь рід біжить -<br>
			Плач і лемент, ох і ах!<br>
			Півень перед троном царським<br>
			Крикнув тенором лицарським:<br>
			«Милосердя, царю мій!<br>
			Вся надія наша вбита!<br>
			А убійця — Лис Микита!<br>
			Най нас суд розсудить твій.<br>
			Ми в монастирі святому<br>
			Проживали й зла нікому<br>
			Не чинили. Та не раз<br>
			Бачив я, що попід брами<br>
			Лис мишкує, — все за нами<br>
			Своїм хижим оком пас.<br>
			Я сі штуки добре знаю,<br>
			Своїм дітям повідаю:<br>
			«Стережіться, крий вас біг!<br>
			В ліс мені не вибігати,<br>
			Бо там ворог наш зубатий,<br>
			Він життя вас збавить всіх.»<br>
			Аж тут раз стук-стук до брами:<br>
			В волосянці перед нами<br>
			Став Микита, як монах,<br>
			Повітав нас благодаттю<br>
			І з цісарською печаттю<br>
			Лист отвертий мав в руках.<br>
			«Ось вам, — каже, — лист безпеки!<br>
			Каже цар, щоб відтеперки<br>
			Між звірами був спокій,<br>
			Щоб братався Вовк з Вівцями<br>
			І щоб я навіки з вами<br>
			Був як друг, як брат, як свій!<br>
			Бач, пустинником я стався<br>
			І від м’яса відцурався,<br>
			Їм лиш зілля й дикий мід.<br>
			Мир вам, діти! Жийте з богом!»<br>
			І, вклонившись за порогом,<br>
			Він пішов собі у світ.<br>
			«Ну, — тут дітям я говорю,-<br>
			Воля, діти! Можна з двору<br>
			Нам по стернях погулять!»<br>
			Радість, втіха, спів між нами!<br>
			Всі ми рушили до брами,-<br>
			Та не всім прийшлось вертать.<br>
			Лиш ми вийшли, — гульк, з укриття<br>
			Як не скочить Лис Микита<br>
			Та й хахап мою дочку!<br>
			Я як крикну: «Кукареко!»<br>
			Але він вже був далеко,<br>
			Вже сховався у ліску.<br>
			Я кричу, мов в дзвони дзвоню…<br>
			Вірні пси за ним в погоню<br>
			Кинулись — та, боже мій! -<br>
			Принесли лиш труп бездушний!..<br>
			Так той злодій непослушний<br>
			Зневажає наказ твій!»<br>
			Цар сказав: «А що, Бабає?<br>
			Дуже острий піст тримає<br>
			Твій братанок! Бачиш сам,<br>
			Як то він спасає душу!<br>
			Ні, кінець зробити мушу<br>
			Всім подібним хапунам!»<br>
			І Медведя зве, Бурмила:<br>
			«Як тобі в нас ласка мила,<br>
			Друже, меч свій прив’яжи,<br>
			Йдти до Лиса, — най, мосьпане,<br>
			Зараз тут на суд мій стане,-<br>
			Строго-строго накажи!<br>
			А вважай на ту падлюку,<br>
			Щоб не вдрав яку він штуку,<br>
			Бо то, брате, хитрий звір!» -<br>
			«Що, мене б він смів дурити?»<br>
			Закричав Медвідь сердитий<br>
			Та й потяг в Микитин двір.
		</p>
	</div>

	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Іван Франко ☼ Лис Микита/" title="Іван Франко ☼ Лис Микита">Лис Микита — Іван Франко</a> Львів. Видавництво «Каменяр» 1981</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Аудіоказки/Іван Франко ☼ Лис Микита/" title="Іван Франко «Лис Микита» ☼ Аудіоказка">Іван Франко «Лис Микита» ☼ Аудіокнига</a></li>
		<li><a href="/Український фольклор Книги/Іван Франко ☼ Абу-Касимові капці/" title="Іван Франко ☼ Абу-Касимові капці">Абу-Касимові капці — Іван Франко</a></li>
	</ul>
</footer>
<!--#include virtual="/-/inc/general__page_end.inc" -->
