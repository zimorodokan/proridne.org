<!--#include virtual="/-/inc/general__page_start.inc" -->
<title>Лис Микита — Іван Франко ☼ Пісня третя</title>
<meta name="Description" content="Іван Франко «Лис Микита» Пісня третя">
<link rel="canonical" href="https://proridne.org/Український фольклор Книги/Іван Франко ☼ Лис Микита/3.html">
<!--#include virtual="/-/inc/pageType__Книга Іван Франко «Лис Микита» Розділ.inc" -->

<article class="articleMain">
	<h1 class="articleMain__header">Лис Микита — Пісня третя <br><span class="article__authorInHeader">Іван Франко</span></h1>
	<div class="poem">
		<p>
			Кіт Мурлика до дороги<br>
			Добре взяв на плечі ноги,<br>
			В торбу впхав печену миш<br>
			І лісочком, холодками<br>
			Він прибув надвечір саме<br>
			До Микити чим скоріш.<br>
			В браму стукнув, дожидає,<br>
			Лис в кватирку виглядає.<br>
			Кіт Мурлика шапку зняв.<br>
			Поклонивсь йому низенько.<br>
			Привітав його гарненько,<br>
			І такі слова сказав:<br>
			— Друже славний і багатий!<br>
			Я прийшов не жартувати, —<br>
			Царський вам приніс наказ.<br>
			Повелитель наш ласкавий<br>
			Вас на суд свій кличе правий<br>
			Вже не перший, другий раз.<br>
			Що тут довго говорити!<br>
			Дуже цар на вас сердитий,<br>
			Тож я раджу вам — ідіть.<br>
			Цар заклявся: як до двору<br>
			Ви не з’явитеся в пору,<br>
			То й на світі вам не жить.<br>
			— Мурцю! — скрикнув Лис Микита. —<br>
			От кого я рад зустріти!<br>
			Боже милий, як я рад!<br>
			Ну, іди в мої обійми!<br>
			А про те й казать не сміймо.<br>
			Щоб сьогодні йти назад.<br>
			Та ж Лисиця, твоя тітка,<br>
			Так Мурлику бачить зрідка,<br>
			Що не пустить нас під ніч.<br>
			А маленькі Лисенята —<br>
			Чи ж вони б пустили брата?<br>
			Неможлива зовсім річ!<br>
			Повечеряєм гарненько,<br>
			Проспимося, а раненько<br>
			Холодком підемо в путь.<br>
			Стать на суд я не боюся,<br>
			А з тобою, мій Котусю,<br>
			Вкупі завжди радий буть.<br>
			Он з Медведем інше діло.<br>
			Ти зміркуй: прийшов Бурмило,<br>
			Мов розбійник, у мій двір<br>
			Та й до мене з криком, стуком,<br>
			З величезним в лапах дрюком, —<br>
			Я ж малий, слабенький звір!<br>
			— Друже мій, — сказав Мурлика, —<br>
			Ласка ваша завелика...<br>
			Але краще ми не ждім.<br>
			Ніч чудова, місяць світить...<br>
			Поцілуйте жінку й діти,<br>
			Та й у путь скоріш ходім.<br>
			— Мурцю, — каже Лис, — май розум,<br>
			Ми не будем їхать возом,<br>
			Ані крилами летіть.<br>
			Що, як зла якась тварина<br>
			Серед ночі нас зустріне —<br>
			Чим себе нам захистить? —<br>
			Ті слова Кота Мурлику<br>
			В острах кинули великий.<br>
			— Ваша правда, — він сказав, —<br>
			Мушу на ніч я лишитись...<br>
			Але чим тут підживитись?<br>
			Щось я їсти забажав.<br>
			— Мурцю мій! Колись у мене<br>
			І печене, і варене<br>
			Ти вночі б знайшов і вдень.<br>
			А тепер — усяк це знає —<br>
			Більш я м’яса не вживаю,<br>
			Трохи меду є лишень.<br>
			— Тьху, — Мурлика відмовляє, —<br>
			Хай Бурмило мед глитає,<br>
			Ним мене не вдовольниш.<br>
			Ми, коти, на мед не ласі.<br>
			Може, є тут де в запасі<br>
			Хоч одна порядна миш? —<br>
			Крикнув Лис: — Та що з тобою?<br>
			Навіть ворога свого я<br>
			Мишею б не пригостив!<br>
			Що ти вигадав, братухо?<br>
			Миші їсти? В’яне ухо!<br>
			Про таке я й не чував!<br>
			Та як ти мишей бажаєш,<br>
			Мурку любий, — тут їх маєш,<br>
			Що хоч греблю загати.<br>
			Тут у старости в будинку<br>
			Повно тих мишей, мій синку,<br>
			І близенько нам іти.<br>
			— Ах, мій друже наймиліший.<br>
			Поведіть мене на миші,<br>
			До мишей я дуже звик.<br>
			— Добре! Так ходи ж за мною! -<br>
			І полізли між травою<br>
			Аж під старостин курник.<br>
			Там в стіні діра пробита,<br>
			Нею часто Лис Микита<br>
			У курятник той ходив.<br>
			Вчора ще зайшов обняти<br>
			Півня білого, як брата, —<br>
			І по-братськи задушив.<br>
			От хазяїн на подвір’я<br>
			Вийшов, бачить біле пір’я,<br>
			Крикнув: — Муки я терплю! —<br>
			І надумав прив’язати,<br>
			Щоби злодія впіймати,<br>
			Край вікна міцну петлю.<br>
			Лис Микита це пронюхав<br>
			Та й говорить: — Мурку, слухай,<br>
			Як там мишки цвіркотять,<br>
			Мов горобчики невинні!<br>
			А ось тут і дірка в глині!<br>
			Тільки влізти та й хапать.<br>
			— Чи ж воно безпечно, друже?<br>
			Щось побоююсь я дуже:<br>
			Старости — лукавий люд.<br>
			— Хе, — говорить друг зрадливий, —<br>
			Хто занадто полохливий.<br>
			Хай такий покине труд.<br>
			Всередині там не був я.<br>
			І про хитрощі не чув я...<br>
			Ти боїшся наперед,<br>
			То ходім собі додому,<br>
			Там поживу знайдемо ми:<br>
			Будем їсти редьку й мед. —<br>
			Кіт Мурлика застидався.<br>
			— Що, гадаєш, я злякався? — -<br>
			До Микити він озвавсь. —<br>
			Страх, то не котяче діло. —<br>
			І у дірку скочив сміло...<br>
			І в сільце якраз попавсь.<br>
			Ой, від страху та від жаху<br>
			Як затріпався бідаха,<br>
			Шнур ще дужче горло стис.<br>
			Повернувся до одвірка,<br>
			А згори, де клята дірка,<br>
			Заглядає зрадник Лис.<br>
			— Ну, що, Мурцю наймиліший. —<br>
			Каже він, — смакують миші?<br>
			Правда, що за пишний смак?<br>
			Хочеш солі? Я покличу,<br>
			Сам у старости позичу,<br>
			Чи ти згоден їсти й так?<br>
			Ого-го, вже ти н співаєш.<br>
			Та й чудовий голос маєш!<br>
			Тенор! Ах, люблю на смерть!<br>
			Жалібно, аж ллється в душу<br>
			От уже заплакать мушу...<br>
			Ну, спасибі за концерт. —<br>
			Раптом двері заскрипіли,<br>
			Вибіг староста спітнілий<br>
			З довгим києм у руках,<br>
			А за ним сини і слуги,<br>
			Той з граблями, з ціпом другий<br>
			Радість їм, котові — жах.<br>
			— Бийте! — староста гукає. —<br>
			Ось хто кури викрадає!<br>
			Бийте, поки спустить дух! —<br>
			І луп-луп! — летять удари...<br>
			Мій Мурлика з уст ні пари,<br>
			Мов осліп уже й оглух.<br>
			— Бийте! — староста гукає.<br>
			А Мурлика — скік! Хапає<br>
			Пана старосту за ніс.<br>
			Хруп та й хруп, мов миш велику.<br>
			Кігтями роздер всю пику,<br>
			Аж добрався і до кіс.<br>
			— Гвалт! Рятуйте! — з болю, страху<br>
			Впав на землю бідолаха.<br>
			Всі до нього. — Гей, світіть!<br>
			Гей, води! Гей, губки, вати! —<br>
			Кинулися кров спиняти,<br>
			Про Кота й забули вмить.<br>
			А в Кота тверда натура:<br>
			Лиш відсапав та й до шнура,<br>
			Шарпав, гриз його, кусав,<br>
			Далі як смикне завзято,<br>
			Шпур порвався, він тікати —<br>
			І дороги не спитав.<br>
			Всіх мишей він одцурався,<br>
			На курник й не оглядався.<br>
			А задравши хвіст, як міг,<br>
			Швидше в дірку та лісами,<br>
			Непролазними ярами<br>
			Просто в царський двір прибіг<br>
			Як побачив повелитель,<br>
			Що в крові його служитель, —<br>
			З гніву аж позеленів.<br>
			— А! — гукнув він. — Знов Микита,<br>
			Знову Лис, душа несита,<br>
			Насміявся з царських слів!<br>
			Ні, вже того забагато.<br>
			Будь я пес і пес мій тато,<br>
			Коли це йому прощу.<br>
			Військо шлю на розбишаку,<br>
			Ізловлю — та й на гілляку,<br>
			Ще й гніздо все розтрощу. —<br>
			Грізно цар ревів і тупав;<br>
			Лиса б він з кістками схрупав.<br>
			Якби мав його в руках.<br>
			Аж як гнів пройшов безмірний.<br>
			Виступив Бабай покірний<br>
			І сказав, сховавши страх:<br>
			— Царю! Вислухай ласкаво.<br>
			Каже нам закон і право<br>
			Винних тричі викликать.<br>
			Хто утретє не прибуде, —<br>
			Отоді підстава буде<br>
			Суд заочний видавать.<br>
			Чи про Лиса тут казали<br>
			Щиру правду, чи брехали,<br>
			Та закон один для всіх.<br>
			А тому прошу: пошли ти<br>
			І мене ще до Микити,<br>
			Щоб прийшов до царських ніг. —<br>
			Цар махнув лиш головою,<br>
			Згоди знак дав булавою<br>
			І ні слова не сказав;<br>
			А Бабай умить зібрався,<br>
			У дорозі не спинявся,<br>
			В Лисовичі поспішав.
		</p>
	</div>

	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Іван Франко ☼ Лис Микита/" title="Іван Франко ☼ Лис Микита">Лис Микита — Іван Франко</a> Київ. Видавництво «Молодь» 1951</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>


<article class="articleMain">
	<h1 class="articleMain__header">Лис Микита — Пісня третя <br><span class="article__authorInHeader">Іван Франко</span></h1>
	<div class="poem">
		<p>
			Кіт Мурлика до дороги<br>
			Добре взяв за пояс ноги,<br>
			В торбу впхав печену миш<br>
			І лісочком, холодками,<br>
			Так на підвечерок самий<br>
			Він прибув до Лисович.<br>
			Стукнув в браму, дожидає…<br>
			Лис в кватирку виглядає.<br>
			Кіт Мурлика шапку зняв,<br>
			Поклонивсь йому низенько,<br>
			Привітав його борзенько<br>
			Та й такі слова сказав:<br>
			«Не прогнівайся, нанашку!<br>
			Не приніс я жадну фрашку,<br>
			Але царський вам наказ:<br>
			Другий раз се цар, наш владця,<br>
			Через свойого післанця<br>
			На свій суд ось кличе вас.<br>
			Що тут довго говорити!<br>
			Дуже цар на вас сердитий,<br>
			Тож я раджу вам: ходіть!<br>
			Цар поклявся на корону:<br>
			Як не ставитесь до трону,<br>
			То пропащий весь ваш рід».<br>
			«Мурцю! — скрикнув Лис Микита.<br>
			От не ждали! От візита!<br>
			Боже милий, як я рад!<br>
			Ну, ходи в мої обійми!<br>
			А про те казать не смій ми,<br>
			Щоб як стій іти назад!<br>
			Таж Лисиця, твоя тітка,<br>
			Так тебе видає зрідка,<br>
			Що не пустить нас під ніч.<br>
			А маленькі Лисенята,<br>
			Чи ж вони пустили б брата?<br>
			Ні, то неможлива річ!<br>
			Повечеряєм гарненько,<br>
			Проспимося, а раненько<br>
			Холодком — та й в божу путь!<br>
			Я про царський суд не стою.<br>
			А що рад піду з тобою,<br>
			Ти про сеє певний будь!<br>
			Он з Медведем інше діло!<br>
			Ти розваж: прийшов Бурмило,<br>
			Мов розбійник, у мій двір.<br>
			Та й до мене з криком, фуком,<br>
			З величезним в лапах буком -<br>
			Я ж малий, слабенький звір!»<br>
			«Ой, нанашку, — рік Мурлика,-<br>
			Ласка ваша завелика…<br>
			Але ліпше ми не ждім!<br>
			Ніч чудова, місяць світить…<br>
			Попрощайте жінку й діти,<br>
			Та й у путь як стій ходім!»<br>
			«Мурцю, — каже Лис, — май розум!<br>
			Ніч не тітка, ми не возом<br>
			Будем їхать, ні літать.<br>
			Всяка погань лісом лазить,<br>
			Ну ж но хто на нас наважить!<br>
			Ні боротись, ні втікать!»<br>
			Ті слова Кота Мурлику<br>
			Кинули у дрож велику.<br>
			«Ваша правда, — він сказав,-<br>
			Мушу на ніч вже лишиться…<br>
			Та скажіть, щоб поживиться,<br>
			Де б я тутка що дістав?»<br>
			«Що ж, не гнівайсь, Мурцю дільний!<br>
			Чоловік я богомільний,<br>
			Піст твердий держу день в день.<br>
			Та тобі вже я придбаю<br>
			Найсмачніше, що лиш маю:<br>
			Крижку меду з’їж лишень!»<br>
			«Меду? Тьфу! — відрік Мурлика.-<br>
			Най Бурмило мід той лика!<br>
			Ним мене ти не вкормиш!<br>
			Та у вашому фільварку<br>
			Чей же є де в закамарку<br>
			Хоч одна порядна миш?»<br>
			Лис Микита рік до Мурка:<br>
			«Ти жартуєш! Навіть турка<br>
			Я б мишми не трактував!<br>
			Що ти видумав, небоже!<br>
			Миші їсти!.. Милий боже!<br>
			Про таке я й не чував!<br>
			Та як мишей ти бажаєш,<br>
			Мурку любий, — тут їх маєш,<br>
			Що хоть ними гать гати!<br>
			Тут у війтовім будинку<br>
			Мишей тьменна тьма, мій синку,<br>
			І близенько нам іти!»<br>
			«Ах, нанашку мій наймильший,<br>
			Поведіть мене на миші!<br>
			Я на миші дуже звик!» -<br>
			«Добре! Так ходи ж за нами!»<br>
			І полізли бур’янами,<br>
			Аж де війтів був курник.<br>
			Там в стіні діра пробита,<br>
			Нею часто Лис Микита<br>
			Ніччю в курятник гостив;<br>
			Вчора ще пустив він крові<br>
			Війтовому Когутові,<br>
			Аж Когут і дух спустив.<br>
			Війт, зо злості зчервонівши,<br>
			З Когута лиш пір’я вздрівши,<br>
			Крикнув: «Ні, вже не стерплю!<br>
			Мушу злодія зловити!»<br>
			Край вікна дав присилити<br>
			Мотузяную петлю.<br>
			Лис Микита се пронюхав<br>
			Та й говорить: «Мурку, слухай,<br>
			Як там мишки цвіркотять,<br>
			Мов горобчики невинні!<br>
			А ось тут і дірка в глині -<br>
			Тільки влізти та й хапать!»<br>
			«А безпечно ж тут, нанашко?<br>
			Нині за біду не тяжко,<br>
			А війти — то хитрий люд!» -<br>
			«Га, — говорить Лис зрадливий,-<br>
			Хто занадто боязливий,<br>
			Най такий покине труд!<br>
			Всередині там не був я<br>
			І про хитрощі не чув я,<br>
			Та коли боїшся ти,<br>
			То ходім раніш додому,<br>
			Повечеряєм по-свому:<br>
			Редьку й медові соти».<br>
			Кіт Мурлика застидався.<br>
			«Що, гадаєш, я злякався? -<br>
			До Микити він озвавсь.-<br>
			Страх не є котяче діло!»<br>
			І у дірку скочив сміло,<br>
			І шасть-прасть! в сильце спіймавсь.<br>
			Ой, повис він у воздухах,<br>
			Затріпавсь, та по тих рухах<br>
			Шнур ще дужче горло стис.<br>
			Кинувсь — вдаривсь до одвірка!<br>
			А згори, де клята дірка,<br>
			Заглядає зрадник Лис.<br>
			«Ну, що, Мурцю мій наймильший,-<br>
			Каже він, — смакують миші?<br>
			Правда, що за пишний смак!<br>
			Хочеш солі? Я покличу,<br>
			Або в війта сам позичу,-<br>
			Чи волиш все їсти й так?..<br>
			Ого-го, вже й ти співаєш!<br>
			Але славний голос маєш!<br>
			Тенор! Ах, люблю на смерть!<br>
			Жалібно, аж ллється в душу!..<br>
			Ох, бігме, я плакать мушу…<br>
			Ну, спасибіг за концерт!»<br>
			Раптом двері заскрипіли,<br>
			Війт роздягнений, спотілий<br>
			З палицею сам впада;<br>
			А за ним сини і слуги,<br>
			Сей з ременем, з буком другий -<br>
			Ось де Муркові біда!<br>
			«Бийте злодія! — війт крикнув.-<br>
			Вчора Когута нам смикнув!<br>
			Бийте, поки спустить дух!»<br>
			І луп-цуп! летять удари…<br>
			Мій Мурлика з уст ні пари,<br>
			Мов осліп уже й оглух.<br>
			«Бийте!» — війт кричить і кропить.<br>
			Втім Мурлика скік! Як вхопить<br>
			Пана війта за сам ніс!<br>
			Хруп та й хруп, мов миш велику,<br>
			Кігтями роздер всю пику,<br>
			Мовби гречку грабав біс.<br>
			«Ґвалт! Рятуйте!» — крикнув з болю<br>
			Війт і впав, як сніп, додолу.<br>
			Всі до нього.- «Гей, світіть!<br>
			Гей, води? Гей, губки, вати!»<br>
			Кинулися кров спиняти,-<br>
			Вже й не в голові їм Кіт.<br>
			А в Кота тверда натура:<br>
			Лиш відсапав та й до шнура,<br>
			Взявся гризти і кусать.<br>
			Далі шарпнувся щосили,<br>
			Шнур урвався, і в тій хвили<br>
			Кіт свобідно міг гасать.<br>
			Ну, він мишей відцурався,<br>
			В курнику й не обзирався,<br>
			А, задравши хвіст, як міг<br>
			Драпнув в дірку та до ліса,<br>
			А лісами, мов від біса,<br>
			Просто в царський двір прибіг.<br>
			Як уздрів його Лев-батько,<br>
			Збитого, мов кисле ябко,<br>
			З злості аж позеленів.<br>
			«Що? — кричав звірів правитель.-<br>
			Чи знов сміє той урвитель<br>
			Насміхатись з моїх слів?<br>
			Ні, вже того забагато!<br>
			Будь я пес і пес мій тато,<br>
			Коли се йому прощу!<br>
			Військо шлю на гайдамаку!<br>
			Скоро зловлю, — на гілляку<br>
			І гніздо все розтрощу!»<br>
			Грізно цар ревів і тупав,<br>
			Був би Лиса з кістьми схрупав,<br>
			Якби мав його в руках.<br>
			Аж як гнів пройшов безмірний,<br>
			Виступив Бабай покірний<br>
			І сказав при двораках:<br>
			«Царю, явна річ, не скрита:<br>
			Вольний є козак Микита,<br>
			Право ж каже тричі звать<br>
			Винного на суд твій, пане.<br>
			Аж як третій раз не стане,<br>
			Суд заочний видавать.<br>
			Що в тім правди чи неправди,<br>
			Що про нього клеплють завжди,<br>
			В те не входжу, — та для всіх<br>
			Рівне право! Тож пошли ти<br>
			І мене ще до Микити,<br>
			Чей, прийде до твоїх ніг».<br>
			Цар махнув лиш головою,<br>
			Дав знак згоди булавою,<br>
			Та ні слова не сказав;<br>
			А Бабай як стій зібрався,<br>
			У дорозі поспішався,<br>
			В Лисовичах на ніч став.
		</p>
	</div>

	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Іван Франко ☼ Лис Микита/" title="Іван Франко ☼ Лис Микита">Лис Микита — Іван Франко</a> Львів. Видавництво «Каменяр» 1981</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Аудіоказки/Іван Франко ☼ Лис Микита/" title="Іван Франко «Лис Микита» ☼ Аудіоказка">Іван Франко «Лис Микита» ☼ Аудіокнига</a></li>
		<li><a href="/Український фольклор Книги/Іван Франко ☼ Абу-Касимові капці/" title="Іван Франко ☼ Абу-Касимові капці">Абу-Касимові капці — Іван Франко</a></li>
	</ul>
</footer>
<!--#include virtual="/-/inc/general__page_end.inc" -->
