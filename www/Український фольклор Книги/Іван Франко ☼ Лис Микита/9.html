<!--#include virtual="/-/inc/general__page_start.inc" -->
<title>Лис Микита — Іван Франко ☼ Пісня дев’ята</title>
<meta name="Description" content="Іван Франко «Лис Микита» Пісня дев’ята">
<link rel="canonical" href="https://proridne.org/Український фольклор Книги/Іван Франко ☼ Лис Микита/9.html">
<!--#include virtual="/-/inc/pageType__Книга Іван Франко «Лис Микита» Розділ.inc" -->

<article class="articleMain">
	<h1 class="articleMain__header">Лис Микита — Пісня дев’ята <br><span class="article__authorInHeader">Іван Франко</span></h1>
	<div class="poem">
		<p>
			Лис Микита в своїм замку<br>
			По обіді меду склянку<br>
			Преспокійно спорожнив,<br>
			В кріслі з люлькою дрімає,<br>
			Суму-горенька не знає,<br>
			Зла мов зроду не чинив.<br>
			Та постукав хтось до брами.<br>
			Вибіг Лис із малюками.<br>
			— Ах, Бабаю! Ти уп’ять?<br>
			Як же, любий мій, живеш ти?<br>
			Від царя, мабуть, ідеш ти?<br>
			Що прийшов мені сказать?<br>
			— Жив би ти собі щасливо, —<br>
			Відповів Бабай журливо, —<br>
			Та новини, бач, сумні:<br>
			Цар од гніву аж скрегоче,<br>
			Смерті він твоєї хоче,<br>
			Спорядив війська страшні.<br>
			— Ну, — зачулось від Микити,<br>
			Наперед не слід тужити,<br>
			Тим погрозам ти не вір.<br>
			Друже мій, старий Бабаю,<br>
			Ще сьогодні почвалаю<br>
			Я з тобою в царський двір.<br>
			Там поміряємо сили.<br>
			А тепер, мій дядьку милий.<br>
			Прошу в хату. Вже пора<br>
			Підвечеркувать. Аж в лапах<br>
			Чую я печені запах, —<br>
			Напекла моя стара. —<br>
			Увійшли вони до хати,<br>
			Стали гратись лисенята.<br>
			— Бачиш, дядьку, — каже Лис, —<br>
			Мінка ловить вже курчата,<br>
			Міцько, голова завзята,<br>
			Вчора качечку приніс.<br>
			— Справді, є чим похвалятись,<br>
			Та не треба дивуватись, —<br>
			Відповів на те Борсук. —<br>
			Удалися в батька діти.<br>
			— Так-то так, а треба вчити,<br>
			Не прожити без наук.<br>
			Ну, та час нам в путь спішиться.<br>
			— Що? — аж скрикнула Лисиця. —<br>
			Ти, Микито, знов кудись?<br>
			В царський двір? Та бійся бога!<br>
			Смерть віщує ця дорога.<br>
			Заховайся, схаменись. —<br>
			І сльозами залилася,<br>
			Щоб Микиту не пустить<br>
			Він, її поцілувавши,<br>
			І від себе відірвавши,<br>
			Каже: — Жінко люба, цить.<br>
			Краще ворога зустріти,<br>
			Ніж у закутку сидіти,<br>
			На загибель певну ждать.<br>
			Здавна знаю я, дружино:<br>
			Все життя — війна невпинна,<br>
			Слід же вміти воювать.<br>
			Той воює пазурами,<br>
			Той зубами, той рогами,<br>
			Той ногами, той крильми,<br>
			Той страшенну має силу,<br>
			Той натуру має смілу, —<br>
			Чим же боремося ми?<br>
			Не вродились ми страшними,<br>
			І не бачимо вночі ми,<br>
			Як Пугачик чи Сова...<br>
			Ми не бистрі, як той Заєць,<br>
			В нас підмога лиш одна єсть —<br>
			Це розумна голова.<br>
			Нею треба нам крутити,<br>
			Розум треба нам гострити.<br>
			Все змірковувати вмить,<br>
			Іншим сіті наставляти,<br>
			Але добре пильнувати,<br>
			Щоб самим не впасти в сіть.<br>
			Цар лякає нас війною —<br>
			Не охочий я до бою,<br>
			В цім одверто признаюсь.<br>
			А проте в лиху годину<br>
			Небезпеку я зустріну,<br>
			Як умію, поборюсь.<br>
			Хай кінця нема погрозам, —<br>
			В голові я маю розум —<br>
			Я до всяких штук привик.<br>
			Ех, моя Лисуню мила,<br>
			Як брехатиму я вміло!<br>
			Аж свербить мені язик. —<br>
			Попрощались, як годиться,<br>
			\ потішилась Лисиця,<br>
			Але брами всі замкнуть<br>
			Наказав Микита жваво,<br>
			А тоді уліво, вправо<br>
			Почвалав з Бабаєм в путь.<br>
			Небеса сіяють чисті,<br>
			Ліс шумить, тріпоче листя,<br>
			Квіти пахнуть — просто рай.<br>
			Лис милується красою,<br>
			Але з думкою тяжкою<br>
			Шкутильга за ним Бабай.<br>
			— Дядьку, — каже Лис до нього, —<br>
			Кинь усі свої тривоги,<br>
			Плюнь, об землю лихом вдар.<br>
			Бач, краса в гаю й на полі.<br>
			Всюди блиск, тепло і воля,<br>
			Кожен з нас — могучий цар. —<br>
			Відповів Борсук: — Небоже!<br>
			Так брикати — це негоже.<br>
			Не простить нізащо цар...<br>
			Тож надумав штуку втяти —<br>
			Зайця голову послати<br>
			Через Цапа — Леву в дар!<br>
			— Ха-ха-ха! — зайшовсь Микита. —<br>
			Штучка вийшла знаменита,<br>
			Нею, справді, я хвалюсь.<br>
			Цар головку попочухав,<br>
			Поки правду тут рознюхав...<br>
			Ну, а кари не боюсь.<br>
			Хто бажає щастя знати,<br>
			Той не може жити свято,<br>
			Як пустинник чи монах.<br>
			Сам пускай у діло зуби,<br>
			Як не хочеш, друже любий,<br>
			Бути в іншого в зубах.<br>
			Заєць той поперед мене<br>
			Все стрибав, як навіжений,<br>
			Мов дражнив: «Ану, злови!»<br>
			Просто в грудях стало тісно<br>
			Хап його я — і незвісно,<br>
			Як він став без голови.<br>
			Ну, а Цап? Як суд почався —<br>
			Він кричав, аж задихався:<br>
			«Винен, винен! Хай умре!»<br>
			А зумів я відбрехатись,<br>
			Лізе, клятий, цілуватись...<br>
			Хай же смерть його бере!<br>
			І ні крапельки не шкода!<br>
			Вбивство, помста — давня мода,<br>
			Найлюбіша у звірів.<br>
			І сам Лев грабує чисто,<br>
			А не хоче особисто,<br>
			Шле Медведів і Вовків. —<br>
			І всміхнувся Лис Микита,<br>
			Витяг люльку закурити,<br>
			А тоді сказав уп’ять:<br>
			— Не журися, мій Бабайку,<br>
			Краще от послухай байку,<br>
			Що я хочу розказать.<br>
			Якось я та Вовк Неситий,<br>
			Щоб удома не сидіти,<br>
			Мандрувать собі пішли.<br>
			От зайшли за ліс, за води,<br>
			Ні притулку, ні господи,<br>
			Лиш степи, луги були.<br>
			Тут нас сонце припікає,<br>
			Тут вже голод нас діймає.<br>
			Раптом зирк — Лоша стоїть,<br>
			Та таке гладке та любе,<br>
			Що мій Вовк аж гострить зуби,<br>
			Аж зігнувся, аж тремтить.<br>
			У ярку, біля Лошати<br>
			І Кобила паслась, мати, —<br>
			Ну, дитини ж не віддасть.<br>
			Каже Вовк: «Піди, Микитко,<br>
			Запитай Кобилу швидко,<br>
			Чи Лошати не продасть?»<br>
			Уклонивсь я для початку:<br>
			«Добрий день вам, паніматко,<br>
			Дай вам боже вік брикать.<br>
			Та й Лошатко ж пречудове.<br>
			А скажіть, чи нам його ви<br>
			Не погодитесь продать?» —<br>
			«Що ж, купуйте, добрі люди,<br>
			Якщо вам завгодно буде,<br>
			Дуже дешево продам.<br>
			Прочитайте лиш значки ті,<br>
			Що на задньому копиті,<br>
			Та й ідіть собі з Лошам».<br>
			Ну, не дурень же Микита,<br>
			Щоб підходить до копита.<br>
			Шкапі я вклонивсь до ніг<br>
			Та й кажу: «Спасибі, мати,<br>
			Та не вмію я читати»,<br>
			І до Вовка знов побіг.<br>
			«Друже! Шкапа ця лагідна,<br>
			І Лоша продати згідна,<br>
			Небагато хоче взять.<br>
			Треба лиш ціну Лошати<br>
			На копиті прочитати...<br>
			Жаль, не вмію я читать».<br>
			«Дурню! — крикнув Вовк Неситий. —<br>
			Кінських літер не зуміти<br>
			На копиті прочитать?<br>
			Знаю я письмен доволі, —<br>
			Недарма ж у вищій школі<br>
			Вчився років, певне, з п’ять».<br>
			І пішов мій Вовк Неситий<br>
			Шкапу за Лоша просити,<br>
			А Кобила каже: «На,<br>
			Ось лиш прочитай значки ті,<br>
			Що на задньому копиті, —<br>
			Там написана ціна».<br>
			Вовк Неситий нахилився,<br>
			До копита придивився, —<br>
			Гей, Кобила як брикне,<br>
			В лоб як вдарить бідолаху,<br>
			Вовк упав з одного маху,<br>
			І хвоста не стрепене.<br>
			Шкапа ж тут як зарегоче<br>
			Та з Лошам як потупоче,<br>
			Навіть слід обох пропав...<br>
			А Вовчисько з півгодини,<br>
			Ніби мрець, серед долини,<br>
			Ледве дишучи, лежав.<br>
			Далі очі продирає<br>
			І навколо поглядає,<br>
			Ніби там чогось шука...<br>
			«Гей, — кажу йому, — Неситий,<br>
			Сам Лоша ти з’їв? Лишити<br>
			Не хотів мені й шматка?<br>
			Обжирайло! Ненаїдо!<br>
			Навіть друга до обіду<br>
			Ти покликать не хотів?<br>
			Але хто ж із нас, Вовчило,<br>
			Вмів умовити Кобилу,<br>
			Сторгуватися зумів?<br>
			Ну, прошу тебе сказати,<br>
			Як придбав собі Лоша ти<br>
			І яка ціна була?<br>
			Ви й недовго торгувались,<br>
			По-приятельськи розстались —<br>
			Втішна щось вона пішла.<br>
			А проспавсь ти смачно, друже?<br>
			По такім обіді дуже<br>
			Це корисно на живіт.<br>
			Та й умієш же, мій брате,<br>
			Ти по-кінському читати.<br>
			Справді, чудо па весь світ!»<br>
			Так сміявсь я аж до ночі,<br>
			Він же, витріщивши очі,<br>
			Все лежав та все: «Ах, ах!»<br>
			Далі каже: «Буду чесний;<br>
			Торг би, певне, був чудесний,<br>
			Та дістав я по зубах!»<br>
			— Ох, не смішно це, Микито, —<br>
			Каже дядько сумовито, —<br>
			Правда тут гірка бринить.<br>
			А найгірше — що Неситий,<br>
			Ворог твій несамовитий,<br>
			Рад би був тебе згубить.<br>
			— Е, мій дядьку, плюнь на нього.<br>
			Не боюсь я дурня того,<br>
			Найзлобнішого з істот.<br>
			Всіх би рад він взять на муки,<br>
			Та короткі в нього руки,<br>
			Всіх би зжер — не влізуть в рот.
		</p>
	</div>

	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Іван Франко ☼ Лис Микита/" title="Іван Франко ☼ Лис Микита">Лис Микита — Іван Франко</a> Київ. Видавництво «Молодь» 1951</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>


<article class="articleMain">
	<h1 class="articleMain__header">Лис Микита — Пісня дев’ята <br><span class="article__authorInHeader">Іван Франко</span></h1>
	<div class="poem">
		<p>
			Лис Микита в своїм замку<br>
			По обіді меду склянку<br>
			Преспокійно спорожнив,<br>
			Сів у кріслі, люльку курить<br>
			І нічого ся не журить,<br>
			Зла мов зроду не чинив.<br>
			Втім почув: стук! стук! до брами.<br>
			Скочив, вибіг враз з дітками -<br>
			«Ах, Бабай! Се ти оп’ять!<br>
			Ну, здоров, Бабаю! Що ж то,<br>
			Ти, знать, від царя йдеш просто?<br>
			Що ж там доброго чувать?»<br>
			«Мало доброго! — журливо<br>
			Рік Бабай.- Та щедре жниво<br>
			На погані новини!<br>
			Цар присяг тобі загладу,<br>
			Військо кличе, радить раду,<br>
			Будуть тутка за три дні!»<br>
			«Тільки всього? — каже Лис.-<br>
			Як лиш тільки, не журись,<br>
			Друже мій, старий Бабаю!<br>
			Тим погрозам ти не вір!<br>
			Я з тобою в царський двір<br>
			Ще сьогодні почвалаю.<br>
			Вже я вибрешусь, будь певний!<br>
			Та тепер, мій любий кревний,<br>
			Прошу в хату! Вже пора<br>
			Підвечіркувать. Аж в лапах<br>
			В’єсь мені печені запах,<br>
			Що зготовила стара!»<br>
			Ось ввійшли, сидять, гостяться…<br>
			Лисенята стали граться.<br>
			«Бачиш, стрику, — Лис сказав,-<br>
			Мінка ловить вже курчата,<br>
			Міцько ж, бестійка завзята,<br>
			Вчора Утку сполював!»<br>
			«Справді, маєш чим гордиться! -<br>
			Рік Бабай.- Та й не дивниця:<br>
			В батька й діти удались!» -<br>
			«Так-то, так! Талант — незгірше,<br>
			Та виховання ще більше<br>
			Тут значить!» — відмовив Лис.<br>
			«Ну, та час нам в путь спішиться!»<br>
			«Що? — аж скрикнула Лисиця.-<br>
			Ти, Микито, знов кудись?<br>
			В царський двір? Та бійся бога!<br>
			Всиротить нас ся дорога!<br>
			Скрийся дома, схаменись!»<br>
			І сльозами залилася,<br>
			І руками вчепилася,<br>
			Щоб Микиту не пустить.<br>
			Він, її поцілувавши<br>
			І від себе відірвавши,<br>
			Каже: «Жінко люба, цить!<br>
			Цар не з’їсть мене там преці,<br>
			А назустріч небезпеці<br>
			Ліпше вийти, ніж в кутку<br>
			Дожидать на себе грому!<br>
			Я ж держу все по-старому<br>
			Філософію таку:<br>
			Наше все життя — війна є,<br>
			Кождий боресь в ній, як знає:<br>
			Сей зубами, той крильми,<br>
			Третій кігтями міцними,<br>
			Інший скоками прудкими…<br>
			Чим же боремося ми?<br>
			Ми ні силою не годні,<br>
			Ні, як карпи, многоплодні.<br>
			Ні нічвиди, як Сова,<br>
			Ані бистрі, як той Заєць,<br>
			В нас підмога лиш одна єсть -<br>
			Се розумна голова.<br>
			Нею треба нам крутити,<br>
			Ум, мов бритву, наострити,<br>
			Все обдумать в один миг,<br>
			Іншим сіті наставляти,<br>
			Але добре пильнувати,<br>
			Щоб самим не впасти в них!<br>
			Цар ось грозить нам війною.<br>
			Хоть-то я не маю бою<br>
			Перед військом тим його,<br>
			Та все ліпше в самій річи<br>
			Зразу злому запобічи,<br>
			Ніж чекать бог зна чого.<br>
			А на те вже я, небого,<br>
			Чую в собі сили много!<br>
			До таких я штук привик.<br>
			А подумати, як цупко<br>
			Я почну брехати, любко,<br>
			Аж свербить мене язик!»<br>
			Ще раз цілувались в лиця,<br>
			І потішилась Лисиця;<br>
			Але брами всі замкнуть<br>
			Наказав Микита й жваво<br>
			Стежечками вліво, вправо<br>
			Почвалав з Бабаєм в путь.<br>
			Гріє сонце, небо чисте,<br>
			Ліс шумить, тріпочесь листя,<br>
			Цвіти пахнуть — просто рай!<br>
			Лис любуєсь красотою,<br>
			Та, прибитий гризотою,<br>
			Сумно штильгає Бабай.<br>
			«Стрику, що тобі такого? -<br>
			Весело рік Лис до нього.-<br>
			Тьфу, об землю лихом вдар!<br>
			Бач, що тут краси довкола!<br>
			Блиск який, тепло і воля!<br>
			Хто живий, той нині цар!»<br>
			«Ой небоже, — рік Бабай,-<br>
			Ти так надто не брикай!<br>
			Не уйдеш ти кари!<br>
			Де ж пак, Цапу в торбу дати<br>
			Голову Зайця й послати<br>
			Се цареві в дари!»<br>
			«Ха-ха-ха! — смієсь Микита.-<br>
			Штучка дешева й сердита!<br>
			Дуже нею я горджусь.<br>
			Трошки цар, мабуть, просапавсь,<br>
			Поки правди в ній долапавсь…<br>
			Та щоб карі буть — а дзусь!<br>
			Нині хто рад жить, не схнути,<br>
			Той святим не може бути,<br>
			Як в пустині той монах.<br>
			Кождий тут держись на тузі,<br>
			Хто не хоче по заслузі<br>
			Бути другому в зубах.<br>
			Яць скакав поперед мене,<br>
			Мов дитя новохрещене,<br>
			Мов дразнив: «Ану, злови!»<br>
			Аж мені так стало млісно,<br>
			Що я хап його, й незвісно,<br>
			Як він став без голови.<br>
			Ну, а Цап! Скажи, будь ласкав!<br>
			Він на мене в суді траскав:<br>
			«Винен, винен! Най умре!»<br>
			А як я вспів відбрехатись,<br>
			То він лізе цілуватись!<br>
			Най же чорт його бере!<br>
			Що ж, мій гріх, а його шкода.<br>
			Вбійство, пімста — се ж є мода<br>
			Скрізь загальна у звірів.<br>
			І сам цар грабує чисто,<br>
			А не хоче особисто,<br>
			Шле медведів і вовків».<br>
			І всміхнувсь Микита стиха,<br>
			Нюх табаки взяв і чихав,<br>
			А відтак сказав оп’ять:<br>
			«Ет, все байки, мій Бабайку!<br>
			Слухай лиш отсюю байку,<br>
			Що я хочу розказать.<br>
			Кажуть: кара за рабунок!<br>
			Ось тобі такий трафунок,<br>
			Як наш брат хтів чесно жить.<br>
			Є товар, є грошей досить,<br>
			Він не скупиться, ще й просить,<br>
			А хоч кинь, не мож купить.<br>
			Раз от я і Вовк Неситий,<br>
			Кинувши гостинець битий,<br>
			На мандрівку ми пішли.<br>
			Ба, зайшли за ліс, за води,-<br>
			Ні притулку, ні господи,<br>
			Лиш степи, луги були.<br>
			Тут нас сонце припікає,<br>
			Ба, вже й голод дотискає,<br>
			Аж тут зирк. Лоша пасесь!<br>
			Та таке гладке та любе,<br>
			Що мій Вовк аж острить зуби,<br>
			Шкіра вся на нім трясесь.<br>
			Сів, бідняга, важко сапа…<br>
			А з Лошатком мама Шкапа,<br>
			Вкрасти вже вона не дасть.<br>
			Каже Вовк: «Піди, Микитко,<br>
			Запитай ту Шкапу швидко,<br>
			Чи Лоша нам не продасть?»<br>
			Я пішов, вклонивсь їй низько.<br>
			«Що, матусю, пасовисько<br>
			Тутка маєте незгірш?<br>
			Та й Лошатко! От пахолок!<br>
			Чей його нам на виховок<br>
			Продасте за добрий гріш?»<br>
			«Що ж, купуйте, люди божі!<br>
			Я й не що великі гроші<br>
			Буду правити від вас.<br>
			Ось лиш прочитай значки ті,<br>
			Що на задньому копті:<br>
			Се тобі ціна якраз».<br>
			Ну, та я не в тім’я битви<br>
			До копита підходити!<br>
			Шкапі поклонивсь до ніг<br>
			Та й кажу: «Спасибі, мати,<br>
			Та не вмію я читати».<br>
			І до Вовка знов побіг.<br>
			«Друже, Шкапа ся лагідва,<br>
			І Лоша продати згідна,<br>
			І ціни не хоче драть.<br>
			Каже, в неї цінники ті<br>
			Є на задньому копиті -<br>
			Жаль, що я не вмів читать».<br>
			«Що, — Вовк крикнув, — ти, нездаро!<br>
			Навіть кінських літер пару<br>
			Ти не вмієш прочитать?<br>
			Я в письмі тім дуже вчений,<br>
			До гімназій, академій<br>
			Виходив років аж п’ять».<br>
			І пішов мій Вовк Неситий<br>
			Шкапу за Лоша просити.<br>
			Шкапа ж відповіла: «На,<br>
			Ось лиш прочитай значки ті,<br>
			Що на задньому копиті,-<br>
			Там написана ціна».<br>
			Вовк Неситий нахиляєсь,<br>
			До копита призираєсь,-<br>
			Ех, як фрасне Шкапа враз,<br>
			Як у лоб не вцідить просто,<br>
			А була підкута остро,-<br>
			То мій Вовк, мов свічка, згас.<br>
			Шкапа ж як не зарегоче<br>
			Та з Лошатком потеркоче,<br>
			Що і слід обох пропав.<br>
			А Вовчисько добру хвилю<br>
			Полежав в такім знесиллю,<br>
			Мов зовсім небіжчик став.<br>
			Далі очі продирає,<br>
			Доокола позирає,<br>
			Але встати ані руш.<br>
			«Гей, — кажу йому, — Неситий,<br>
			Сам Лоша ти з’їв? Лишити<br>
			Не хотів мені ні кус?<br>
			Га, ненаїсна прочвало!<br>
			З’їв усе, ще й того малої<br>
			Друга на обід не клич!..<br>
			Адже ж я, невдячний цапе,<br>
			Перший торг робив у Шкапи,<br>
			То належавсь могорич.<br>
			Ну, скажи так правду гладко:<br>
			Дешево купив Лошатко?<br>
			Людська, знать, ціна була.<br>
			Ви й не довго торгувались,<br>
			По-приятельськи розстались -<br>
			Втішна щось вона пішла.<br>
			А проспавсь ти смачно, друже!<br>
			По такім обіді дуже<br>
			Се плявдує на живіт.<br>
			А як славно ти, Вовчуку,<br>
			Вмієш кінськую азбуку -<br>
			Справді, чудо на весь світ!»<br>
			Так я з Вовка кпив до ночі,<br>
			Він же, витріщивши очі,<br>
			Все лежав та лиш: «Ах, ах!»<br>
			Далі каже: «Будь ти чесний!<br>
			Що за торг би був чудесний,<br>
			А та дич — б’є по зубах!»<br>
			«Ой, — сказав Бабай, — Микито,<br>
			Не смішний твій жарт, бо скрито<br>
			В нім гіркої правди шмат.<br>
			А найгірш те, що Неситий<br>
			Нині ворог твій забитий,<br>
			З світу рад тебе зігнать».<br>
			«Е, — рік Лис, — наплюй на нього!<br>
			Все у Вовка злоби много,<br>
			Але злоба ум сліпить.<br>
			Світ би весь пожер він скоро,<br>
			Ба, коли не влізе в горло!<br>
			А розумний з злоби кпить!»
		</p>
	</div>

	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Іван Франко ☼ Лис Микита/" title="Іван Франко ☼ Лис Микита">Лис Микита — Іван Франко</a> Львів. Видавництво «Каменяр» 1981</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Аудіоказки/Іван Франко ☼ Лис Микита/" title="Іван Франко «Лис Микита» ☼ Аудіоказка">Іван Франко «Лис Микита» ☼ Аудіокнига</a></li>
		<li><a href="/Український фольклор Книги/Іван Франко ☼ Абу-Касимові капці/" title="Іван Франко ☼ Абу-Касимові капці">Абу-Касимові капці — Іван Франко</a></li>
	</ul>
</footer>
<!--#include virtual="/-/inc/general__page_end.inc" -->
