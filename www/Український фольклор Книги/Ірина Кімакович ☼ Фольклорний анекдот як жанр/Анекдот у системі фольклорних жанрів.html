<!--#include virtual="/-/inc/general__page_start.inc" -->
<title>Анекдот у системі фольклорних жанрів (на прикладі мотиву «била жінка мужика») ☼ Ірина Кімакович ☼ Фольклорний анекдот як жанр ☼ Народна творчість</title>
<meta name="Description" content="Ірина Ігорівна Кімакович «Фольклорний анекдот як жанр» Анекдот у системі фольклорних жанрів (на прикладі мотиву «била жінка мужика»)">
<link rel="canonical" href="https://proridne.org/Український фольклор Книги/Ірина Кімакович ☼ Фольклорний анекдот як жанр/Анекдот у системі фольклорних жанрів.html">
<!--#include virtual="/-/inc/pageType__Книга Ірина Кімакович «Фольклорний анекдот як жанр» Розділ.inc" -->

<article class="articleMain">
	<h1 class="articleMain__header">Анекдот у системі фольклорних жанрів (на прикладі мотиву «била жінка мужика») <br><span class="article__authorInHeader">Ірина Ігорівна Кімакович</span></h1>
	<p>Сміхове освоєння світу є закономірним і універсальним способом оцінювання буття як такого. Анекдот — остання (і, очевидно, кінцева) ланка сміхової традиції.</p>
	<p>У анекдоті, зазвичай, не шукають сміху, який має обрядовий характер. І це цілком виправдано, коли йдеться про те, що анекдот — це сучасна сатира чи гумор. Але зв‘язок між сміхом сучасним (навіть виключно в його естетичних виявах) та архаїчним до певної міри можна прослідкувати. Слід констатувати, що зміни, які відбулися в переосмисленні ідеї смішного, передусім зумовлені еволюцією уявлень про життя та смерть. Щоправда, можна скоріше говорити не про витіснення давніх сміхових уявлень, а про їхнє існування в дещо змінених формах.</p>
	<p>Трансформацію архаїчних уявлень, пов‘язаних зі сміхом, покажемо на прикладах побутування одного сміхового мотиву, наявного в стадіально різних обрядових і необрядових фольклорних жанрах.</p>
	<p>Мотив про жінку, яка б‘є свого чоловіка, відображений в обрядових текстах (гаївках), що свідчить про обрядовий характер цієї дії, з‘ясування змісту якого і стане нашою метою.</p>

	<article class="poemArticle">
		<div class="poem">
			<p>
				Ой, Дід, Дід і Ладо!<br>
				Жона мужа била,<br>
				На добре учила.<br>
				Ой, Дід, Дід і Ладо!<br>
				Повідж, мужу, правду:<br>
				Як старі діди скачуть?*
			</p>
		</div>
		<!-- ─────────────────────────── ПРИМІТКИ  ПОЧАТОК ─────────────────────────── -->
		<footer class="article__footer">
			<div class="article__footnotes">
				<p>* Замість «старі діди» вставляють «старі баби», «парубки», «дівоньки».</p>
			</div>
			<div class="article__source">
				<p>Зап. Ж. Павльовий [у 2 пол. ХІХ ст.]. Гаївки / Зібр. В. Гнатюк // Матеріяли до української етнольогії. Видає Етнограф. комісія Наук. т-ва ім. Т. Шевченка. — Львів, 1909. — Т. 12. — С. 31</p>
			</div>
		</footer>
		<!-- ──────────────────────────── ПРИМІТКИ КІНЕЦЬ ──────────────────────────── -->
	</article>

	<p>Цей текст примітний декількома змістовими рисами. По-перше, звертання «Дід і Дід Ладо!» свідчить про те, що цей текст присвячений якомусь божеству (чи божествам). По-друге, цей текст супроводжувався якимись танцювальними рухами, що відтворювали (пародіювали) дії старих дідів, старих баб, парубків та дівок, і, очевидно, мали на меті смішити. Але кого і чому — не ясно. Ось це ми і з‘ясуємо.</p>
	<p>Перед тим, як розглядати еволюцію поглядів, засвідчену в попередній гаївці, наведемо текст ще однієї гаївки, в якій зустрічаємо мотив про жінку, яка б‘є чоловіка.</p>

	<article class="poemArticle">
		<h1 class="poemArticle__header">Битий муж</h1>
		<div class="poem">
			<p>
				Ой Дим, Дим, ой Ладом, <b>жінка мужє била</b> *,<br>
				Ой Дим, Дим, ой Ладом, бо на добре вчила.<br>
				Ой Дим, Дим, ой Ладом, їдь, мужу, до ліса!<br>
				Ой Дим, Дим, ой Ладом, рубай, мужу, дрова!<br>
				Ой Дим, Дим, ой Ладом, пали, мужу, в пїцу!<br>
				Ой Дим, Дим, ой Ладом, суши, мужу, просо!<br>
				Ой Дим, Дим, ой Ладом, вари, мужу, кашу!<br>
				Ой Дим, Дим, ой Ладом, годуй, мужу, діти!<br>
				Ой Дим, Дим, ой Ладом, бу’ш мав з ким сидіти.
			</p>
		</div>
		<!-- ─────────────────────────── ПРИМІТКИ  ПОЧАТОК ─────────────────────────── -->
		<footer class="article__footer">
			<div class="article__footnotes">
				<p>* Кожна змінна частина повторюється двічі.</p>
			</div>
			<div class="article__source">
				<p>Зап. О. Маковій в Яворові [в пол. ХІХ ст.]. Гаївки... — С. 216</p>
			</div>
		</footer>
		<!-- ──────────────────────────── ПРИМІТКИ КІНЕЦЬ ──────────────────────────── -->
	</article>

	<p>Порівнюючи наведені тексти, бачимо, ці гаївки виразно вказують на пов‘язаність мотиву «жона мужа била» із певним випробуванням чоловіка (про це докладніше мова піде далі). Проте коли в першій гаївці чоловіка змушують до спонтанної демонстрації певних рухів, то у другій — до дій, пов‘язаних із сімейним побутом.</p>
	<p>Обидва тексти є сміховими, з сучасної точки зору. Ситуація, за якої жінка б‘є чоловіка, осмислюється як неймовірна, безглузда, а тому смішна. Та, коли в першому тексті сміх супроводжує «перекривляння», пародіювання дій старих та молодих, то в другому — сміх посилюється, коли чоловіка змушують до дій традиційно жіночих. Перевертання світу з ніг на голову, своєрідне «ожіночнення» чоловіка призводить до сміху оцінкового. Отже, в першій гаївці виникнення смішного пов‘язується із споглядальними моментами, а сміх у другій гаївці безпосередньо пов‘язаний зі становленням раціонального мислення. Обрядовий зміст друга гаївка ще не втратила, проте вона засвідчує процес десакралізації обрядової дії.</p>
	<p>Обидві гаївки засвідчують уявлення, пов‘язані з архаїчною сміховою культурою. Перед тим, як з‘ясовувати сутність давніх сміхових уявлень, наведемо тексти гаївок, подібних за наявністю давніх сміхових елементів у наведених вище.</p>

	<article class="poemArticle">
		<div class="poem">
			<p>
				О Див, Див, та Ладо,<br>
				Та повідай, козо, правду&nbsp;<a id="_ftnref191" href="#_ftn191"><sup>191</sup></a>,<br>
				Та як парубочки скачуть?<br>
				Ой то в гору, то в долину,<br>
				Ой то тернї, то в кропиву...<br>
				Ой Див, Див, та Ладо,<br>
				Ой Див, Див, та Ладо,<br>
				Та повідай, козо, правду...<br>
				Що вам маю повідати?<br>
				Та як паняночки скачуть?*<br>
				Ой Див, Див, та Ладо,<br>
				Ой то в гору, то в долину,<br>
				Ой то в рожу, то в калину&nbsp;<a id="_ftnref192" href="#_ftn192"><sup>192</sup></a>.
			</p>
		</div>
		<!-- ─────────────────────────── ПРИМІТКИ  ПОЧАТОК ─────────────────────────── -->
		<footer class="article__footer">
			<div class="article__footnotes">
				<p>* Далі співають, як скачуть діди, баби, старі дівки.</p>
			</div>
			<div class="article__source">
				<p>«Козел». Зап. В. Гнатюк у Станіславському пов. [в 2 пол. ХІХ ст.]. Гаївки... — С. 30</p>
			</div>
		</footer>
		<!-- ──────────────────────────── ПРИМІТКИ КІНЕЦЬ ──────────────────────────── -->
	</article>

	<p>Текст наступної гаївки цінний тим, що засвідчує такі самі дії учасників обрядової гри, як і в попередніх випадках:</p>

	<article class="poemArticle">
		<h1 class="poemArticle__header">Воробчик</h1>
		<div class="poem">
			<p>
				Ой мій малий вороблейку,<br>
				Чи бував ти в городейку?<br>
				Чи видав ти, як цигани* скачуть?<br>
				Ой так і так цигани скачуть!**
			</p>
		</div>
		<!-- ─────────────────────────── ПРИМІТКИ  ПОЧАТОК ─────────────────────────── -->
		<footer class="article__footer">
			<div class="article__footnotes">
				<p>* В інших варіантах наявні назви представників різних вікових, соціальних та етнічних груп.</p>
				<p>** Потім показують, як скачуть пани, хлопи, жінки і т. п.&nbsp;<a id="_ftnref193" href="#_ftn193"><sup>193</sup></a></p>
			</div>
			<div class="article__source">
				<p>Зап. Й. Лозинський [в 2 пол. ХІХ ст.]. Гаївки... — С. 31</p>
			</div>
		</footer>
		<!-- ──────────────────────────── ПРИМІТКИ КІНЕЦЬ ──────────────────────────── -->
	</article>

	<p>Звернемо увагу, що в гаївках звертання до Діда (Дива) та Лада (саме до двох божеств) не випадкове. Щоб зрозуміти, чому звертаються до Діда та Лада водночас, з‘ясуємо етимологію їхніх назв та їхні функціональні характеристики в архаїчній культурі. Зазначимо, що тільки так ми можемо прослідкувати зв‘язок між архаїчною та сучасною сміховою культурою, зрозуміти причини міграції сміхових мотивів та сюжетів з обрядових до необрядових текстів та виявити в анекдоті хоча й у трансформованій формі ідею архаїчного сміху.</p>
	<p>Звертання «Дід і Дід Ладо!», «Ой Див, Див та Ладо», «Ой Дим, Дим, ой Ладом» — це рудименти язичницьких уявлень, збережені обрядовими текстами. Наведений ряд дає цілком реальні підстави твердити про пов’язаність назв Див, Дим і Дід.</p>
	<p><b>Див, Дива</b>&nbsp;<a id="_ftnref194" href="#_ftn194"><sup>194</sup></a> (пор.: демон) — у східних слов’ян божество страху та смерті, яке спускалось зверху дерева донизу, щоби налякати людину й забрати з собою її душу&nbsp;<a id="_ftnref195" href="#_ftn195"><sup>195</sup></a>. Назва Див етимологічно пов’язана зі словом [дивий] — «дикий», «божий»&nbsp;<a id="_ftnref196" href="#_ftn196"><sup>196</sup></a>. Ця похмура, смертоносна й зла істота звалась ще Чорнобогом, звідки й походить назва — чорт&nbsp;<a id="_ftnref197" href="#_ftn197"><sup>197</sup></a>.</p>
	<p>Назву <b>Дим</b> пов‘язуємо із [диминіти] — «диміти, палати», а індоєвр. *dhumos — «дим» походить від кореня *dheu-/dhou- — «вирувати, нестися клубками»; цей же корінь виступає в словах дух, душа, дихати&nbsp;<a id="_ftnref198" href="#_ftn198"><sup>198</sup></a>. В українській мові значення слова дивитися — «глядіти» є вторинним, що розвинулося з давнішого — «дивитися з подивом»&nbsp;<a id="_ftnref199" href="#_ftn199"><sup>199</sup></a>. І слово дідько — «чорт, біс, домовик; покровитель домашнього вогнища» є похідним від слова <b>дід</b>&nbsp;<a id="_ftnref200" href="#_ftn200"><sup>200</sup></a>.</p>
	<p><b>Лад</b>, <b>Ладо, Ладон</b> (чи <b>Жив, Живий</b> ) — в східнослов’янській міфології божество насолоди, добробуту, кохання та злагоди в сім’ї&nbsp;<a id="_ftnref201" href="#_ftn201"><sup>201</sup></a>. Йому приносили жертви ті, хто вступав у шлюб, до нього зверталися, коли народжувалася дитина; водночас він був божеством весни. А тому Лада шанували як божество «всесвіту, любові всесвітньої, символ дійового, оживляючого весняного сонця».&nbsp;<a id="_ftnref202" href="#_ftn202"><sup>202</sup></a></p>
	<p>Поняття, які стоять за етимологією назв божеств, є ще одним доказом того, архаїчний сміх пов‘язаний <b>з культом предків та ідеєю парування</b>.</p>
	<p>Зазначимо, що дослідники архаїчних обрядів переконливо доводять, що архаїчний сміх був своєрідною межею між сферою життя та смерті. Аналізуючи обряди ініціації в різних племен та залишки обрядів переходу в різних народів, вчені доходять висновку, що сміх ініціантів суворо регламентується. Так, перебуваючи в стані обрядової смерті, ініціанту забороняється сміятися. А на етапі «повернення» існує примус сміху. Випробування сміхом повинно засвідчити, що мертві не сміються, сміються тільки живі.</p>
	<p>Відголосок випробування засвідчують і гаївки з мотивом «жона мужа била». Звичайно, що твердити про пов‘язаність українських гаївок і обрядів племінних народів важко, проте факти їхнього зіставлення дозволяють зробити певні висновки. Так, описуючи обряд у племені на одному із островів Океанії, В. Шміт дивувався, що така серйозна церемонія закінчується смішною сценою. Жінка в костюмі мисливця веде себе так, як чоловік, носить спис із риб‘ячої кістки і факел, що горить. Її жести та міміка часто непристойні. Вона намагається розсмішити ініціантів. За це вона отримує подарунок&nbsp;<a id="_ftnref203" href="#_ftn203"><sup>203</sup></a>.</p>
	<p>Зрештою, в українських гаївках жінка теж прагне «оживити» чоловіка, примушуючи його рухатися певним чином. У гаївках <b>ідея оживлення</b> за допомогою сміхових (в т. ч. і танцювальних) елементів реалізується в примусі сміху.</p>
	<p>* * *</p>
	<p>Мотив «била жінка мужика» зустрічається і в необрядових текстах, зокрема в дитячій пісеньці:</p>

	<article class="poemArticle">
		<div class="poem">
			<p>
				Колисала баба діда<br>
				На сухі ворині,<br>
				Ворина сі уломила —<br>
				Баба діда била.
			</p>
		</div>
		<!-- ─────────────────────────── ПРИМІТКИ  ПОЧАТОК ─────────────────────────── -->
		<footer class="article__footer">
			<div class="article__source">
				<p>Зап. 1984 р. у с. Кричка Богородчанського р-ну Івано-Франківської обл. від Галини Белей, 1974 р. н. Дитячі пісні та речитативи / Упоряд. Г. В. Довженко, К. М. Луганська. — К.: Наук. думка, 1991. — С. 241</p>
			</div>
		</footer>
		<!-- ──────────────────────────── ПРИМІТКИ КІНЕЦЬ ──────────────────────────── -->
	</article>

	<article class="poemArticle">
		<div class="poem">
			<p>
				Ой шаг — не копійка,<br>
				Била жінка чоловіка,<br>
				Била, била, волочила,<br>
				В помийниці намочила:<br>
				 — Ой, посидь, милий, тут,<br>
				Поки знайду прут.<br>
				Як шатнулась да й одсердилася,<br>
				На свого милого змилосердилася.
			</p>
		</div>
		<!-- ─────────────────────────── ПРИМІТКИ  ПОЧАТОК ─────────────────────────── -->
		<footer class="article__footer">
			<div class="article__source">
				<p>Українські народні пісні в записах Осипа та Федора Бодянських. — К.: Наук. думка, 1978. — С. 273</p>
			</div>
		</footer>
		<!-- ──────────────────────────── ПРИМІТКИ КІНЕЦЬ ──────────────────────────── -->
	</article>

	<p>Обрядовий характер сміху і в цій жартівливій пісні втрачений. Утрачений він і в наступній пісні, яка осміює дурного мужика, який вибачається перед жінкою за те, що та його била, та ще й витанцьовує перед нею «гайдука». У пісні з‘являються соціальні «нотки», коли співається, що «така пора прийшла», коли ображений мусить вибачатися за те, що його образили.</p>

	<article class="poemArticle">
		<h1 class="poemArticle__header">Била жінка мужика</h1>
		<div class="poem">
			<p>
				Била жінка мужика<br>
				Пішла позивати,<br>
				Присудили мужику<br>
				Ще жінки прохати.<br>
				Сидить жінка на припічку,<br>
				Ніжки підібгавши,<br>
				Стоїть мужик у порога,<br>
				Шапочку ізнявши:<br>
				«Прости, мене, моя мила,<br>
				Що ти мене била;<br>
				Куплю тобі горнець меду,<br>
				Коновочку пива».<br>
				«Ой од пива болить спина,<br>
				Од меду голóва;<br>
				Купи мені горілочки,<br>
				Щоб була здорова.<br>
				Да ще, мужичище,<br>
				Вчини мою волю:<br>
				Поскачи ти гайдука<br>
				Да передо мною!»<br>
				Кричить мужичище,<br>
				Взявшись за бочище:<br>
				«Гойя, гойя, моя мила,<br>
				От і гайдучище!»<br>
				Не дивіться, панове,<br>
				Що жінка вчинила, —<br>
				Що свойого мужика<br>
				Гайдука навчила!<br>
				Бо вже така пора прийшла,<br>
				Що ще й не бувало:<br>
				Який дідько не поб‘є,<br>
				То пиши — пропало!
			</p>
		</div>
		<!-- ─────────────────────────── ПРИМІТКИ  ПОЧАТОК ─────────────────────────── -->
		<footer class="article__footer">
			<div class="article__source">
				<p>Малороссийские песни, изданные М. Максимовичем. — М., 1827. — С. 138-139</p>
			</div>
		</footer>
		<!-- ──────────────────────────── ПРИМІТКИ КІНЕЦЬ ──────────────────────────── -->
	</article>

	<p>Тема про те, як била жінка чоловіка, популярна в прислів’ях і традиційних анекдотах.</p>
	<p>«Чи не б’є лиш тебе жінка?» — «Жінка поб’є та свиня ззість — усе рівно». (Зап. на Кролевеччині [в серед. ХІХ ст.]. Українські приказки, прислів’я і таке інше : Збірники О. В. Марковича та інших. Уклав М. Номис / Упоряд., прим. та вступ. ст. М. М. Пазяка. — К.: Либідь, 1993. — С. 402).</p>
	<p>Отто-то, що <b>била жінка чоловіка</b>, та ще й пішла позивати. (Зап. на Конотопщині, Лубенщині [в серед. ХІХ ст.]. Українські приказки, прислів’я і таке інше... — С. 401).</p>
	<p><b>Била жінка чоловіка</b>, пішла позивати: присудили чоловіку ще й жінку прохати. (Зап. в Києві [в серед. ХІХ ст.]. Українські приказки, прислів’я і таке інше... — С. 401).</p>
	<p>Наведемо тексти анекдотів СУС — 1429***(Сварка подружжя та хитрий мужик) (у СУС зафіксовано тільки російський варіант):</p>

	<article>
		<h1>Б’ють та плакати не дають</h1>
		<p>Зайшов подорожний до хати і проситься на ніч — та саме надійшов, жінка мужа свого била.</p>
		<p>— Добрий вечер!</p>
		<p>— Добре здоровя.</p>
		<p>— Не приняли би-сте мене на ніч, коли ласка ваша?</p>
		<p>— Та добре, ви хати не залежите. А з далекої дороги? Звідки пан-Біг провадить? Що там чувати? — взяла питати господиня подорожного, забувши за свого чоловіка, же го била і лаяла.</p>
		<p>— Ат! Що чувати! — каже подорожний. — Біда! <b>Б’ють та плакати не дають</b>.</p>
		<p>— От чуєш, старий псе, — обізвалась знов до свого чоловіка, — яка біда у людей, а тобі у мене що за лихо? Наревешся щоднини, кілько хочеш. — Тай ласкаво знов до подорожного:</p>
		<p>«Сідайте лишень та же ви трудні з дороги. Щоби вам зварити? Може, пиріжків з сметаною, коли скромно їсте, бо ми, бачите, понеділкуємо». — І все старому лепотіла, що у людей гірше, бо там б’ють і плакати не дають; а она єго хоть щодня виб’є та плакати не боронить.</p>
		<!-- ─────────────────────────── ПРИМІТКИ  ПОЧАТОК ─────────────────────────── -->
		<footer class="article__footer">
			<div class="article__source">
				<p>Зап. [Онишкевич] [в кінці ХІХ ст.]. Галицько-руські анекдоти... — С. 60</p>
			</div>
		</footer>
		<!-- ──────────────────────────── ПРИМІТКИ КІНЕЦЬ ──────────────────────────── -->
	</article>

	<article>
		<h1>Страшний чоловік</h1>
		<p><b>Била жінка мужика</b>, він заховався під піл та звідти:</p>
		<p>— А чого ти, жінко, за мене йшла, що я такий страшний?</p>
		<!-- ─────────────────────────── ПРИМІТКИ  ПОЧАТОК ─────────────────────────── -->
		<footer class="article__footer">
			<div class="article__source">
				<p>Веселий оповідач... — С. 56</p>
			</div>
		</footer>
		<!-- ──────────────────────────── ПРИМІТКИ КІНЕЦЬ ──────────────────────────── -->
	</article>

	<p>У наступному тексті, який засвідчує формулу «і б‘ють, і плакати не дають», діють інші персонажі. Проте типологічна спільність цих текстів очевидна. Анекдот наповнює «сучасним» змістом обрядові, «старі» теми.</p>

	<article>
		<h1>У нас ще хвалити Бога</h1>
		<p>То був колись такий лютий пригінчий панський, усе бив людей. Ото одного разу ухопив якогось парубчака молодого та й давай його періщити, а той репетує. Коли це на той саме час надходить у двір з другого села чоловік подорожній. Поздоровались, роспитались, за яким той ділом.</p>
		<p>— А що ж там по світах чувати? — питає пригінчий у того захожого.</p>
		<p>— Ат! що чувати! — той одказує. — Біда! <b>Б’ють і плакати не дають</b>.</p>
		<p>— А чуєш ти, йолопе! — говорить пригінчий до хлопчака, що тим часом сльози утирав, — яка, біда у людей: і б‘ють, і плакати не дають!.. А в нас ще хвалити Бога: щодня наревешся, скільки схочеш.</p>
		<!-- ─────────────────────────── ПРИМІТКИ  ПОЧАТОК ─────────────────────────── -->
		<footer class="article__footer">
			<div class="article__source">
				<p>Веселий оповідач... — С. 93.</p>
			</div>
		</footer>
		<!-- ──────────────────────────── ПРИМІТКИ КІНЕЦЬ ──────────────────────────── -->
	</article>

	<p>Розглядаючи ґенезу сміхових явищ та осмислюючи архаїчні й сучасні сміхові форми як органічне ціле, спостерігаємо взаємопов’язаність різних жанрів (гаївок, жартівливих пісень, прислів’їв та анекдотів) у характері сміху та в поєднанні його архаїчних і сучасних форм. Тематика веснянок (пошуки пари, очікування кохання, дари дівчині) тісно пов’язана з архаїчним сміхом як втіленням ідеї парування, продовження роду. Водночас у веснянках, як і в необрядових жанрах (прислів’ях, анекдотах), зустрічаємо і яскраво виражений сатиричний сміх.</p>
	<p>Сміх у цьому випадку виконує роль не тільки «моральної цензури», а й «карнавальної вседозволеності». У цьому й виявляється універсальність сміху («він спрямований на все й на всіх») та його амбівалентність («він веселий, тріумфуючий — і, водночас, насмішкуватий, що висміює, і заперечує й стверджує, і ховає й відроджує»&nbsp;<a id="_ftnref204" href="#_ftn204"><sup>204</sup></a> тощо.</p>
	<p>Анекдот, побутуючи в традиції, черпав із неї образну систему та сюжетні схеми. Безумовно, що ці елементи «форми» переосмислюються, проте доносять до сучасності й «згадки» про старий зміст.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__footnotes">
			<p><a id="_ftn191" href="#_ftnref191"><sup>191</sup></a> Варіант:</p>

			<article class="poemArticle">
				<div class="poem">
					<p>
						Ой Див, Див та Ладо,<br>
						Повідай, панно, правду.<br>
					</p>
				</div>
				<!-- ─────────────────────────── ПРИМІТКИ  ПОЧАТОК ─────────────────────────── -->
				<footer class="article__footer">
					<div class="article__source">
						<p>«Кізлик». Зап. Н. Левицька в с.Іванівці на Галичині [в кінці ХІХ ст.]. Ігри та пісні: Весняно-літня поезія трудового року / Упоряд., передм. і прим. О.І. Дея. — К.: В-во АН УРСР, 1963. — С. 92).</p>
					</div>
				</footer>
				<!-- ──────────────────────────── ПРИМІТКИ КІНЕЦЬ ──────────────────────────── -->
			</article>

			<p>Міфологічній світобудові, залишки якої збережені в наведених нами текстах, властиве наділення тварин сакральними функціями, тому в обрядових текстах існує ролевий та функціональний зв’язок між дівчиною та козою.</p>
			<p><a id="_ftn192" href="#_ftnref192"><sup>192</sup></a> Пор.:</p>

			<article class="poemArticle">
				<div class="poem">
					<p>
						Бігали дикі кози<br>
						Попід зелені лози.<br>
						То в гору, то в долину,<br>
						То в ружу, то в калину.<br>
						Як би їх половити,<br>
						Ніжки їм поломити?<br>
					</p>
				</div>
				<!-- ─────────────────────────── ПРИМІТКИ  ПОЧАТОК ─────────────────────────── -->
				<footer class="article__footer">
					<div class="article__source">
						<p>Зап. О. Тимінська в с. Горішні Шерівці Кіцманського району від О. М. Софронійчук та Г. А. Мунтян 1931 р. Буковинські народні пісні / Упоряд., вступ. ст. та прим. Л. Ященка. — К.: В-во АН УРСР, 1963. — С. 40).</p>
					</div>
				</footer>
				<!-- ──────────────────────────── ПРИМІТКИ КІНЕЦЬ ──────────────────────────── -->
			</article>

			<p><a id="_ftn193" href="#_ftnref193"><sup>193</sup></a> У текстах гаївок співіснують архаїчні риси з новітніми. Так, давнішими за походженням є реалії, в яких чоловік повинен копіювати рухи старих дідів, старих баб, парубків та дівок, ніж ті, в яких йдеться про пародіювання рухів циганів, панів і т. п.</p>
			<p><a id="_ftn194" href="#_ftnref194"><sup>194</sup></a> Див — це «зле божество у вигляді птаха, міфічна тварина», рос. див — «міфічний птах, що віщує нещастя; одуд; чудовисько; велетень; демон», др. дивъ — «чудовисько, gryphus», пол. diw — «демон», чеш. div — «міфічний птах, що віщує нещастя», болг. див — «велетень; злий дух; чудовисько», дива, самодива — «зла чаклунка», лит. dievas — «бог», лат. divus — «божественний» і deus — «бог», санскр. deva — «небесний». Етимологічний словник української мови: В 7 т. — К., 1985. — Т. 2. — С. 64..</p>
			<p><a id="_ftn195" href="#_ftnref195"><sup>195</sup></a> Афанасьев А. Н. Поэтические воззрения славян на природу. Опыт сравнительного изучения славянских преданий и верований в связи с мифическими сказаниями других родственных народов. М., 1868. — Т. 2. — С. 746-747; Персонажи славянской мифологии : Рисованый словарь / Сост. А. А. Кононенко, С. А. Кононенко. — К., 1993. — С. 57.</p>
			<p><a id="_ftn196" href="#_ftnref196"><sup>196</sup></a> Етимологічний словник... — Т. 2. — С. 65.</p>
			<p><a id="_ftn197" href="#_ftnref197"><sup>197</sup></a> Виклади давньослов’янських легенд, або Міфологія, укладена Я. Ф. Головацьким / У перекл. Н. М. Клименка; Передм. М. Ф. Слабошпицького. — К., 1991. — С. 40-41; Голан А. Миф и символ... — С. 188-221.</p>
			<p><a id="_ftn198" href="#_ftnref198"><sup>198</sup></a> Етимологічний словник... — Т. 2. — С. 71.</p>
			<p><a id="_ftn199" href="#_ftnref199"><sup>199</sup></a> Етимологічний словник... — Т. 2. — С. 66.</p>
			<p><a id="_ftn200" href="#_ftnref200"><sup>200</sup></a> Етимологічний словник... — Т. 2. — С. 87-88.</p>
			<p><a id="_ftn201" href="#_ftnref201"><sup>201</sup></a> Мифологический словарь / Под. ред. Е. М. Мелетинского. — М., 1991. — С. 102-103.</p>
			<p><a id="_ftn202" href="#_ftnref202"><sup>202</sup></a> Виклади давньослов’янських легенд... — С. 29.</p>
			<p><a id="_ftn203" href="#_ftnref203"><sup>203</sup></a> Токарев А. С. Ранние формы религии и их развитие. — М., 1964. — С. 158.</p>
			<p><a id="_ftn204" href="#_ftnref204"><sup>204</sup></a> Бахтин М. Творчество Франсуа Рабле... — С. 15.</p>
		</div>
		<div class="article__source">
			<p><a href="/Український фольклор Книги/Ірина Кімакович ☼ Фольклорний анекдот як жанр/" title="Ірина Ігорівна Кімакович «Фольклорний анекдот як жанр»">Ірина Ігорівна Кімакович ☼ Фольклорний анекдот як жанр</a></p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
</footer>
<!--#include virtual="/-/inc/general__page_end.inc" -->
