<!--#include virtual="/-/inc/general__page_start.inc" -->
<title>Психологічні особливості «розгортання» текстів анекдоту ☼ Ірина Кімакович ☼ Фольклорний анекдот як жанр ☼ Народна творчість</title>
<meta name="Description" content="Ірина Ігорівна Кімакович «Фольклорний анекдот як жанр» Психологічні особливості «розгортання» текстів анекдоту">
<link rel="canonical" href="https://proridne.org/Український фольклор Книги/Ірина Кімакович ☼ Фольклорний анекдот як жанр/Психологічні особливості.html">
<!--#include virtual="/-/inc/pageType__Книга Ірина Кімакович «Фольклорний анекдот як жанр» Розділ.inc" -->

<article class="articleMain">
	<h1 class="articleMain__header">Психологічні особливості «розгортання» текстів анекдоту <br><span class="article__authorInHeader">Ірина Ігорівна Кімакович</span></h1>
	<p>Анекдот — це сміховий текст. Фізіологічна природа сміху криється в швидкій зміні структури коркової діяльності. Збудження в корі головного мозку виникає внаслідок здивування, усвідомлення парадоксу, абсурду. Власне <u> сміх</u> — це єдиний спровокований корою головного мозку рефлекс, який без зволікання переходить у рух у всіх приматів. Зміна міміки (і зрештою, поз) в процесі реагування на текст є свідченням того, що відбуваються зміни на рівнях усвідомлення та формування нового, можливого та неочікуваного ставлення до дійсної проблеми.</p>
	<p>Проаналізуємо психологічні механізми сприйняття текстів анекдоту. Зауважимо, що спосіб осягнення текстів анекдоту — це традиційна риса його побутування.</p>
	<p>Поетика анекдоту (і особливо його композиція), яка шліфувалася віками, програмує розгойдування емоційної стабільності слухача. «Розгортання» тексту передбачає реалізацію <u> примусового зусилля</u> щодо його сприйняття. Після того, як анекдот розказаний, виникає пауза. Саме ця пауза і є свідченням того, що слухач перебуває у трансовому стані&nbsp;<a id="_ftnref450" href="#_ftn450"><sup>450</sup></a>. Результатом сприйняття тексту є сміховий афект. Відзначимо, що цей механізм смішного, який зумовлюється примусовим зіткненням почутого від оповідача і додуманого слухачем, вироблений фольклорною традицією.</p>
	<p>Звернемо увагу, що у «розгортанні» тексту повинні реалізуватися не тільки майстерність оповідача (досконале володіння усною традицією, акторські здібності, правильно вибраний момент для розповіді (неочікуваність появи), асоціативна точність прив’язки тексту до ситуації і т. п.). Слухач повинен мати почуття гумору, тобто володіти традиційними прийомами сприйняття таких текстів. Традиційна комунікативна тріада (оповідач-текст-слухач) засвідчує ігрову природу фольклору.</p>
	<p>Активна участь слухача у сприйнятті тексту і робить його таким цікавим. У цьому виявляється ігрова природа фольклору. Зрештою, зрозуміти анекдот — це ніби розгадати кросворд, отримати насолоду від того, що ти зумів це зробити.</p>
	<p>Звернемо увагу і на той факт, що оповідач завжди готує слухача до сприйняття анекдоту: «Чув новий анекдот. Хочеш розкажу?» і т. п. До речі, і в засобах масової інформації завжди наявна вказівка&nbsp;<a id="_ftnref451" href="#_ftn451"><sup>451</sup></a> на те, що далі розказуватимуться чи друкуватимуться тексти анекдотів. Ця вказівка готовить слухача (чи читача) до сприйняття певного тексту (текстів) певним чином. Слухач настроюється на те, що почутий (і побачений) текст — це текст з підтекстом, і виявлення цього підтексту стане певним переломним моментом. Усвідомлення того, що він, слухач, виявив цей підтекст, і породжує задоволення-сміх. Таким чином, певний настрій на сприйняття тексту анекдоту — це традиційний психологічний механізм побутування цього жанру&nbsp;<a id="_ftnref452" href="#_ftn452"><sup>452</sup></a>.</p>
	<p>Наприклад, В’ячеслав Піховшик у вечірній програмі «Епіцентр» 21 жовтня 2004 р. (23. 25), даючи оцінку діяльності В. М. Литвина, сказав: «Спікер діє за <u> зразком старого анекдоту</u> :</p>
	<p>— Чому крокодили не літають?</p>
	<p>— Не хочуть.</p>
	<p>Тому і Литвин не рахує депутатів, присутніх не пленарному засіданні Верховної Ради. Не хоче, бо йому так вигідно».</p>
	<p>Анекдот — це завжди маленький скандал. Його мета — змінити регістр сприйняття звичної, буденної інформації і таким чином викликати емоційну реакцію в аудиторії. Тут ми наголошуємо на тому, що чи не найголовнішою функцією анекдоту в комунікативній ситуації є формування піку емоційного напруження і емоційної розрядки.</p>
	<p>* * *</p>
	<p>У класичній філософії і естетиці мова йшла про катарситичну рефлексію (чому люди сміються над анекдотом). Сучасна наука шукає відповіді на запитання естетики повтору: чому люди знову і знову сміються над анекдотом, який побутує в просторі і часі&nbsp;<a id="_ftnref453" href="#_ftn453"><sup>453</sup></a>.</p>
	<p>Ми вже вказували на те, що анекдоти типізують ситуації і відтворюються в стандартних ситуаціях. Відображаючи характерну ситуацію, конкретний анекдот дає оцінку ситуації, яка його спровокувала. Анекдот, вжитий у ролі прикладу, як правило, повторює ситуацію, проте цей повтор несиметричний, адже кожна конкретна ситуація тільки аналогічно чи асоціативно подібна до попередньої, в якій прозвучав цей текст, до того ж і кожен конкретний текст не є абсолютною копією свого попередника.</p>
	<p>Еволюція анекдоту як жанру свідчить, що постійно активізуються і наповнюються новим змістом тільки ті анекдоти, в яких потенційно закладена здатність типізувати ситуації. Наприклад, анекдот, поданий нижче, ми фіксуємо щоразу напередодні виборів. Персонажами цього анекдоту були і Л. Кравчук, і Л. Кучма. Тепер його героєм виступає В. Янукович.</p>

	<article>
		<p>Під рекламним щитом проходить бабка. Задивилась на фотографію претендента в Президента України, зашпорталась і впала. Аж тут раптом зупинилася машина. І з неї вийшов сам претендент. Підійшов до бабусі, поміг їй встати. А вона:</p>
		<p>— Ой, дякую Вам. Дякую.</p>
		<p>— Не дякуйте, не треба, — каже претендент. — Краще проголосуйте за мене на виборах.</p>
		<p>Бабка задумалася, а потім і пролепетала:</p>
		<p>— Вибачте, але я забила одне місце, а не голову.</p>
		<!-- ─────────────────────────── ПРИМІТКИ  ПОЧАТОК ─────────────────────────── -->
		<footer class="article__footer">
			<div class="article__source">
				<p>Зап. від Л. Іваннікової (1965 р. н., вища освіта) 21 жовтня 2004 р. в Києві</p>
			</div>
		</footer>
		<!-- ──────────────────────────── ПРИМІТКИ КІНЕЦЬ ──────────────────────────── -->
	</article>

	<p>Тільки через повторення виявляється нове. Тільки через осмислення повторення відкривається істина. Поетика і побутування анекдоту засвідчують своєрідну естетику повтору. А якщо говорити глобальніше, повторюючись, світ перевіряє свої можливості і межі свого буття.</p>
	<p>Анекдот — це жанр, так би мовити, різних потоків інтенсивності. Він реально конструює нове розуміння дійсності. Тексти анекдотів спрямовані на декатегоризацію практики, на перегляд суспільних концептів. Тому анекдот необхідно розглядати як традиційну <b>деструктологему</b>.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__footnotes">
			<p><a id="_ftn450" href="#_ftnref450"><sup>450</sup></a> Терміном транс ми означаємо стан свідомості, що виникає при осмисленні парадоксів.</p>
			<p><a id="_ftn451" href="#_ftnref451"><sup>451</sup></a> Вказівкою на те, що далі надруковані тексти анекдотів, є сама форма таких текстів. Дві-три репліки, які формують текст і відділяються назвами чи зірочками, — це візуальна підказка.</p>
			<p><a id="_ftn452" href="#_ftnref452"><sup>452</sup></a> До речі, вказівка на жанрову своєрідність тексту — це універсальна риса побутування анекдоту в традиції.</p>
			<p><a id="_ftn453" href="#_ftnref453"><sup>453</sup></a> Фундаментальною категорією науки стало <b>повторення</b> як універсальна категорія, що опозиціонує всі існуючі форми спільності, а таким чином і буття. Осмислення дійсності через повторення (подвоєння світу, тиражування і т. п.) спровокувало надзвичайний інтерес і до фольклорного тексту, який побутує, повторюючись. І хоча повторення усного тексту (створення-відтворення) відбувається за певними законами пам‘яті і певним чином обмежує індивідуальну свободу, кожний акт повторення є неповторним, сповненим нових емоційно-асоціативних переживань. Тобто знову свобода оповідача виявляється через постулювання колективного знання. І ця свобода розуміється не як хаотичні дії, а як усвідомлений упорядкований повтор.</p>
		</div>
		<div class="article__source">
			<p><a href="/Український фольклор Книги/Ірина Кімакович ☼ Фольклорний анекдот як жанр/" title="Ірина Ігорівна Кімакович «Фольклорний анекдот як жанр»">Ірина Ігорівна Кімакович ☼ Фольклорний анекдот як жанр</a></p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
</footer>
<!--#include virtual="/-/inc/general__page_end.inc" -->
