<!--#include virtual="/-/inc/general__page_start.inc" -->
<title>Персонажі народного анекдоту ☼ Ірина Кімакович ☼ Фольклорний анекдот як жанр ☼ Народна творчість</title>
<meta name="Description" content="Ірина Ігорівна Кімакович «Фольклорний анекдот як жанр» Персонажі народного анекдоту">
<link rel="canonical" href="https://proridne.org/Український фольклор Книги/Ірина Кімакович ☼ Фольклорний анекдот як жанр/Персонажі народного анекдоту.html">
<!--#include virtual="/-/inc/pageType__Книга Ірина Кімакович «Фольклорний анекдот як жанр» Розділ.inc" -->

<article class="articleMain">
	<h1 class="articleMain__header">Персонажі народного анекдоту <br><span class="article__authorInHeader">Ірина Ігорівна Кімакович</span></h1>
	<p>У традиційному анекдоті діє два-три десятки персонажів, які потрапляють у різні побутові ситуації. Це — чоловік, жінка, дитина, парубок, дівка, баба, дід, син, дочка, кум, кума; пан, слуга; піп, дяк; москаль, циган і т. п. Вони виступають то як мудреці, то як хитруни, то як дурні. Чіткої залежності між статусами персонажів (віковим, статевим, соціальним) та їхніми характеристиками не простежується. Персонажі проявляють свої здібності тільки у відтворюваних обставинах.</p>
	<p>Наголошуємо ще раз на тому, що персонажі традиційного анекдоту, як правило, позбавлені індивідуальних характеристик. Проте назви персонажів та їхні репліки часто вказують на певні статуси персонажів (віковий, соціальний і т. п.) та на певні риси їхніх характерів&nbsp;<a id="_ftnref347" href="#_ftn347"><sup>347</sup></a>.</p>
	<p>У традиції поширені анекдоти, в яких діють хитруни. Хитрість, за народними уявленнями, часто асоціюється з мудрістю.</p>

	<article>
		<h1>Косарі</h1>
		<p>Косили два косарі: батько і син.</p>
		<p>— Ой, — каже батько, — як же мало вкосили!</p>
		<p>— Е, — каже син, — ви старі, я молодий, — кому ж ту було косити.</p>
		<p>Але сіли вони полуднувати.</p>
		<p>— Йой, — каже батько, — як же ми богато з‘їли?</p>
		<p>— Ей, — відказує син, — ви хлоп і я хлоп, чи ж не було кому?&nbsp;<a id="_ftnref348" href="#_ftn348"><sup>348</sup></a></p>
		<!-- ─────────────────────────── ПРИМІТКИ  ПОЧАТОК ─────────────────────────── -->
		<footer class="article__footer">
			<div class="article__source">
				<p>Твори Навроцького. — Т. 1. — С. 54. Передрук: Галицько-руські анекдоти... — С. 11-12.</p>
			</div>
		</footer>
		<!-- ──────────────────────────── ПРИМІТКИ КІНЕЦЬ ──────────────────────────── -->
	</article>

	<article>
		<h1>Не схоче</h1>
		<p>— Куме! Нащо бо ви вашого сина жените, та то ще дитина, то дурне! — сказав кум кумови. А той відповів: «Ба! Кумоньку, та бо то добре дурня оженити; як до розуму дійде, то не схоче».</p>
		<!-- ─────────────────────────── ПРИМІТКИ  ПОЧАТОК ─────────────────────────── -->
		<footer class="article__footer">
			<div class="article__source">
				<p>Галицько-руські анекдоти... — С. 11</p>
			</div>
		</footer>
		<!-- ──────────────────────────── ПРИМІТКИ КІНЕЦЬ ──────────────────────────── -->
	</article>

	<p>Мудрецями у анекдоті часто виступають селянин (мужик, хлоп) чи ремісник. Їхня «філософія» проста, але вивірена життєвим досвідом.</p>

	<article>
		<h1>Хлоп і шляхтич</h1>
		<p>Хлоп як сє вибирає в дорогу, то бире с собов як найбільше, аби мав що їсти; а шляхтич то сє встидає, лиш коби гроші в кишени. Вибирав сє хлоп в дорогу, набрав собі в півку хліба і сира, а шляхтич кілько взєв кілька ґрийцарів в кишеню. Прийшли на єден шиньк, там ніц ни було, тілько єдна горівка. Хлоп сів та й їсьть, а шляхтич випив та й ни має що їсти. Допоминає сє шляхтич у хлопа: «Я таку маю натуру, що як випю, тобим їв.</p>
		<p>А хлоп вітповідає: «Я таку маю натуру, що як їм, тобим другому ни дав».</p>
		<!-- ─────────────────────────── ПРИМІТКИ  ПОЧАТОК ─────────────────────────── -->
		<footer class="article__footer">
			<div class="article__source">
				<p>Зап. В. Гнатюк від Тимка Гринишиного в Пужниках Бучацького пов. 1895 р. Галицько-руські анекдоти... — С. 132</p>
			</div>
		</footer>
		<!-- ──────────────────────────── ПРИМІТКИ КІНЕЦЬ ──────────────────────────── -->
	</article>

	<article>
		<h1>Догодив</h1>
		<p>Быв єден такый кравець, що шив футра, і прийшов до єдного газди. Али жінка молода, файна мовит єму: «Там мині ушийте, жебы такого ниґне ни было». — «Ну, ну, я ти вшию». Жебы была му ще не мовила та быв бы вшив так, як друге, али вона все просит, бы такого ниґде не было. Він вшив і пришив рукав межди плечими третый. Тота загорнула, а то ся махат меджи плечима. А вона мовит: «А то що?» — «Та, — мовит, — рукав». — «Та на що?» — «Ты просила, абы такого не было, ниґде такого нема. Ты не є мудрішша, як другі, а я не можу мудрішшого вшити, як другому!» І то відорвав, шшив так, як належит ся, і в тім, може, вона і днесь ходит, то не знаю.</p>
		<!-- ─────────────────────────── ПРИМІТКИ  ПОЧАТОК ─────────────────────────── -->
		<footer class="article__footer">
			<div class="article__source">
				<p>Зап. В. Гнатюк від Гриця Оліщака в Мшанці Старом. пов. 1899р. Галицько-руські анекдоти... — С. 94</p>
			</div>
		</footer>
		<!-- ──────────────────────────── ПРИМІТКИ КІНЕЦЬ ──────────────────────────── -->
	</article>

	<p>У анекдоті розумником-хитруном може виступати і пан, і багач, і єврей, і циган.</p>

	<article>
		<h1>Ярмарочник</h1>
		<p>Єден богач казав, жи напє сє до цілого ярмарку горівки, а всім було дивно, вітки він може тілько гроший взьити, аби каждому ярмарочникови купив горівки килішок. А він взьив с килішком горівку, вийшов сирид міста: «Здоров, цілий ярмарку!» І випив. І пішов, і нікому ни віткупив.</p>
		<!-- ─────────────────────────── ПРИМІТКИ  ПОЧАТОК ─────────────────────────── -->
		<footer class="article__footer">
			<div class="article__source">
				<p>Зап. В. Гнатюк від Тимка Гринишиного в Пужниках Бучацького пов. 1897 р. Галицько-руські анекдоти. — Етнографічний збірник. Упорядкував В. Гнатюк. — Львів, 1898. — Т. 6. — С. 13</p>
			</div>
		</footer>
		<!-- ──────────────────────────── ПРИМІТКИ КІНЕЦЬ ──────────────────────────── -->
	</article>

	<article>
		<h1>Циганове наймання</h1>
		<p>Наймає циган свого сина у найми:</p>
		<p>— Та він, — каже, — добра дитина, та тільки одно з їм лихо — иноді їсти не хоче. То вже прошу вас: як що зноровить часом та їсти не схоче — не жалуйте, прошу вас, нагая на його. А робити — вже чорт з ним! — не силуйте, паноче!</p>
		<!-- ─────────────────────────── ПРИМІТКИ  ПОЧАТОК ─────────────────────────── -->
		<footer class="article__footer">
			<div class="article__source">
				<p>Веселий оповідач... — С. 14</p>
			</div>
		</footer>
		<!-- ──────────────────────────── ПРИМІТКИ КІНЕЦЬ ──────────────────────────── -->
	</article>

	<p>Традиційна розумниця анекдоту — жінка-хитрунка.</p>

	<article>
		<h1>І Бог добрий, і чорт не злий</h1>
		<p>Ішла баба без кладку, а на ній стояв пан в червоній шапці, в червоних сподньох тай питає ся баби: «Хто ліпший, ци Бог, ци я?» А баба вітповіла: «Бог добрий, але і вам, панейку, ничого, іно люде взяли вас на язики — дідько, та й дідько!» Дідько розсміяв ся та й пустив бабу.</p>
		<!-- ─────────────────────────── ПРИМІТКИ  ПОЧАТОК ─────────────────────────── -->
		<footer class="article__footer">
			<div class="article__source">
				<p>Зап. М. Зубрицький від Ф. Мельника в Розбори Округлім Ярославського пов. 1881 р. Галицько-руські анекдоти... — С. 50</p>
			</div>
		</footer>
		<!-- ──────────────────────────── ПРИМІТКИ КІНЕЦЬ ──────────────────────────── -->
	</article>

	<article>
		<h1>Подорожна</h1>
		<p>Наварила баба в пісний день скоромно; дома їсти якось не яло ся. Она винесла горнець на улицю та сіла собі на дорозі, та й їсть, що аж за ухами тріщить. Надійшли люде та скричали на бабу: »Ци ти Бога не боїш ся, що ти дїєш, та сегодне піст сьвятий, де нині хрестянин їсть скором! — «Нічого! — обізвалася баба, не змішавшись. — Най пан Біг проштить, бо я шобі подорожна».</p>
		<!-- ─────────────────────────── ПРИМІТКИ  ПОЧАТОК ─────────────────────────── -->
		<footer class="article__footer">
			<div class="article__source">
				<p>Галицько-руські анекдоти... — С. 57</p>
			</div>
		</footer>
		<!-- ──────────────────────────── ПРИМІТКИ КІНЕЦЬ ──────────────────────────── -->
	</article>

	<article>
		<h1>Ви собі робите</h1>
		<p>— Бабонько! Їлисте обід і горілочку-сте пили так, як і я. А чому ж за вами по одному снопови, а за мною по два? — приговорював господар бабці, що ся наймила у господаря жати.</p>
		<p>— Ба! — відповіла баба, — бо ви, пане господарю, собі робите, а я вам.</p>
		<!-- ─────────────────────────── ПРИМІТКИ  ПОЧАТОК ─────────────────────────── -->
		<footer class="article__footer">
			<div class="article__source">
				<p>Галицько-руські анекдоти... — С. 63</p>
			</div>
		</footer>
		<!-- ──────────────────────────── ПРИМІТКИ КІНЕЦЬ ──────────────────────────── -->
	</article>

	<p>Інколи анекдот відтворює ситуації, в яких один персонаж виступає в ролі мудрого, а інший — хитрого.</p>

	<article>
		<h1>Перекупка</h1>
		<p>— Паничу, купіт грушок, — каже перекупка до студента.</p>
		<p>— То квасні! — каже студент.</p>
		<p>— Я вам дам сих, — показує перекупка на солодкі.</p>
		<p>— Ні, се гіркі, — — каже студент.</p>
		<p>— Е, паничу, то ви не маєте крейцара та кажете, що грушки то квасні, то гіркі.</p>
		<!-- ─────────────────────────── ПРИМІТКИ  ПОЧАТОК ─────────────────────────── -->
		<footer class="article__footer">
			<div class="article__source">
				<p>Зап. Д. Шимчук в Сапогові Борівського повіту 1883 р.. Галицько-руські анекдоти... — С. 98</p>
			</div>
		</footer>
		<!-- ──────────────────────────── ПРИМІТКИ КІНЕЦЬ ──────────────────────────── -->
	</article>

	<p>Дуже часто в ролі хитруна виступає солдат.</p>

	<article>
		<h1>Однаково</h1>
		<p>Поставили солдата в одної баби в хаті. От, хоче він їсти. Баба і питає:</p>
		<p>— Чого тобі, служивий, дати: чи хліба, чи пирога?</p>
		<p>А салдат:</p>
		<p>— Всьо одно, бабка, чі хліб, чі пірог: дай-ка, бабка, пірога!</p>
		<!-- ─────────────────────────── ПРИМІТКИ  ПОЧАТОК ─────────────────────────── -->
		<footer class="article__footer">
			<div class="article__source">
				<p>Зап. Н. Г. в Чернігівському повіті. Этнографические материалы... — С. 201</p>
			</div>
		</footer>
		<!-- ──────────────────────────── ПРИМІТКИ КІНЕЦЬ ──────────────────────────── -->
	</article>

	<p>Хитрими в традиційних анекдотах часто є злодії.</p>

	<article>
		<h1>Най пан знає, як Гриць уживає</h1>
		<p>Вкрав Гриць пацюка в дворі і зарізав, і тримав го дома. А надійшли скарбові посіпаки шукати за тим мньисом. А Грициха вибігайи, кажи: «Грицю, Грицю, а збити ціле яйце в борщ?» А Гриць кажи: «Бий, бий, най пан знає, як Гриць вживає, по цілому яйцеви на обід їсьть!» А посіпаки вернули сє з обори: «Нима в него мньєса, коли казав ціле яйце на обід вбити!» І Гриць панського пацюка зьзів, і пропало.</p>
		<!-- ─────────────────────────── ПРИМІТКИ  ПОЧАТОК ─────────────────────────── -->
		<footer class="article__footer">
			<div class="article__source">
				<p>Зап. В. Гнатюк від Тимка Гринишиного в Пужниках Бучацького пов. 1879 р. Галицько-руські анекдоти... — С. 1</p>
			</div>
		</footer>
		<!-- ──────────────────────────── ПРИМІТКИ КІНЕЦЬ ──────────────────────────── -->
	</article>

	<p>Дурнями в анекдоті, так само, як і хитрунами, виступають і мужик, і жінка, і пан, і піп, і циган. І тут чіткої залежності між назвами та характеристиками персонажів не простежується.&nbsp;<a id="_ftnref349" href="#_ftn349"><sup>349</sup></a></p>
	<p>За нашими спостереженнями, найпоширеніші в традиції анекдоти, в яких діє дурень-мужик.</p>

	<article>
		<h1>Добрий буде</h1>
		<p>— Оце пекла, — бодай катівських рук не втекла!</p>
		<p>— Та цить, дурний, то ж твоя жінка!</p>
		<p>— Ні, нічого! Як захолоне, то добрий буде.</p>
		<!-- ─────────────────────────── ПРИМІТКИ  ПОЧАТОК ─────────────────────────── -->
		<footer class="article__footer">
			<div class="article__source">
				<p>Веселий оповідач... — С. 9 ) .</p>
			</div>
		</footer>
		<!-- ──────────────────────────── ПРИМІТКИ КІНЕЦЬ ──────────────────────────── -->
	</article>

	<article>
		<h1>Як краще</h1>
		<p>Їде чоловік степом-дорогою, зустрічають його розбійники. Один каже:</p>
		<p>— Заріжмо!</p>
		<p>Другий каже:</p>
		<p>— Повісьмо!</p>
		<p>А той чоловік:</p>
		<p>— Робіть, — каже, — люде добрі, як лучче.</p>
		<!-- ─────────────────────────── ПРИМІТКИ  ПОЧАТОК ─────────────────────────── -->
		<footer class="article__footer">
			<div class="article__source">
				<p>Зап. в Харківському повіті. Веселий оповідач... — С. 50 </p>
			</div>
		</footer>
		<!-- ──────────────────────────── ПРИМІТКИ КІНЕЦЬ ──────────────────────────── -->
	</article>

	<p>Часто дурною в традиційних анекдотах виступає дівка.</p>

	<article>
		<h1>Швачка</h1>
		<p>— Шиєш, дівонько?</p>
		<p>— Шию.</p>
		<p>— А пороти скоро будеш?</p>
		<p>— Та ось тільки нитичку дошию.</p>
		<!-- ─────────────────────────── ПРИМІТКИ  ПОЧАТОК ─────────────────────────── -->
		<footer class="article__footer">
			<div class="article__source">
				<p>Зап. у Харьковському повіті. Веселий оповідач... — С. 5</p>
			</div>
		</footer>
		<!-- ──────────────────────────── ПРИМІТКИ КІНЕЦЬ ──────────────────────────── -->
	</article>

	<article>
		<h1>Співачка</h1>
		<p>— Та й погано ж ти співаєш, дівко!</p>
		<p>— Еге, погано! Хоч погано, та довго.</p>
		<!-- ─────────────────────────── ПРИМІТКИ  ПОЧАТОК ─────────────────────────── -->
		<footer class="article__footer">
			<div class="article__source">
				<p>Зап. у Харьковському повіті. Веселий оповідач... — С. 5</p>
			</div>
		</footer>
		<!-- ──────────────────────────── ПРИМІТКИ КІНЕЦЬ ──────────────────────────── -->
	</article>

	<p>Популярні в традиції анекдоти, персонажі яких були «чужими» в селянському середовищі. Тим-то вони і виступають дурнями.</p>

	<article>
		<h1>Наука</h1>
		<p>Хотів москаль по нашому навчитися.</p>
		<p>От наш братчик і почав його вчити:</p>
		<p>— Слухай: як ішов я у Полтаву, то найшов халяву, та пішов на вечорниці, та вдарив об лаву — ось вам, дівчата, на славу! Ну, кажи тепер ти, москалю!</p>
		<p>— Как шол я, малий, у Платаву, да нашол галянішшу, Пашо на пасідєлкі, да ударіл аб скамейкю: вот вам, дєвкі, на діваваньє-та!</p>
		<!-- ─────────────────────────── ПРИМІТКИ  ПОЧАТОК ─────────────────────────── -->
		<footer class="article__footer">
			<div class="article__source">
				<p>Зап. у Харківському повіті. Веселий оповідач... — С. 3</p>
			</div>
		</footer>
		<!-- ──────────────────────────── ПРИМІТКИ КІНЕЦЬ ──────────────────────────── -->
	</article>

	<article>
		<h1>Жид вояка</h1>
		<p>— А куди ти, Мошку, йдеш?</p>
		<p>— А на війну іду.</p>
		<p>— Та чого ж так пізно?</p>
		<p>— Та ніцого, сце двох-трьох зарубаю.</p>
		<p>— А як тебе хто зарубає?</p>
		<p>— А кому з я сто винен? За сто мене рубати?</p>
		<!-- ─────────────────────────── ПРИМІТКИ  ПОЧАТОК ─────────────────────────── -->
		<footer class="article__footer">
			<div class="article__source">
				<p>Веселий оповідач... — С. 7).</p>
			</div>
		</footer>
		<!-- ──────────────────────────── ПРИМІТКИ КІНЕЦЬ ──────────────────────────── -->
	</article>

	<article>
		<h1>Чужі ноги</h1>
		<p>Ішов п’яний циган з ярмарку у нових чоботях, упав на шлях та й заснув. Поки він спав, хтось уже й зняв чоботи. Прокинувсь він, протер очі, позіхнув, глянув на ноги раз, удруге:</p>
		<p>— Не мої це, — каж, — ноги, хоч як — не мої. Бо ж мої в чоботях були, а ці без чобіт.</p>
		<!-- ─────────────────────────── ПРИМІТКИ  ПОЧАТОК ─────────────────────────── -->
		<footer class="article__footer">
			<div class="article__source">
				<p>Зап. в Харківському повіті. Веселий оповідач... — С. 44 </p>
			</div>
		</footer>
		<!-- ──────────────────────────── ПРИМІТКИ КІНЕЦЬ ──────────────────────────── -->
	</article>

	<p>Таким чином, у традиційному анекдоті діють персонажі, прототипи яких взято із життя. Проте для анекдоту важливо не відтворення дурнів чи хитрунів у різноманітних реальних личинах. Анекдоти зображують ситуації, в яких виявляються людські переваги чи вади. Тим-то в анекдотах дурість межує і з хитрістю, і з мудрістю, а інколи провести межу між цими чеснотами неможливо. Тим-то класифікації анекдоту за типами персонажів є умовними&nbsp;<a id="_ftnref350" href="#_ftn350"><sup>350</sup></a>.</p>
	<p>* * *</p>
	<p>Галерея художніх образів у традиційному фольклорному анекдоті представлена двома типами — «високими» та «низькими» персонажами. Так, героями традиційного анекдоту ставали і реальні особи (Потоцький, Шевченко та ін.) <b>«Високі»</b> герої цікаві як такі. До наших днів дійшли екзотичні, авантюрні чи просто цікаві пригоди з життя відомих осіб.</p>
	<p>За зразком традиційних анекдотів, в яких діють реальні історичні особи, у ХХ ст. створюються і починають активно побутувати анекдоти, героями яких стають політичні лідери (Ленін, Сталін, Гітлер). Також ця група поповнюється анекдотами про визначних діячів сучасності (вчених, космонавтів і т. п.)&nbsp;<a id="_ftnref351" href="#_ftn351"><sup>351</sup></a>. Це реальні люди, що діють, як правило, в реальних обставинах, виявляючи свої надлюдські якості.</p>
	<p>Цю групу також гідно представляють літературні герої. Особливо популярними і сьогодні є цикли анекдотів про поручика Ржевського, Наташу Ростову, П‘єра Безухова і т. п. Ці вигадані літературні образи стали реальними персонажами російськомовного анекдоту, який активно побутував у 80-90 рр ХХ ст. І діють вони переважно у світі вигаданому, демонструючи свої людські якості.</p>
	<p>Зауважимо, що персонажі високі за своїм соціальним статусом, як правило, в традиційному анекдоті відзначаються і високими моральними принципами. У сучасному анекдоті навпаки. Очевидно, що така ситуація значною мірою зумовлена цензурним відбором. Адже анекдоти, які побутували в ХІХ — на початку ХХ ст., збереглися тільки в писемній традиції, а тому наші уявлення про них зумовлені їхнім штучним відбором.</p>
	<p>Популярним героєм традиційного анекдоту є «низький» персонаж, низький за своїм соціальним походженням. Проте він часто цікавий своїми судженнями, вчинками. Його життя — «лубкова картинка», наївна, а тому смішна. Проте за цією наївністю інколи проступає правда, від якої стає моторошно.</p>
	<p>Сьогодні в системі персонажів анекдоту акценти зміщуються, і на перший план виходить персонаж-полеміст. Публіку цікавить не ім‘я, не соціальний статус персонажа, а його мораль, спосіб мислення, парадоксальність думки як такої. Так, герой анекдоту — це переважно людина із недоліками, «антигерой», його розваги часто сумнівні, його подвиги — авантюрні пригоди. Саме тому він діє непередбачувано, дивує і найкраще підходить для тих завдань, які повинен вирішувати анекдот.</p>
	<p>У героя анекдоту немає визначеного характеру. Він не проповідує зло, хоча він постійно і потрапляє в ситуації, які засуджуються соціумом. Він вимушений пристосовуватися до життя. Він мріє про соціальний успіх, розуміючи що йому його ніколи не досягти чесним шляхом. Саме така духовна організація і зумовлює його поведінку. Герой сам дозує «міру зла», з якою бореться. Він вивертає світ, як светер, на зворотню сторону, щоб роздивитися, як погане перетворюється на добре. Він не рефлексує. Він діє, хоча й аморально. І він аж ніяк не жертва обставин.</p>
	<p>За соціальною установкою він хитрун, інколи блазень, а тому найближчий до темних сторін людського життя. Як правило, на нього не зважають, а тому не соромляться. Проте він одурює всіх. Він — переможець.</p>
	<p>Персонаж у анекдоті стверджує не тільки певну ієрархію цінностей, а й розуміння їхньої сутності. Особлива відвертість і свобода від умовностей — характерна риса героя в анекдоті.</p>
	<p>Для героя анекдоту мало одного обмеженого <b>простору</b>. Він діє і в селянській хаті, і на міській вулиці, і в залі суду. Він — повсюди. І таким чином він самоусвідомлює свою причетність до народу України.</p>
	<p>Природа персонажа в анекдоті залежить передусім від того <b>конфлікту</b>, в який він повинен уступити. З іншого боку, вирішити конфлікт певним чином може тільки персонаж із певними ознаками.</p>
	<p>Вирішення конфлікту в анекдоті, як правило, асоціативно пов‘язується із моделлю поведінки, яка так чи інакше нав‘язується слухачу. Додамо, що така модель є актуальною, з точки зору оповідача, тому й виникають смислові зміщення та асоціативні ряди.</p>
	<p>Якщо взяти до уваги і той факт, що оповідач свідомо варіює назви і статуси персонажів, задля того, щоб якнайбільше наблизити розповідь до ситуації, в якій перебуває він зі своїм слухачем, стає очевидним і той факт, що наявність саме такого конфлікту і/чи можливість його вирішення певним чином виступає необхідною умовою відтворення анекдоту.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__footnotes">
			<p><a id="_ftn347" href="#_ftnref347"><sup>347</sup></a> Зауважимо, що у анекдоті персонажі повинні виявляти свою сутність через зміст ситуації, яка, як правило, описується його мовленням (реплікою). Тому оповідання, позбавлені мовлення персонажів, через яке реалізується пуант, не можуть вважатися анекдотами. І хоча межа між смішними оповіданнями та анекдотами дуже хистка, вона все-таки існує.</p>
			<p><a id="_ftn348" href="#_ftnref348"><sup>348</sup></a> У текстах не подаємо наголоси над словами, звукосполучення шч передаємо літерою щ, слова цїлий, нїчого, хатї і т. п. подаємо через і (цілий, нічого, хаті). Частки ж, би, й подаємо окремо. У текстах дещо змінюємо пунктуацію, відповідно до сучасних правописних норм.</p>
			<p><a id="_ftn349" href="#_ftnref349"><sup>349</sup></a> Поділ анекдотів на дві тематичні групи (про хитрунів та дурнів) є умовним. Так, у поданому останнім тексті анекдоту хитрий Гриць робить дурнями посіпак. Розмежування та виділення груп анекдотів, очевидно, повинно здійснюватися за іншим принципом. Та поки-що наука шукає відповіді на це питання.</p>
			<p><a id="_ftn350" href="#_ftnref350"><sup>350</sup></a> До цього питання ми звернемося в наступній частині.</p>
			<p><a id="_ftn351" href="#_ftnref351"><sup>351</sup></a> Образ Рембо-Паплавського сфальсифікований, проте це шлях популяризації не тільки «героя», але й надання жанру нових функцій у сучасних умовах.</p>
		</div>
		<div class="article__source">
			<p><a href="/Український фольклор Книги/Ірина Кімакович ☼ Фольклорний анекдот як жанр/" title="Ірина Ігорівна Кімакович «Фольклорний анекдот як жанр»">Ірина Ігорівна Кімакович ☼ Фольклорний анекдот як жанр</a></p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
</footer>
<!--#include virtual="/-/inc/general__page_end.inc" -->
