<!--#include virtual="/-/inc/general__page_start.inc" -->
<title>Архаїчна сміхова культура. Обрядовий сміх ☼ Ірина Кімакович ☼ Фольклорний анекдот як жанр ☼ Народна творчість</title>
<meta name="Description" content="Ірина Ігорівна Кімакович «Фольклорний анекдот як жанр» Архаїчна сміхова культура. Обрядовий сміх">
<link rel="canonical" href="https://proridne.org/Український фольклор Книги/Ірина Кімакович ☼ Фольклорний анекдот як жанр/Архаїчна сміхова культура.html">
<!--#include virtual="/-/inc/pageType__Книга Ірина Кімакович «Фольклорний анекдот як жанр» Розділ.inc" -->

<article class="articleMain">
	<h1 class="articleMain__header">Архаїчна сміхова культура. Обрядовий сміх <br><span class="article__authorInHeader">Ірина Ігорівна Кімакович</span></h1>
	<p>Існує думка, що традиційний анекдот — явище, яке виникло протягом останніх століть, а тому принципово не може розглядатися крізь призму тисячолітньої історії. Але це тільки на перший погляд. Прискіпливий аналіз покаже, що анекдот доносить залишки уявлень, сформованих задовго до християнської доби. Ми зіткнемося з фактами, які переконливо засвідчать причини постання різних типів персонажів та різних тематичних і композиційних підвидів анекдоту. До того ж розгляд еволюції архаїчних уявлень про світ та змін у його оцінюванні допоможе прослідкувати причини формування анекдоту як закономірної форми художнього освоєння дійсності. Ми спробуємо схематично показати основні тенденції розвитку сміхової традиції&nbsp;<a id="_ftnref78" href="#_ftn78"><sup>78</sup></a>, яка доносить досьогодні залишки міфологічних уявлень. Це дозволить виявити сучасні «міфи» про сміх та причини їхньої глибокої закоріненості в сучасному фольклорі та культурі.</p>
	<p>На початку викладемо наші міркування щодо анекдоту як історично зумовленої форми сміхової культури. Не викликає сумніву той факт, що фольклорний анекдот є певним щаблем еволюції сміхової традиції. Проте розвиток ідеї смішного в різних історичних формах народної культури повинен засвідчити місце анекдоту в людському поступі освоєння світу.</p>
	<p>Очевидно, що наш екскурс в історію смішного потрібно починати з архаїчних обрядів та міфів, де чи не вперше засвідчена ідея сміху. Зазначимо, що вивчення обряду пов‘язане із осмисленням моделей світу в різних формах культури (релігії, філософії, науці, мистецтві, літературі), які так чи інакше поглинули ідеї та форми архаїчної сміхової культури тощо.</p>
	<p>Взаємозв‘язки між сучасною та архаїчною сміховою культурою розглядаємо як відношення між двома знаковими системами культури&nbsp;<a id="_ftnref79" href="#_ftn79"><sup>79</sup></a>. При цьому зазначимо, що для нас важливим є факт засвідчення цими системами певних типів соціальних зв‘язків та певних ментальних моделей, які вибудовують дві цілісні, хоча й стадіально різні, картини світу, пов‘язані зі сміхом. Очевидно, що сучасна модель світу, яка виокремилася і структурувалася в системі архаїчної сміхової культури, репрезентується і в анекдоті, проте тільки синхронний аналіз може виявити еволюційні зміни, тому вирізнимо дві моделі світу, сформованих в обряді як найархаїчнішою знаковою системою і анекдотом як новітньої формою фольклору, сучасною знаковою системою.</p>
	<p>Схематично окреслюючи найбільш загальні тенденції розвитку уявлень, пов’язаних зі сміхом, ми свідомі того, що реконструювати світогляд попередніх епох дуже складно, тому-то ми вимушено спрощено проаналізуємо залишки архаїчних явищ, в яких наявне сміхове начало.</p>
	<p>У рудиментарній формі входячи до сміхової традиції сучасності, архаїчний сміх віддзеркалює давню систему світорозуміння та світоосмислення. Парадоксально, але архаїчний сміховий світ був Всесвітом, в якому народжувалась, жила та вмирала людина. Тому архаїчні обряди супроводжувалися сміхом, який виконував різноманітні функції (життєдайну, життєстверджуючу, оберігаючу й навіть знищуючу), тим-то архаїчний сміх пов‘язаний із культом предків, ідеєю потойбічного світу та ідеєю родючості.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__footnotes">
			<p><a id="_ftn78" href="#_ftnref78"><sup>78</sup></a> Наша мета — пунктирно означити еволюцію сміху, засвідчену в анекдотах. Питання виникнення та побутування сміхової традиції вимагає спеціального вивчення на матеріалі всіх (без виключення) фольклорних видів та жанрів, і його остаточне з‘ясування не входить у завдання цього дослідження.</p>
			<p><a id="_ftn79" href="#_ftnref79"><sup>79</sup></a> Моделююча знакова система — це складноорганізована сукупність взаємозалежних символічних ментальних моделей, зв‘язків та правил оперування ними, яка конструює цілісну картину світу, що сприймається кожним учасником спільноти на мисленнєвому та емотивному рівнях.</p>
		</div>
		<div class="article__source">
			<p><a href="/Український фольклор Книги/Ірина Кімакович ☼ Фольклорний анекдот як жанр/" title="Ірина Ігорівна Кімакович «Фольклорний анекдот як жанр»">Ірина Ігорівна Кімакович ☼ Фольклорний анекдот як жанр</a></p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
</footer>
<!--#include virtual="/-/inc/general__page_end.inc" -->
