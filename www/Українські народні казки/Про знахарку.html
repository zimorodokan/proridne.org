<!--#include virtual="/-/inc/general__page_start.inc" -->
<title>Про знахарку ☼ Українська народна казка ☼ Народна творчість</title>
<meta name="Description" content="Українська народна казка Поділля «Про знахарку» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Про знахарку.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Про знахарку <br><span class="article__headerDescription">Українська народна казка Поділля</span></h1>
	<p>До якогось доброго чоловічини прийшла баба жебрати, а ще була не дуже стара. Глянув той оком — баба така чепка, що й абияку дівку проти неї став, то в куток зажене. Та й дав що чи не дав, а заводить розмову:</p>
	<p>— Чого ви, бабуню не вчитесь примовляти? Мали б хліб ще й другому б допомогли, а так самі топчете чужі пороги. І під тином не раз доводиться сонця виглядати, поки з-за гори вишкіриться та обігріє немічні кості.</p>
	<p>— Коли вже замолоду не навчилася, то вже тепер...</p>
	<p>— Е-ге-ге! Ви-бо, як я бачу, зовсім на світ нарікаєте! Отак примовляйте: «Чи поможе, чи не поможе, а ти заплати, небоже». Будьте певні, що від пана до пана в колясках вас возитимуть.</p>
	<p>— Е, добродію, нащо насміхатись над моєю старістю?</p>
	<p>І пішла з хати. А чоловік той шукав і других бабів, щоб іще пожартувати. Та, як то кажуть, доти глечик воду носить, поки вухо не відірветься. Так і з тим чоловіком сталося. Жартував, поки жартувалося, а от і ґуля в горлі сіла та й уже додушує. З’їхалися доктори, бо в слабого грошей чимало було. То чи полегшає, чи не полегшає, а в кишені повинно полегшати.</p>
	<p>Похвалилися доктори один перед другим та й вирішили розрізати слабому горло. Насилу випросила сестра його, щоб хоч до завтра відклали.</p>
	<p>— Завтра,— каже,— доріжете, нехай хоч висповідаюсь.</p>
	<p>А поки що, думають обоє, треба послати за знахаркою, що недавно об’явилася в тій стороні і страх як хутко в славу ввійшла, що нема кращої. Приїхала й баба така вбрана, що куди! З голими руками і не приступай! Подивилася на слабого, помацала за горло, сказала дати літненької води, якесь зілля дістала з хустини, материнку, чи що, обмочила в теплу воду, приклада до горла і поливає зверху та все примовляє щось.</p>
	<p>Коли прислухався чоловік, а вона одно та й одно править:</p>
	<p>— Чи поможе, чи не поможе, а ти заплати, небоже!</p>
	<p>Зареготав, що його ж салом та його ж по шкурі мастять, а та ґуля і трісла. От і заплати, небоже.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>180 (6446). Про знахарку. СУС 1641В. Записано 2009 року. Павленко Ірина Петрівна (1921). Вінницька область, Літинський район, Микулинці</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Поділля/">Фольклор Поділля</a></li>
	</ul>
</footer>
<!--#include virtual="/-/inc/general__page_end.inc" -->
