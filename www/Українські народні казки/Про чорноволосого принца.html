<!--#include virtual="/-/inc/general__page_start.inc" -->
<title>Про чорноволосого принца ☼ Українська народна казка ☼ Народна творчість</title>
<meta name="Description" content="Українська народна казка Чернігівщини «Про чорноволосого принца» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Про чорноволосого принца.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Про чорноволосого принца <br><span class="article__headerDescription">Українська народна казка Чернігівщини</span></h1>
	<p>Була колись на світі велика країна, що звалася Чорнов. В усіх жителів тієї країни було руде волосся, а в принца — чорне. Та причина цього була не в спадковості, а в чаклунстві. Ще малим син познущався над хлопчиком одного чаклуна. А той йому віддячив чорним кольором волосся. Чим тільки не користувався молодий правитель, та все було марно.</p>
	<p>Коли це до королівського помешкання долинула звістка, що є місто, в якому можуть перетворити волосся в будь-який колір.</p>
	<p>Пішов принц до того міста зі своїм підданим, та й те було марно. Волосся залишалося чорним. Правителеві було соромно вертатися додому. Повертаючись, вони захотіли пити.</p>
	<p>— А ось і криницю недалеко бачу, — сказав підданий.</p>
	<p>Криниця була дуже глибока. А тут поганець-підданий каже:</p>
	<p>— Почекайте, спочатку я покуштую і скажу чи добра вода. Тільки ви потримайте мене за ноги.</p>
	<p>Вода дійсно виявилася смачною. Та коли настала черга підданого потримати принца, то він ухопив за ноги і закричав:</p>
	<p>— А що, царьок, попався? Тепер поклянися, що будеш до смерті мені служити, як принцові. Бо інакше вкину тебе в криницю.</p>
	<p>Звичайно, бідолаха погодився. Коли вони повернулися, то все королівство зраділо, що їхній принц — рудоволосий. Та поганцю й цього було мало. Йому треба знищити принца, щоб ніхто не дізнався правди. Вирішив він прикинутися хворим. Все королівство дуже розхвилювалося через хворобу свого принца. Всі готові були виконати будь-яке його бажання. А він загадав:</p>
	<p>— Ой, мене може вилікувати лише вода з криниці, яку охороняє сліпий змій. Тільки мій служник знає, де знаходиться цілюща вода, — сказав обманщик.</p>
	<p>Ось так і вирядив в дорогу принца обманщик. Бідолаха відшукав ту криницю. А вона глибока-глибока. Сів принц над нею та й плаче:</p>
	<p>Ой, навіщо ж мені таке горечко!</p>
	<p>Ой, немиле мені вже й сонечко!</p>
	<p>Коли батько й мати мене за слугу мають,</p>
	<p>А іншого своїм сином величають.</p>
	<p>Плакав-плакав він та й одна сльозинка потрапила сліпому змієві в око. От він і прозрів. Побачив хлопець потвору і перелякався. А змій спитав його:</p>
	<p>— Чому ти журишся?</p>
	<p>— Та як же мені не журитися, коли мені наказано з цієї криниці води принести, а вона он яка глибока.</p>
	<p>— Не кричи, не впадай у відчай, я тобі допоможу.</p>
	<p>Дав йому змій повний глек води. Подякував хлопець і пішов. Прийшов додому, а брехун трохи з ліжка не впав від здивування. Та придумав нове завдання принцові.</p>
	<p>— Піди та приведи мені з кришталевого королівства королеву. В цьому королівстві панує чорний чаклун, він охороняє і королеву. Живе він у підземеллі, а вся нечисть добуває йому кришталь.</p>
	<p>Знову пішов чорнявий принц, похиливши голову. Зустрів він по дорозі дівчину, яка була прикута до великого дерева жорстокими розбійниками. Звільнив він дівчину, а вона й каже:</p>
	<p>— Я вдячна тобі, хлопче, за твою доброту. Проси, що хочеш, бо я не проста дівчина, а сторожа лісу.</p>
	<p>Та благородний хлопець не захотів їй завдавати турбот.</p>
	<p>— Ну, якщо будеш у біді, то тільки згадай мене і я одразу прийду.</p>
	<p>Подякував принц і пішов далі. Коли це глянув, а в небі двоє голуб’ят тікають від яструба. Юнак натягнув тятиву і вистрелив в яструба.</p>
	<p>— Ти врятував нас, — сказали голуб’ята, — і ми тобі у біді допоможемо. Коли будеш у біді, то тільки поклич:</p>
	<p>Ой, голуби щасливії,</p>
	<p>Прилиньте, не тужіть.</p>
	<p>В біді допоможіть!</p>
	<p>Вклонився птахам юнак і пішов далі. Нарешті дійшов до печери, де жив чаклун. Постукав він у страшні ворота.</p>
	<p>— Чого тобі? — обізвалося з середини.</p>
	<p>Перед юнаком постав той самий чаклун, який зробив його чорноволосим.</p>
	<p>— Королеву хочу побачити!</p>
	<p>— Всім потрібна королева, та ніхто її не побачить. А, це ти, королику? Ну, що ж, виконай мої завдання, тоді побачиш королеву. А ні — голова з пліч.</p>
	<p>Розсипав чаклун просо та мак і наказав бідоласі посортувати в дві купки до ранку. Затужив хлопець, підійшов до вікна і сказав:</p>
	<p>Ой, голуби щасливії,</p>
	<p>Прилиньте, не тужіть.</p>
	<p>В біді допоможіть!</p>
	<p>Двоє білокрилих вже тут, як тут. Не пройшло й години, як все було зроблено. Коли це побачив чаклун, він просто озвірів. Та дав принцові ще одне завдання.</p>
	<p>— Принеси мені живої та неживої води.</p>
	<p>Заплакав юнак та й пішов до лісу. Подумав по дорозі про ту дівчину, яку врятував. А вона враз з’явилася перед ним. Розповів юнак про своє горе. Дівчина вмить знайшла ту воду і принесла йому. Поклонився принц дівчині і пішов до чаклуна. Той як побачив воду, то побілів і помер з горя.</p>
	<p>А юнак забрав королеву і повернувся додому. Та побачив красуню служник і закохався в неї. А королева любила свого визволителя. Обманщик вбив свого суперника. Побачила це королева і покропила принца живою водою, він й ожив. А брехуна покропила мертвою, так він і помер.</p>
	<p>Тоді принц розповів правду своїм батькам. Одружився він з королевою і стали вони жити в радості та достатку.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>186 (4480). Про чорноволосого принца. СУС —. Записала Максименко Анна 2008 року. Максименко Валентина Олександрівна (1937). Чернігівська область, Менський район, М’який</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Чернігівщини/">Фольклор Чернігівщини</a></li>
	</ul>
</footer>
<!--#include virtual="/-/inc/general__page_end.inc" -->
