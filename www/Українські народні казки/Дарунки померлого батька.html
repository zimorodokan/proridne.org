<!--#include virtual="/-/inc/general__page_start.inc" -->
<title>Дарунки померлого батька ☼ Українська народна казка ☼ Народна творчість</title>
<meta name="Description" content="Українська народна казка Гуцульщини «Дарунки померлого батька» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Дарунки померлого батька.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Дарунки померлого батька <br><span class="article__headerDescription">Українська народна казка Гуцульщини</span></h1>
	<p>Був барон і мав одного сина. Каже він:</p>
	<p>— Сину, я буду вмирати. Хочу тобі майно записати. І як мене поховаєш, щоб ти три ночі відвартував коло мої могили...</p>
	<p>І його смерть попередила, що він не мав коли записати синови майно.</p>
	<p>Умер барон, поховали його. І першої ночі йде син вартувати на татовій могилі. Коло дванадцятої години ночі відтворяється гріб і виходить з гробу його тато. Питає:</p>
	<p>— Ти є, сину?</p>
	<p>— Є.</p>
	<p>— Дарую тобі цю палицю. Стукнеш нею три рази в землю, і вна тебе запитає: «Що ти хочеш?» Скажеш їй, що хочеш, і все будеш мати, що тобі треба буде.</p>
	<p>І батько вернувся в гріб, і гріб затворився.</p>
	<p>Іде син другої ночі. О дванадцятій годині ночі ся отворяє. Відкрилося вікно домовини, і тато його питає:</p>
	<p>— Ти є, сину?</p>
	<p>— Є.</p>
	<p>— Дарую тобі, сину, оці чоботи-скороходи. У них що крок, то миля, а що скок — дві.</p>
	<p>І труна ся заперла, і гріб ся засунув, як був. Третьої ночі іде він. знов вартувати. О дванадцятій годині гріб ся розсунув, віко домовини втворилося, вийшов старий барон і питає:</p>
	<p>— Ти є, сину?</p>
	<p>— Є.</p>
	<p>— Дарую тобі оцю шапку-невидимку. Ніхто ті не буде бачити — ні людина, ні звірина, як ти одягнеш цю шапку.</p>
	<p>І ліг барон у труну, віко закрилося, гріб засунувся, як був, а син із своїм дарунком пішов.</p>
	<p>Прийшов він додому і хоче спробувати, які ж то дарунки. Бере шапку на голову, чоботи-скороходи на ноги, зачаровану паличку в руки і йде. І що крок, то миля, що скок — дві. Ішов він так, може, дві-три години і опинився в такому місті, що про то місто ще й не чув ніколи і не читав про нього. Дивиться — по стінах і парканах розписані афіші, що царева донька зношує за ніч дванадцять пар чобіт. Стукає він три рази паличкою в землю, і каже паличка:</p>
	<p>— Чого потребуєш, чоловіче? А він каже:</p>
	<p>— Хочу зайти до того царя, що його дочка зношує за ніч дванадцять пар чобіт.</p>
	<p>Паличка каже:</p>
	<p>— Іди в ту сторону, куди я тобі показую. А він питає:</p>
	<p>— Чи я годен вислідити, де царева донька так чоботи шматує?</p>
	<p>— Вислідиш, — каже паличка.</p>
	<p>Приходить він до палацу того царя, а там варта питає:</p>
	<p>— Куди йдеш, чоловіче?</p>
	<p>— Іду до царя. Я чув, що його донька дере за ніч дванадцять пар чобіт. Хочу вислідити, як вона це робить.</p>
	<p>Варта сміється. І кажуть йому:</p>
	<p>— Іди, йди. Тут уже були такі, та без голови відци пішли. Та й ти так підеш.</p>
	<p>Він каже:</p>
	<p>— Ні, не піду.</p>
	<p>І впустили його. Розказав він цареви, чого прийшов. Цар вислухав його й каже:</p>
	<p>— Отут, на оцім ліжку, будеш ти спати, а на тім — моя дочка. Тут будеш і їсти.</p>
	<p>Він ліг спати, але не спить. Ніби хропе, і так хропе, що аж палац ся здригає. Коло дванадцятої години царівна взяла дванадцять пар чобіт на плечі і торкає його по носі. І каже сама до себе: «Спить, можу йти». Утворила вікно, хитнула плечима, і з’явилися в неї білі крила. І полетіла вона. А він чоботи-скороходи на ноги, шапку-невидимку на голову, зачаровану паличку в руки і стукнув три рази в землю.</p>
	<p>— Чого потребуєш?</p>
	<p>— Чи я годен царівну попантрувати, куди вона полетіла?</p>
	<p>— Годен. Іди в той бік, куди я тобі показую.</p>
	<p>Іде він. Що крок, то миля, що скок — дві. І опинився під високою горою, у дияментовому лісі. Під грубим деревом крісло і столик. На столику три фляшки вина і три булочки. А він паличкою в землю три рази стукнув і каже:</p>
	<p>— Пити чи не пити?</p>
	<p>— Половину цих булочок з’їж і половину вина випий.</p>
	<p>Він випив половину вина, а царівна тут як тут. Вона його не видить, бо він у шапці-невидимці. Уступився він з того крісла набік. А вона подивилася та й каже:</p>
	<p>— Ох, зрада! Завше було три булочки, завше було три склянки вина, а тепер цего всього половина. Іти чи не йти? Ні, не йду. Вертаюся додому, бо зрада.</p>
	<p>Вона летить верхом, а він землею біжить. Що крок, то миля, що скок — дві. Він уже прибіг і ніби спить, а вона ще летить. Прилетіла, розібралася і спить.</p>
	<p>Вранці приходить цар. Дивиться — чоботи цілі. І каже йому:</p>
	<p>— Прошу мені сказати, як ти допантрував. А він каже:</p>
	<p>— Пане царю, мені не можна казати. Я скажу, як з цего буде якийсь кінець.</p>
	<p>Другого вечора вона каже йому:</p>
	<p>— Я знаю, чого ти прийшов сюди. Ти прийшов мене перевірити. За це я тебе хочу почастувати.</p>
	<p>І дає йому шклянку вина. І дала вона в те вино дрімучих крапель. А він паличкою в землю три рази — торк.</p>
	<p>— Що потребуєш?</p>
	<p>— Пити чи не пити? — питає він потихонько. Паличка йому каже:</p>
	<p>— Не пий, а вилляй.</p>
	<p>Він то до рота і нібито сипле в рот, а то йде в пазуху. Ліг і спить. А царівна спить на свойому ліжку. Він нібито спить і хропе, але не спить. Коло дванадцятої години ночі царівна встає, гладить його попід ніс пальцем і каже: «Спить, можу йти». Утворила вікно, дванадцять пар чобіт на плечі, хитнула плечима, і з’явилися в неї білі крила. А він схопився і стук паличкою три рази в землю. Паличка питає:</p>
	<p>— Що потребуєш?</p>
	<p>— Хочу вислідити царівну.</p>
	<p>— Іди в той бік, куди я тобі покажу.</p>
	<p>Він чоботи-скороходи на ноги, шапочку-невидимку на голову. І що крок, то миля, що скок — дві. Опинився під високою горою в срібному лісі. Дивиться, а під грубим деревом столик і крісло. На столику шість цукерків. А він питає палички:</p>
	<p>— Їсти цукерки? Паличка сказала:</p>
	<p>— Три їж, а три лишай.</p>
	<p>І він з’їв три цукерки і став на боці. Прилетіла крилата царівна і каже:</p>
	<p>— О, і там хтось був, і тут хтось був. Завше було шість цукерків, а тепер з того половина. Зрада, — каже, — не йду, вертаюся додому.</p>
	<p>Царівна попід небеса летить, а він землею біжить. Що крок, то миля, що скок — дві. Він уже ніби спить, а вона летить. Прилетіла, поклала дванадцять пар чобіт та й каже:</p>
	<p>— І цей тут є, і там хтось був, бо цукерки поїло.</p>
	<p>Третього вечора подає вона йому чарку вина. А він потихонько питає в палички:</p>
	<p>— Пити?</p>
	<p>А паличка відповідає:</p>
	<p>— Не пий, бо в цім вині є отрута.</p>
	<p>Коло дванадцятої години ночі вона його — по носі. А він не спить. Каже вона сама до себе: «Можу йти». Взяла на плечі дванадцять пар чобіт, утворила вікно, хитнула плечима, і з’явилися в неї білі крила. І полетіла. А він чоботи-скороходи на ноги, шапку-невидимку на голову, паличку в руки — і за нею. І паличка показала йому, в котру сторону йти. Прилетів він на високу гору. А на ті горі палац дияментовий. А вна стоїть коло дверей і тисне на кнопку. І з’явилася шоля. Каже йому паличка:</p>
	<p>— Ставай попри ню на шолю.</p>
	<p>Він став попри ню, і шоля занесла їх у підземне королівство. Дивиться він, а там скляні зали. Повно панства, музика грає, гомін файний, а не зрозуміти, що говорять. Вона зайшла, а там пани з нею витаються. Та й підходить до неї вродливий кавалір. І каже:</p>
	<p>— А чому ти вчора не була? А чому ти позавчора не була? А вна каже:</p>
	<p>— В мої вечері всього було по половині. А чого так?</p>
	<p>— Ні, неправда, — каже він, — я всього дав так, як завше. Але, — каже, — музика грає, йдім з того всього гуляти.</p>
	<p>Вна пійшла з ним гуляти. Викрутиться два-три рази і кидає чоботи, бо чисто порвані. І так дванадцять пар чобіт пірвала. А він придивився — у всіх тих панів на ногах кінські копита. Та й у каваліра царівни такі самі, як у всіх. А підлога та як паркет. Він ліпше до неї придивився, а та підлога з самих бритов. Кожна бритва вістріям догори. Кавалір царівни як ся розгуляв та як копитом покрутив, вищерб кавалок бритви. А паличка тихо каже хлопцеви:</p>
	<p>— Хапай це і добре сховай.</p>
	<p>І прийшла тота година, що всі ся розходять. Спустилася шоля, посідали всі на шолю — і нагору. Вийшли з того палацу, і полетіла царівна. Вона летить, а він за нею. Що крок, то миля, що скок — дві. Він обігнав її, ліг і ніби спить, а вона ще летить. Прилетіла, поскладала пірвані чоботи і лягла.</p>
	<p>Увійшов цар.</p>
	<p>— О, — каже, — ти лихо сьогодні спантрував. А він каже:</p>
	<p>— Лихо, та й не конче лихо.</p>
	<p>— Але-с був там, де вона дере чоботи?</p>
	<p>— Був.</p>
	<p>— Прошу розказати мені.</p>
	<p>— Я вам сказав, — каже, — що кінець вам розкаже. Переночували ніч, вона вже нікуди не летить. Паличка каже йому:</p>
	<p>— Ідемо до дияментного і срібного лісу. Виламай собі по гілці з дияментового і срібного лісу і сховай у кишеню, там, де бритви кавалок.</p>
	<p>Поїхали вони в ті ліси, виламав він по гілці з дияментового і срібного лісу і вертається до царя. І каже:</p>
	<p>— Скличте царів, генералів, адміралів. Тоді я скажу про стосунки вашої доньки.</p>
	<p>Цар скликав усіх та й каже:</p>
	<p>— Тепер розкажи, як було.</p>
	<p>А він розказує про це все. Де він був і що бачив. А один цар з іншої держави каже:</p>
	<p>— Це неправда, що десь є дияментовий ліс, срібний ліс і скляні зали. І паркет з бритов.</p>
	<p>А він витягає тоти гілки з дияментового й срібного дерева і той кавалок бритви показує. І тоді всі гукнули, що правда. Тоді царівна каже:</p>
	<p>— Як він мене допантрував, то я мушу вмерти. Аби-сте мене поховали у труні в церкві. І варту би-сте дали там щоночі.</p>
	<p>А цар йому сказав:</p>
	<p>— Через твою правду я доньки позбувся. Іди від мене, доки-с живий. Він пішов. Ходив, блукав. Обзирав цілий світ, а в рік собі думає:</p>
	<p>«Вертаюся до того царя».</p>
	<p>А коло труни з померлою царівною була військова варта, по одному жовнірови щоночі. І на рано щось заїдало вартових, що лиш кости з них лишалися. Щорання паламар вимітав кости.</p>
	<p>Прийшов він до царя, а цар йому каже:</p>
	<p>— Як вартував-єсь живу, так вартуй і мертву. Прийшов він до церкви і стукнув три рази паличкою.</p>
	<p>— Що потребуєш?</p>
	<p>— Маю вартувати царівну. Каже паличка:</p>
	<p>— Ховайся в кригос.</p>
	<p>Уночі встає вна з труни. Ходить по церкві, аж вітер віє. І його в кригосі вздріла. Каже:</p>
	<p>— Ходи, ходи до мене. Не бійся, я тобі нічого не зроблю.</p>
	<p>А він ані слова. І залізла вона в труну, віко ся закрило, і він пішов спати.</p>
	<p>Другого вечора пішов він знов вартувати. Каже паличка:</p>
	<p>— Сеї ночі ховайся на хори.</p>
	<p>І він заховався там. Чує вночі — устає царівна. І просто в кригос, там, де він був учора — там його нема. Ходить, шукає. І вздріла його на хорах. І каже:</p>
	<p>— Ходи сюди, я тобі нічого злого не зроблю.</p>
	<p>А він ані слова. І прийшла година, вона лягла в труну, труна ся закрила, а він пішов спати. Третьої ночі каже паличка:</p>
	<p>— Тепер тобі вже виходу нема. Але як маєш тверде серце, лягай попри труну з лівого боку. Віко відкриється і тебе накриє. Вона з труни вилізе і піде тебе шукати. А ти махом ляжеш у труну. Як би вона тебе не просила: «Вилізай з труни», аби-с не вилазив. Та й ні слова щоб не промовив.</p>
	<p>І він так зробив.</p>
	<p>Прийшов ранок, царівна каже йому:</p>
	<p>— Тепер ти мій, а я — твоя. А піп каже дякови:</p>
	<p>— Іди вимети кости з того вартівника.</p>
	<p>Дяк приходить, чує — а в церкві органи грають. Він церкву розімкнув, дивиться, а то вартівник і жива царівна. Дяк до царя:</p>
	<p>— Ваша дочка в церкві на органи грає. Жива. І вартівник живий. Цар приїхав, забрав їх і привіз до свого палацу. І запросив до себе королів із шістьох держав. І зробили весілля, і тепер ще вони жиють.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Нижній Березів, Косівського району, Івано-Франківської області 11 грудня 1983 року Повшинюк Гаврило Петрович (1915 року народження)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Гуцульщини/">Фольклор Гуцульщини</a></li>
	</ul>
</footer>
<!--#include virtual="/-/inc/general__page_end.inc" -->
