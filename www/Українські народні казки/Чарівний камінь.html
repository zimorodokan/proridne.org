<!--#include virtual="/-/inc/general__page_start.inc" -->
<title>Чарівний камінь ☼ Українська народна казка ☼ Народна творчість</title>
<meta name="Description" content="Українська народна казка Гуцульщини «Чарівний камінь» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Чарівний камінь.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Чарівний камінь <br><span class="article__headerDescription">Українська народна казка Гуцульщини</span></h1>
	<p>Коло лісу була хатка. У ній жила жінка та й дівчина. А чоловік пішов одного разу у ліс лагодити дров, та й його з’їли вовки. І так та жінка за ним плакала, що виплакала собі очі. І каже вона дівчині:</p>
	<p>— Що ти будеш коло мене? Я каліка без очей, заробити нічого не годна. Іди десь наймися.</p>
	<p>І пішла дівчина. Ішла вона, йшла і дійшла до одної хати. Увійшла в ту хату та й каже:</p>
	<p>— Я би в вас не наймилася? А хазяїн каже:</p>
	<p>— Чого ні? Наймешся, але в мене лиш одна робота — коні обходити.</p>
	<p>Дівчина погодилася. Стала вона до коней. Вставала рано, і ставало їй коло тих коней роботи на цілий день. А пізно ввечір вона йшла до свої кімнати спати. Так було день, другий, третій. А четвертої ночі приходить до неї якась жінка і каже:</p>
	<p>— Якби ти мені вночі розчісувала волосся і не дряпала мене, і до рання не лягала спати, то я би тобі дуже велику плату дала. І щоб ти про це нікому не казала.</p>
	<p>Дівчина погодилася, але тої ночі не чесала її. Але перебула вона ще один день, і вночі та жінка знов прийшла. Дівчина розчесала її і вже не лягала спати. А та жінка щезла. Рано дівчина пообходила коні, і дуже їй ся дрімає, але вона добре пам’ятала, що та жінка казала їй не лягати.</p>
	<p>Настала друга ніч. Вона лягла трохи спати. Пробудилася — вже майже опівночі. Встала, зібралася, і точно опівночі з’явилася та жінка. Вона її розчесала, і сказала їй жінка:</p>
	<p>— Я дам тобі цей камінець.</p>
	<p>Витягла вона з катрінци камінець і дала його дівчині. І сказала:</p>
	<p>— Як тобі щось треба буде, ковтни цим камінцем три рази в хатній поріг цего ґазди.</p>
	<p>Дівчина сховала камінь за пазуху і тихо сиділа. Не ковтала. Але одного разу, як поїхали до церкви ґазди і вдома нікого не було, дівчина подумала: «Треба мені файне вбрання, аби мала в чім кудись вийти». Ударила вона три рази камінцем в поріг — і з’явилося все вбрання. І дуже файне. Вона так зраділа, що забула сховати той камінець. Передивлялася своє вбрання. І прийхали з церкви ґазди, і застали її, що вона передивлялася. Та й питають:</p>
	<p>— Відки це в тебе?</p>
	<p>І вона призналася, що приходить до неї вночі невідома жінка і що дала їй вона чарівний камінець. А ґаздиня каже:</p>
	<p>— Як цей камінь чарівний, то побудуй нам нові хати.</p>
	<p>І дівчина вдарила тим камінцем три рази в поріг, і враз побудувалися нові хати.</p>
	<p>І ґазди напудилися тої дівки. Думають, як її збутися. А вночі знову з’явилася та жінка. Дівчина розчесала її, а жінка каже:</p>
	<p>— Ти чого за камінь призналася? А вона каже:</p>
	<p>— Мене ґазди застали, як я вдарила в поріг.</p>
	<p>— Нічого. Ти кажи, най вони тобі за службу дають вороного коня, і їдь додому. А інакше тобі тут смерть.</p>
	<p>Рано сказала дівчина ґазді:</p>
	<p>— Я вже хочу йти від вас. Дайте мені вороного коня.</p>
	<p>І ґазди на все погодилися. Вона вибрала собі коня, котрий май файний. Ґазді дуже жаль було за тим конем, але він нічого не сказав. Сіла вона на того коня та й поїхала т’хаті.</p>
	<p>Їде вона через ліс та й стрічає стару жінку. Таку немічну. Каже та жінка:</p>
	<p>— Дитино добра, дай мені шматок хліба і помий мені ці немічні руки.</p>
	<p>Дівчина злізла з коня, завела ту жінку до потоку, умила її. І коли нагнулася, випав у неї з-за пазухи той чарівний камінець. І в ту ж мить із старої немічної жінки зробилася та сама, що приходила до неї вночі. І сказала вона:</p>
	<p>— Я хотіла переконатися, що ти добра дитина. Так, ти добра і чемна. І ти файно мені служила. То зроби для мене ще одне діло. Тут недалеко моя керниця. Аби ти мені її вичистила.</p>
	<p>Дівчина залізла в керницю, вичистила її. Так почистила каміння, що блищало. І сказала та жінка:</p>
	<p>— Тепер поцілую тебе на прощання, бо більше дати тобі нічого не можу.</p>
	<p>Поцілувала жінка дівчину, і вони розійшлися. Сіла дівчина на коня і поїхала т’хаті.</p>
	<p>Приїхала вона, але вже нікого не застала. Мама її вмерла. А дівчина найшла собі хлопця, віддалася, і понині жиють вони. І дуже файно жиють.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Нижній Березів, Косівського району, Івано-Франківської області 12 лютого 1984 року Драгомирецька Марія Михайлівна (1954 року народження)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Гуцульщини/">Фольклор Гуцульщини</a></li>
	</ul>
</footer>
<!--#include virtual="/-/inc/general__page_end.inc" -->
