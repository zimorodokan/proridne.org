<!--#include virtual="/-/inc/general__page_start.inc" -->
<title>Чого море солоне ☼ Українська народна казка ☼ Народна творчість</title>
<meta name="Description" content="Українська народна казка Гуцульщини «Чого море солоне» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Чого море солоне.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Чого море солоне <br><span class="article__headerDescription">Українська народна казка Гуцульщини</span></h1>
	<p>Був дід та й баба. І баба була дуже люта, а дід був їй підданий. Мали вони городець, зібрали трошки кукурудзів, насушили та й хочуть нести в млин. Та й не мали навіть мішка. Дід зібрав ті кукурудзи в решето та й іде до млина. Змолов і несе муку в решеті додому. А вітер як завіяв, як подув, ту муку йому підняв з решета й розвіяв. Приходить дід додому, а стара до него:</p>
	<p>— Ах ти такий і сякий! Та що ми тепер будемо робити? Іди мені, — каже, — і щоб ти без муки додому не вертав.</p>
	<p>Ішов він, ішов та й зайшов у ліс. Довго йшов лісом та й найшов хату на курячій лапі. Подивився він у ту хату, а там лежить баба на лавиці. Ніс до стелі, а губа одвисла аж до підлоги.</p>
	<p>— Чого ти, — каже, — чоловіче, сюди прийшов? А він у плач.</p>
	<p>— Таке й таке, мене баба вигнала. І розказав їй свою біду.</p>
	<p>А та баба була мама всіх вітрів.</p>
	<p>— Знаю я, — каже, — то Вітер це зробив, то той мій наймолодший збитошник. У такого бідного муку забрав. Треба тебе винагородити.</p>
	<p>І каже йому баба так:</p>
	<p>— Ось тобі клубочок. Тримай ниточку, клубочок буде котитися напередь тебе. І йди до Дажбога. Лиш тілько рано вставай, і щоб ти до схід сонця був там. Бо рано, зі сходом сонця бог Дажбог виходить у круговорот, і вже до вечера ти його не будеш бачити.</p>
	<p>Послухав він, пішов за клубочком і прийшов до Дажбога. І розказав йому свою біду.</p>
	<p>— Ах, — каже, — так? Його нема дома, того Вітра, але я його вкараю. Я даю тобі, — каже, — оцей пулярець. В нім є грошик. Кілько ти його розкриєш, тілько возьмеш грошей. І будеш, — каже, — мати собі грошей, кілько тобі треба.</p>
	<p>— Добре.</p>
	<p>І він подякував і пішов додому. Прийшов, а баба до него. А він каже:</p>
	<p>— Мовчи, бабо. Я таке маю, що тепер ми будемо добре жити. Тепер будуть у нас гроші.</p>
	<p>І показав їй дід той пулярець. І вони з бабою то втворяють його, то запирають, і все гроші вибирають. І набрали багато грошей. А баба притім була бучна й гонорова.</p>
	<p>Накупили вони всякої всячини.</p>
	<p>— Робимо гості, — каже баба.</p>
	<p>Накликали вони гостей, все більше багачів. Ті прийшли і дивуються: відки це все? Такий студений&nbsp;<sup>*</sup>, такий нужденний, а в него така благодать. Та й нічого. Погостювали, попоїли, попили добре. А тоді один багач-сусід питає:</p>
	<p>— Відки це все? А баба каже:</p>
	<p>— От що ми маємо! Отаке!</p>
	<p>Та й показала їм той пулярець. А той сусід добре подивився на него. А як полягали вони спати, він потихенько другий пулярець підсунув, а той узяв. Прокинулися рано — пулярець грошей не дає.</p>
	<p>Дід з бабою зачали сваритися. Дід каже, що то баба винна, а баба крикнула:</p>
	<p>— Іди мені геть від хати!</p>
	<p>А дідо що має робити? Боїться баби. Вийшов з хати, постояв трохи та й пішов. Але тепер він уже дорогу знав. Пішов просто в ліс. Приходить до баби. А баба — мати всіх вітрів — каже:</p>
	<p>— Ти ж таки чоловік! Чого ти слухав баби, нащо збирав гості? Видно, ви не можете з грішми обходитися.</p>
	<p>— Ади, — каже, — така мене обійшла Біда.</p>
	<p>І знов пішов він за тим клубочком до Дажбога. Дажбог теж зачав його сварити:</p>
	<p>— Та ж я тобі дав! Кілько ти ще будеш до мене ходити?! Дід розказав йому все по правді. А Дажбог сказав:</p>
	<p>— Ти не чоловік для свої жінки. Де ж таке можна робити? Але я дам тобі ще одну річ. Але щоб ти не дав цю річ замінити.</p>
	<p>І дав йому Дажбог скатерть. І сказав:</p>
	<p>— Оце, — каже, — покладь на стіл і скажи: «Скатерть, накрийся!» І все тобі буде, що треба. Кілько тобі треба, тілько будете вживати. А як уже не треба буде, скажеш: «Скатерть, закрийся». От і все.</p>
	<p>Дід подякував, узяв ту скатерть під паху і почвалав додому. Приходить, а баба питає:</p>
	<p>— Ну що?</p>
	<p>— О, — каже, — тепер я таке маю! О-о! Поклав він скатерку на стіл і сказав:</p>
	<p>— Скатерть, накрийся!</p>
	<p>І появилося на скатерті все, і їда, і напитки. Сіли, попоїли. Ах, як добре! І полягали вони спати. А на другий день баба каже:</p>
	<p>— Кличем гості!</p>
	<p>— Та, — каже, — може би, обійшлося?</p>
	<p>— Нє, — каже баба.</p>
	<p>Скликали гостей. Дід розстелив на столі скатерть.</p>
	<p>— Скатерть, накрийся!</p>
	<p>Їдять усі, набуваються. А той хитрий теж там був. І оком все на скатерку кидає. Полягали спати, а він потихоньку свою скатерку підложив дідови, а ту забрав. Рано встають, до скатерки — нічого з неї нема. Баба знов до діда:</p>
	<p>— Забирайся мені від хати! І не вертайся без нічого.</p>
	<p>Ну а він що? Він такий, що баба його зовсім звоювала. Не має він що робити, пішов. Іде знов тою дорогою. І прийшов до баби. А баба каже:</p>
	<p>— Іди геть! Я вже тобі нічого не скажу. А він зачав просити. А вона каже:</p>
	<p>— Я на тебе така сердита, що я би тебе з’їла. Але ще цей раз пожалую тебе.</p>
	<p>І дала йому баба той клубочок, і пішов він до Дажбога. А той його насварив, насварив.</p>
	<p>— Але, — каже, — шкода мені, що ти такий старий, і я ще тобі дам одну річ. Але як цю річ втратиш, то би більше до мене не ходив.</p>
	<p>Дав йому Дажбог млиночок. І каже так:</p>
	<p>— Цей млинок такий. Закрути корбочку і скажи: «Млинче, млинче, много хочу, змели мені, що я хочу». І тоді скажи, що тобі потрібно. І він тобі дасть. А як хочеш, щоб він спинився, скажи: «Млинче, млинче, млинче, стій, бо так каже мельник твій».</p>
	<p>Прийшов дід додому. Баба зразу до него. А він каже:</p>
	<p>— Чекай, бабо, будеш видіти. Ану! Вийшов надвір, поставив млинок і сказав:</p>
	<p>— Млинче, млинче, много хочу, змели мені, що я хочу. Змели мені хату.</p>
	<p>Відразу з’явилася хата.</p>
	<p>—...Змели мені меблі! З’явилися меблі.</p>
	<p>—...Змели мені харчі! Є всілякі харчі.</p>
	<p>— Отепер ми, бабо, багачі!</p>
	<p>Знов накликали гостей, гуляють. А той багач розпитує. І дід йому розказує, який млинок має. А він приходить уже після того бенкету й каже:</p>
	<p>— Знаєш що? Позич мені цего млинка. Я тобі віддам.</p>
	<p>— Добре.</p>
	<p>Дід позичив, сказав йому, як казати. А той узяв млинок, вийшов з ним до моря і каже:</p>
	<p>—...Змели мені корабель. І зробився корабель.</p>
	<p>—...Змели мені матроси.</p>
	<p>І з’явилися матроси. Все зробилося, як він хотів. І поїхали на море. Їде цей багач морем і млинок з ним.</p>
	<p>Їхали вони там день чи два. І прийшов старший кухар і сказав:</p>
	<p>— Солі нема, треба солі. А багач каже:</p>
	<p>— Зараз буде. Млинче, млинче, много хочу, змели мені, що я хочу. Змели мені солі.</p>
	<p>І зробилося багато солі, а він забув, як сказати, щоби млинок став. А сіль гатить і гатить. Уже корабель потопає. Збіглися всі матроси, кидають лопатами в море сіль. А млинок гатить, не вгаває, і він не знає, що сказати, щоби млинок став.</p>
	<p>— Що робити?! — кричать усі. — Зараз утопимося!</p>
	<p>І вони той млинок у море бубух! І тим урятувалися. Але не сказали млинку, як зупинитися, і він під водою меле та й меле. І від того море солоне.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__footnotes">
			<p><sup>*</sup> Студе́ний — тут: замерзлий.</p>
		</div>
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Село Рожнів, Косівського району, Івано-Франківської області 13 вересня 1986 року, повторно 16 травня 1988 року Радиш Олекса Петрович (1903 року народження)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Гуцульщини/">Фольклор Гуцульщини</a></li>
		<li><a href="/Українська міфологія/Дажбог.html">Дажбог в українській міфології</a></li>
	</ul>
</footer>
<!--#include virtual="/-/inc/general__page_end.inc" -->
