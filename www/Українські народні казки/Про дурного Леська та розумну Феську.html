<!--#include virtual="/-/inc/general__page_start.inc" -->
<title>Про дурного Леська та розумну Феську ☼ Українська народна казка ☼ Народна творчість</title>
<meta name="Description" content="Українська народна казка Кіровоградщини «Про дурного Леська та розумну Феську» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Про дурного Леська та розумну Феську.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Про дурного Леська та розумну Феську <br><span class="article__headerDescription">Українська народна казка Кіровоградщини</span></h1>
	<p>В одному селі жила бідна родина — мати й дві дочки Феська й Маруська. Вони були роботящі, розумні, вродливі.</p>
	<p>Вже пора Фесьці заміж іти, але немає за кого. Хлопці вибирали дівчат з багатих сімей.</p>
	<p>Одного разу з сусіднього села прийшли свати, вихваляють жениха. Він, мовляв, і багатий, і один у батьків.</p>
	<p>— Іди, доню, — каже мати, — вік у дівках не будеш сидіти.</p>
	<p>Послухала Феська матір, вийшла заміж. А яке то вже було весілля! Красуня-наречена, одягнута в вишите українське вбрання, на голові — вінок із запашних квітів. А жених, ну просто перший парубок на селі. Столи ломилися від різних страв. А гостей стільки, що й не перерахуєш.</p>
	<p>Ось і відгуляли весілля. Щодня Феська іде в поле на роботу, а Лесько вдома лежить, чекає, поки дружина з роботи прийде та приготує їсти.</p>
	<p>Якось Феська прийшла додому та й каже чоловікові:</p>
	<p>— Ти б пішов до мами, може, чого-небудь дадуть.</p>
	<p>Прийшов Лесько до матері та й каже:</p>
	<p>— Казала Феська, щоб ви чогось дали.</p>
	<p>Дала вона сиру цілу торбу і грудку масла. Думала, що Феська вареників зварить. Та йшов Лесько через річку, а лід на ній аж виблискує. Дивиться Лесько, аж він увесь потріскав від сильного морозу. От він позатикав тріщини сиром, а маслом позамазував, щоб гладенько було.</p>
	<p>Приходить Феська з роботи і запитує, що мати дали.</p>
	<p>— Та дали сиру і масла.</p>
	<p>— А де ж вони?</p>
	<p>— А я йшов через лід. Він потріскав, то я сиром дірки позапихав, а маслом замастив.</p>
	<p>— Ну ти й дурний! Треба було сир скласти в діжечку, посолити, тоді б нам було що їсти.</p>
	<p>— Добре, Фесю, на другий раз так і зроблю.</p>
	<p>Наступного разу дали мати кожуха. Думали, що Феська одягне, бо надворі мороз сильний.</p>
	<p>Прийшов Лесько додому і ну пхати кожух у діжечку, а він не влазить. То він його порубав, посолив і склав. Сам виліз на піч, відпочиває і чекає на Феську, щоб прийшла і зварила їсти.</p>
	<p>Прийшла вона з роботи та й питає, що мати дали. Лесько їй усе розповів.</p>
	<p>— Ну й дурний ти! Треба ж було кожух скинути на жердку. І я б оділа, і ти, — повчає Феська.</p>
	<p>— Добре, Фесю, на наступний раз так і зроблю.</p>
	<p>На третій раз пішов Лесько знову до матері, щоб що-небудь дали. Мати дала кобилу. Прийшов Лесько додому, завів кобилу в хату і давай тягти її на жертку. Бідолаха вирвалася і втекла додому.</p>
	<p>Прийшла Феська. Запитала, що мати дали. Лесько розповів, як він привів кобилу, як тягнув її на жертку, як вона втекла.</p>
	<p>— Який же ти дурний! Треба було завести кобилу в хлів, прив’язати до ясел, дати сіна.</p>
	<p>— Добре, Фесю, на наступний раз я так і зроблю.</p>
	<p>Знову пішов Лесько до матері, щоб щось дали. Їй уже надоїло це, та й каже меншій дочці:</p>
	<p>— А піди-но, Марусю, дізнайся, що там таке, що все щось даю, а це й кобила вернулася.</p>
	<p>Взяв Лесько Маруську за руку і привів до хліва. Прив’язав її до ясел, наклав сіна, а вона не їсть. Тож Лесько вирішив напхати їй сіна в рот. Маруська плаче…Тоді Лесько відв’язав її, жалко йому стало дівчинки. Прибігла Маруська додому та й усе розказала.</p>
	<p>Коли Феська повернулася з роботи і дізналася, як «гостинно» Лесько прийняв сестру, то сказала, що треба було посадити сестру за стіл, поставити холодець, горілку.</p>
	<p>— Добре, Фесько, наступного разу я так і зроблю.</p>
	<p>На другий день пішов Лесько до матері та й просить, щоб чогось дали. Вона дала стару собаку.</p>
	<p>От Лесько привів її додому, посадив на лавку за стіл, поставив холодець, напоїв собаку. Вона п’яна качається по столі, виє, він теж співає.</p>
	<p>Побачивши таку картину, Феська обернулася і пішла додому, до своєї матері.</p>
	<p>— Мамо, — каже, — краще з розумним загубити, ніж з дурним знайти.</p>
	<p>Мати подумала і сказала:</p>
	<p>— Недаром люди кажуть, що син-одинак як не ледар, то дурак.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>177 (8073). Про дурного Леська і розумну Феську. СУС —. Записала Клименко Ольга 2010 року. Кравченко Серафима Провівна (1890). Кіровоградська область, Голованівський район, Голованівськ</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Кіровоградщини/">Фольклор Кіровоградщини</a></li>
	</ul>
</footer>
<!--#include virtual="/-/inc/general__page_end.inc" -->
