<!--#include virtual="/-/inc/general__page_start.inc" -->
<title>З шевця піп ☼ Українська народна казка ☼ Народна творчість</title>
<meta name="Description" content="Українська народна казка Покуття «З шевця піп» ☼ Український фольклор, усна народна творчість України">
<link rel="canonical" href="https://proridne.org/Українські народні казки/З шевця піп.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">З шевця піп <br><span class="article__headerDescription">Українська народна казка Покуття</span></h1>
	<p>Був оден чоловік шевцем. Був бідний і мав п’ятеро дітей. Він на тім шевстві копійки заробляв і з того «копиталу» годував свою сім’ю. І от прийшов голодний рік. Жінка каже: — Чоловіче, ми пропадаєм, нема що їсти. Каже чоловік:</p>
	<p>— Ти знаєш що, жінко? Я беру ці копита в мішок і йду на села. Буду заробляти гроші по людях, та й так будем жити.</p>
	<p>Зібрав він ті копита, пішов селами і зайшов у місто. І дуже зголоднів, і ввійшов до корчми. Сказав дати повечеряти. Добре повечеряв, випив, а заплатити нема чим. Жид каже:</p>
	<p>— Слухай, гроші давай.</p>
	<p>— Я не маю що давати, лиш ці копита, — каже швець.</p>
	<p>— Як ти не маєш грошей, то я забираю ці копита. Будеш мати гроші, та й принесеш, та й забереш свої копита.</p>
	<p>Та й з тим пішов він. А то була вже ніч. Він ліг у окіп та й спить. То було літо.</p>
	<p>Ішли злодії, що обікрали церкву. Забрали вони з церкви все, що там було, усі дорогі річи. Та й взяли попівський фалон, кадільницю й шапку. Ідуть вони дорогою та й радяться:</p>
	<p>— Нащо нам цего фалона та й кадільници? Нам того не треба.</p>
	<p>Та й побачили того чоловіка в окопі і вбрали його у фалон. А той устав рано, дивиться, а він уже піп. Збіглися люди та й питають його:</p>
	<p>— Отче, ви будете в нас? А він каже:</p>
	<p>— Я не піп, я швець. Приходить дяк. Та й каже:</p>
	<p>— Отче, все буде добре, лиш ідіть до нас. А швець каже:</p>
	<p>— Я не вмію правити службу.</p>
	<p>— Ви перев’яжіть горло, — каже дяк, — і скажете, що ви захрипли, а я буду за вас правити.</p>
	<p>Та й відправили вони службу в неділю. А дяк каже:</p>
	<p>— Знаєте що? Я вкраду в багача бики і заведу в ліс, а ви будете отворяти книжку і «вгадувати», де ті бики.</p>
	<p>Та й він ті бики вкрав і оголосив, що піп вміє отворяти книжку. Багач, у котрого пропали бики, приходить та й каже:</p>
	<p>— Отче, отворіть книжку — в мене бики пропали.</p>
	<p>А він знав уже, той «піп», де бики, бо дяк йому сказав. І «вгадав» він. Та й той багач дав йому багато грошей за то, що віднайшлися бики. І вони два поділилися тою сумою порівну.</p>
	<p>Пішла чутка, що піп уміє вгадувати, а в пана пропала каса. Приходить пан до попа.</p>
	<p>— Отче, — каже, — отворіть книжку, бо в мене пропала каса. Я хочу знати, хто вкрав.</p>
	<p>А він не знає, хто взяв ті гроші. Відки він може знати? Але приходить дяк та й каже:</p>
	<p>— Отче, ви не журіться. Ми будем цілу ніч читати савтир.</p>
	<p>А ті злодії вчули, що цей піп уміє добре вгадувати. Їх було три. Прийшли вони ввечір до попа під вікно слухати, що вони там читають. А вони вичитали оден савтир, і дяк сказав:</p>
	<p>— Вже оден є. А злодії кажуть:</p>
	<p>— Мой, уже за одного з нас угадав. Вичитали вони другий савтир, та й сказав дяк:</p>
	<p>— Уже другий є. А злодії кажуть:</p>
	<p>— Мой, уже й за другого вичитав.</p>
	<p>Вичитали третій савтир, і знов дяк сказав:</p>
	<p>— Уже третій е. А злодії кажуть:</p>
	<p>— Мой, уже й за третього вгадав.</p>
	<p>Та й просяться вони до хати. Зайшли та й просяться в дяка, щоб він не казав, що то вони вкрали гроші. Вони дуже боялися. А піп випитує, де вони діли ту касу. Злодії кажуть попови:</p>
	<p>— Ми вам скажем, де ті гроші, лиш не кажіть панови, що то ми вкрали.</p>
	<p>Пан касу забрав і попови три тисячі дав за то, що він сказав, де гроші заховані. А паня не дуже вірила, що він таки може вгадувати по книжці. Та й каже:</p>
	<p>— Я хочу перевірити, чи він таки це знає. Та й кинула вона в керницю косу.</p>
	<p>— Най він угадає, що я там кинула. Та й питає його паня:</p>
	<p>— Що я там кинула? У цю керницю. А він каже сам до себе:</p>
	<p>— Попала коса на камінь.</p>
	<p>— Вгадав, — каже паня.</p>
	<p>Тоді паня імила маленького жучка і сказала:</p>
	<p>— Що я маю в руці?</p>
	<p>А фамілія того «попа» була Жук. Видить він, що вже не може вгадати, та й каже про себе самого:</p>
	<p>— Попався ти, Жучку, в ручку. І паня сказала:</p>
	<p>— Так, він дуже добрий ворожбит.</p>
	<p>І далі він був попом, і вони з дяком далі дурили людей.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Ганьківці, Снятинського району, Івано-Франківської області 12 квітня 1987 року Ворощук Кузьма Іванович (1917)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Покуття/">Фольклор Покуття</a></li>
	</ul>
</footer>
<!--#include virtual="/-/inc/general__page_end.inc" -->
