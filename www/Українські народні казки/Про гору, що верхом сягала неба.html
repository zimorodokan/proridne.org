<!--#include virtual="/-/inc/general__page_start.inc" -->
<title>Про гору, що верхом сягала неба ☼ Українська народна казка ☼ Народна творчість</title>
<meta name="Description" content="Українська народна казка Закарпаття «Про гору, що верхом сягала неба» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Про гору, що верхом сягала неба.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Про гору, що верхом сягала неба <br><span class="article__headerDescription">Українська народна казка Закарпаття</span></h1>
	<p>Жив де не жив один багатий граф. Мав він немало доброї землі, мав немало пустої, мав лісу, саду і пасовища, а худоби — видимо і невидимо.</p>
	<p>Граф любив ходити на полювання. Днями, тижнями блукав з рушницею по лісах і полях. Та ніколи не заходив до Страшного лісу, звідки ніхто не міг вийти.</p>
	<p>Коли постарів, маєток передав трьом своїм синам і так наказував:</p>
	<p>— Сини мої! Залишаю свій маєток на вас. Управляйте ним і жийте в згоді. Ви, два старші, міркуйте на молодшого, бо він ще легкодумний, непослушний. Учитися не хоче, тільки б забавлявся та біду робив. Бережіть його. Коли підете на полювання, можете стріляти звірину в усіх хащах, тільки варуйтеся Страшного лісу. Я наказав повісити на ліс табличку з написом, щоб туди ніхто не смів заходити. А коли хтось осмілився б зайти, живим звідти не повернеться...</p>
	<p>Граф помер, хлопці залишилися одні. Наймолодший вже не сидить дома, не грається в попелі, бо часто бігає по хащах, по садах і полях. Навіть однієї години не посидить на місці — все на ногах, на ногах. Хоч до школи не ходив, читати-писати навчився добре від братів.</p>
	<p>У графа було багато слуг і робітників. Старші сини наглядали за ними, молодший не журився нічим. Перекине, бувало, через плече рушницю, піде лісами, полями. Ходив, куди ходив, та Страшного лісу остерігався, бо слова батька пам’ятав.</p>
	<p>Одного разу брати цілий день ходили лісом — полювали на звірину. Як Страшного лісу не береглися — помилилися і несамохіть зайшли до нього. Дивляться: звірини, птахів тут розвелося стільки, що під кожним кущем, під кожним деревом заяць, сарна, олень, дикий кабан. Люди сюди ніколи не заходили, звірина множилася.</p>
	<p>Хлопці попали до Страшного лісу вранці і блудили по ньому цілий день. Пообіді натрапили на криницю з чистою водою, недалеко прекрасного явора. Тут брати сіли щось перекусити і відпочити. Напекли м’яса, напилися свіжої води і рушили далі.</p>
	<p>— Ще мало походім, може, якусь дивну звірину стрітимо. А понад вечір підемо додому.</p>
	<p>Звірини в лісі достатньо. Стріляють брати, складають на громади. Так їх застала і ніч.</p>
	<p>Зібралися додому. Оглядаються, глядають дорогу, а знайти дорогу не можуть. Ходять сюди-туди, бігають, та марно. Наче їм хтось очі зав’язав. Ходили, блукали до темної ночі і знову попали до криниці під явором. На дереві гілля стелиться широко, а в криниці вода чиста, холодна.</p>
	<p>— Розпалім тут вогонь! — дорадилися брати. — Напечім собі м’яса і переночуймо. А на зорях зберемося і підемо додому...</p>
	<p>Брати все ще не знають, що попали до Страшного лісу. Сидять коло вогню, вечеряють і говорять між собою.</p>
	<p>Молодший брат частіше ходив на полювання, ліпше знав хащі свого батька, ніж старші. Тому вони його і слухали. Коли хотіли вже спати, молодший каже:</p>
	<p>— Вночі мусимо сторожити вогонь, щоб звірина на нас не напала. Першим буде стояти на стражі старший.</p>
	<p>Взяв рушницю старший, ходить довкола ватри. Молодші полягали спати.</p>
	<p>Десь коло півночі чує сторож страшенний гук.</p>
	<p>«Що так шумить, гуде?» — думає собі. Вітер колише лісом, гне буки до самої землі.</p>
	<p>Настала тиша. Вартовий слухає і чує: щось лізе деревом. Подивився уверх явором — вогонь саме світив на нього, — а на стовпі невідомий панчук. Націлився з рушниці старший брат і хоче стріляти.</p>
	<p>— Ой, не стріляй! Я тобі щось подарую! Воно тобі у пригоді стане.</p>
	<p>— Що ти мені подаруєш?</p>
	<p>— Таку шапку, що коли одягнеш її на голову, тебе ніхто не увидить.</p>
	<p>— Ну, кидай шапку на землю і тікай, бо застрелю. Панчук кинув шапку на землю. Старший брат заховав її до торби.</p>
	<p>Вітер знявся, загудів, засвистів, панчук щез.</p>
	<p>Минула ніч. Вранці брати повставали, посідали довкола ватри, поснідали, напилися води і рушили ськати дорогу.</p>
	<p>Ходять-блудять по хащі, а вийти з неї не можуть. В обід знову опинилися під явором. Знову розпалили вогонь, напекли м’яса, пообідали й пішли шукати дорогу. Ходили по хащі до самого вечора. Увечері знову потрапили до явора.</p>
	<p>— Як видно, нам прийдеться тут і другу ніч перебути. Напекли м’яса, повечеряли, а молодший говорить:</p>
	<p>— Цієї ночі сторожити буде середущий.</p>
	<p>Той взяв рушницю і став на варту. Коло півночі чує страшенний гук.</p>
	<p>«Що шумить, що гуде?» — думає собі.</p>
	<p>А вітер колише лісом, гне буки до самої землі. Тільки вітер затих, на гілляці явора з’явився панчук. Середущий брат націлився, хоче стріляти.</p>
	<p>— Ой, не вбивай мене! Я тобі щось подарую.</p>
	<p>— Що ти мені подаруєш?</p>
	<p>— Я подарую тобі пищалку. Коли на ній запищалиш, вийде стільки війська, як морського піску, як листя на деревах, як трави на землі.</p>
	<p>— Ну, кидай пищалку і тікай! Знявся вітер, а з вітром і панчук щез.</p>
	<p>Середущий брат заховав пищалку до торби й сторожив до самої днини.</p>
	<p>Тільки настав день, брати встали, напекли м’яса, наїлися, свіжої води напилися й подалися шукати дорогу. Ходили цілий час до полудня, на обід знову опинилися під явором.</p>
	<p>Дивно їм стало, що весь час до явора повертаються.</p>
	<p>— Що з нами буде? — стали журитися. Та скільки не ходили, не бігали, не шукали дороги, під ніч знову були під явором. Розпалили ватру, повечеряли, наморені лягли спати.</p>
	<p>— Ну, — говорить молодший, — спокійно спіть, буду на варті я!</p>
	<p>Стоїть з рушницею наймолодший, сторожить, пильнує, на всі боки роздивляється. Десь коло півночі донісся страшенний гук.</p>
	<p>«А що то гуде? Чи мої брати чули це гудіння?» — думає собі.</p>
	<p>А вітер колише лісом, аж земля гнеться. Потім настала тиша, і на яворі наймолодший брат втямив панчука. Націлився з рушниці, тільки хоче стріляти, як чує голос:</p>
	<p>— Ой, не стріляй! Я тобі подарую таку річ, що пригодиться.</p>
	<p>— Що ти мені подаруєш?</p>
	<p>— Я дам тобі такого гаманця, в якому завжди будуть гроші. Візьмеш одного золотого, замість нього появиться другий.</p>
	<p>— Коли так, кидай гаманця і зникай з очей, бо застрелю. Панчук кинув гаманця з явора на землю. Молодший брат заховав його до своєї торби. Панчук зник між гілками і листям, притаївся, а через кілька хвилин почав лізти явором на землю. Молодший брат втямив, довго не думав, вистрелив. Панчук упав на землю.</p>
	<p>Настав день. Прокинулися брати і видять: під деревом щось лежить, то був не панчук, а чортик. Він хазяйнував у Страшному лісі, заманював до нього людей, хащею водив їх до загибелі.</p>
	<p>Брати помилися з криниці, напекли м’яса, наїлися і рушили додому. Та не пройшли вони і двох кілометрів, як знайшли дорогу. Ця дорога вивела їх на полянку. Сіли вони тут відпочити. І розговорилися:</p>
	<p>— А ви нічого не виділи вночі? — старший питає молодших.</p>
	<p>— Виділи... Панчука.</p>
	<p>— Що вам подарував?</p>
	<p>— Мені шапку...</p>
	<p>— Мені пищалку...</p>
	<p>— А мені гаманця...</p>
	<p>— Ану, випробуйте речі. Молодший одягнув на голову шапку.</p>
	<p>— Чи видите мене?</p>
	<p>— Тебе не видимо, голос твій чуємо.</p>
	<p>Далі взяв старший від середущого пищалку і заграв на ній. Почало валити військо, як зерно з міха. Всю полянку вкрило. Прибіг генерал:</p>
	<p>— Що потребуєш, пресвітлий царю?</p>
	<p>— Не потребую нічого, тільки перевіряю пищалку.</p>
	<p>— Ми в кожну хвилину готові служити тобі...</p>
	<p>Далі старший перевірив гаманця. Вийняв золотого, а замість нього з’явився другий. І скільки грошей парубок не брав, завжди з’являлися нові золоті.</p>
	<p>— Ну, браття, це нам у житті придасться. Тепер у нас таке багатство, якого не має ніхто у світі.</p>
	<p>І почали вони жити добре, в достатку. Сміливо виходили на полювання до Страшного лісу, завжди щасливо поверталися додому.</p>
	<p>Звірина і птиця в лісі повеселіла, бо освободилася від прокляття. Доки управляв лісом панчук-чортик, живе було немов мертвим.</p>
	<p>Молодшому брату докучило довго сидіти дома. Каже він старшим:</p>
	<p>— Що мені з того, що я дома? Хочу великого світа видіти, хочу помандрувати.</p>
	<p>Наповнив молодший кишені золотими і рушив у дорогу. Брати його не зупиняють:</p>
	<p>— Іди, увидиш світу та й нам розповіш, де бував, що чував, що діється по чужих країнах.</p>
	<p>Ходить з села до села, з міста до міста, блукає по лісах, по пустинях.</p>
	<p>Одного разу молодший брат попав до столичного міста, в якому жив цар. Зупинився в гостиниці. Тут познайомився з різними панами. Питають його пани:</p>
	<p>— Звідки ти, легіню?</p>
	<p>— Звідти і звідти, здалека.</p>
	<p>— Як у вас люди живуть? Які у вас порядки?</p>
	<p>— Так і так... А у вас що нового?</p>
	<p>— Нічого великого. Може, поцікавишся царською дочкою. Вона мудра і дуже хитра. Вона така картярка, якої світ не видів. З ким сяде за стіл бити карти, від того все виграє, до копійки.</p>
	<p>Царська дочка зацікавила хлопця. «Спробую пограти з нею в карти. Не думаю, щоб обіграла до останньої копійки».</p>
	<p>Порадився сам з собою, рішив повернутися додому за чарівним гаманцем.</p>
	<p>Брати не пускають молодшого з дому:</p>
	<p>— Сиди собі! Досить ти намандрувався, світу навидався.</p>
	<p>— Але я задумав грати в карти з тою хитрою царівною, що наймудріша у світі.</p>
	<p>— Ей, неборе, не зв’язуйся з царями. Не бери гаманця з собою. Може біда пригодитися.</p>
	<p>Але хлопець не слухає старших. Взяв свого чарівного гаманця, відклонився і прямою дорогою пішов до столичного міста, в якому проживав цар. Найняв собі квартиру, довідується про всілякі новини. Зустрічається з різними молодюками, з старшими людьми. Всі скаржаться на царівну, що обіграла їх до копійки.</p>
	<p>Пробув у столичному місті місяць, наслухався новин, а потім з’явився пограти з царською донькою в карти.</p>
	<p>Вартові впустили його до царського двору.</p>
	<p>Сів за стіл з царівною. А та дивується.</p>
	<p>— Як думає грати, коли не має грошей?</p>
	<p>Адже сюди привозили гроші цілими возами. А царівна стільки грошей набралася, що кожного року новий банк будували. І</p>
	<p>Та сісти за стіл з хлопцем сіла. Бо такий був порядок — з кожним бажаючим мусила грати. Першим ділом познайомилися:</p>
	<p>— Я такий і такий.</p>
	<p>— Що хочеш?</p>
	<p>— Хочу грати в карти...</p>
	<p>Дівчина оглянула хлопця з голови до ніг, дивується:</p>
	<p>— Якими грішми будеш грати? Через кілька хвилин програєш все, що маєш. На додаток ще й буком по хребту дістанеш.</p>
	<p>Почали грати. Хлопець весь час програє золоті. Царівна горне їх рукою до себе, а він тут кладе нові. Грають, грають, грають ніч і день, навіть їсти їм приносять до карт. Слуги згортають гроші до кошиків, несуть їх до банку.</p>
	<p>Дівчина дивується: «Звідки в хлопця стільки золотих?</p>
	<p>Я від нього вже виграла віз золота, а він кладе та кладе гроші на стіл». Почала боятися: «З цим я ніколи не закінчу гри». І вирішила вчинити перерву, щоб пригостити хлопця. Наказала покласти на стіл багато смачних страв, міцних напитків. Як тільки наївся, як тільки вина напився, задрімав, заснув твердо. А царівна дала в той час змайструвати точно такого гаманця, як мав хлопець. І підмінила — хлопців чарівний викрала, а замість нього сунула до кишені фальшивого.</p>
	<p>Хлопець пробудився, знову давай за карти. Та недовго грали. Поклав на стіл золото, відчинив гаманця, а там пусто.</p>
	<p>«А що сталося?» — думає собі. А принцеса кричить:</p>
	<p>— Чого стоїш? Клади гроші! Та він не мав що покласти.</p>
	<p>Добре набила царівна хлопця і викопкала геть. Ще нікого так радо і з таким смаком не дубасила.</p>
	<p>Вийшов хлопець за ворота таким битим, що ледве ноги волочив за собою. А що міг, неборак, чинити?</p>
	<p>«Іду додому, — думає собі. — Візьму чарівну шапку і сторицею відплачу за кривду!»</p>
	<p>І поспішив додому.</p>
	<p>— Чого ти такий засмучений, зажурений? — брати питають молодшого.</p>
	<p>— Так і так! — признався. — Царівна мене нагодувала, напоїла, викрала чудесного гаманця.</p>
	<p>— А що тепер думаєш робити?</p>
	<p>— Візьму чарівну шапку і буду бити її, доки не поверне гаманця.</p>
	<p>Старші розговорюють молодшого:</p>
	<p>— Біда тобі до царівни... Махни на неї рукою. Грошей у нас досить. Тобі час женитися і жити, як усі люди...</p>
	<p>— Ой, ні! — сердито гукнув хлопець. — Я мушу покарати обманщицю.</p>
	<p>Вхопив чарівну шапку і пішов. Пішов прямо до царя. Одягнув шапку на голову, пройшов крізь ворота біля сторожі. Відчинив двері до кімнати царівни. Вона нікого не видить, тільки чує, як двері скрипнули. А він невидимкою наблизився до царівни і почав її прутом швакати.</p>
	<p>Дівчина з страху голос загубила. Три доби скривджений «пригощав» царівну. Вона кидала собою, боронилася руками і несподівано якось вхопила за шапку. Зірвала шапку з голови й побачила того, хто її прутом бив. Добре його сама набила-налупила і вивела за ворота. Шапку заховала собі:</p>
	<p>— Буде в пригоді! — сказала. — Недарма бив мене той волоцюга.</p>
	<p>Хлопець знову повернувся додому битий, обідраний, голодний.</p>
	<p>— Чого ти такий змучений, зажурений? — питають старті брати.</p>
	<p>— Так і так... Царівна забрала від мене і чарівну шапку.</p>
	<p>— А хіба ми тобі не казали правду? Але ти нас не слухав.</p>
	<p>Не хоче хлопець примиритися з тим, що сталося:</p>
	<p>— Я мушу свого досягти! Розіб’ю всю державу тої негідниці.</p>
	<p>Відмовляють брати молодшого:</p>
	<p>— Не ходи нікуди, залишайся дома. У нас досить всього! Оженишся, будеш щасливим.</p>
	<p>Та він не слухав братів, взяв пищалку, знову пішов до царя. Став на границі, оголосив війну:</p>
	<p>— Я такий і такий! Виповідаю тобі війну. Якщо не приведеш свою армію на границю, знищу всю твою державу.</p>
	<p>Цар зібрав величезне військо, став на границі фронтом. А хлопець проти нього один, з голими руками. Всі дивуються:</p>
	<p>— Як думає цей воювати?</p>
	<p>А хлопець вийняв пищалку, запищалив. Почало військо валити, так сипатися, як з міха сиплеться зерно. Закрило військо усі поля. Примчав генерал:</p>
	<p>— Що потребуєш, пресвітлий царю?</p>
	<p>— Усіх офіцерів ворожої армії побийте, простих вояків не рушайте, бо вони невинні. Царя тимчасово живим залишіть!</p>
	<p>— Наказ буде виконано!</p>
	<p>За хвилину всіх офіцерів було побито. Залишилася армія без командирів. І вже нема кому нею командувати.</p>
	<p>Цар піддався і визнав, що війну програв. Повернувся сумним з фронту.</p>
	<p>— Що сталося, няньку? — питає дочка.</p>
	<p>— Так і так... Леґінь як тільки запищалив, військо почало сипатися, хмарою валити. Стільки, як морського піску, як на деревах листя, як на землі трави. Всіх наших офіцерів було побито, командувати армією нікому.</p>
	<p>Царівна була мудріша за батька і каже йому:</p>
	<p>— Няньку, оголоси йому війну ще раз. Я піду з тобою на фронт. Я невидимо наближуся до нього, вихоплю з його рук чарівну пищалку.</p>
	<p>Так і було. Цар знову оголосив війну, повів свою армію на границю. Як тільки почалася битва, царева донька одягла чарівну шапку. Невидимо наблизилася до хлопця і вихопила пищалку. Тільки посміхнулася:</p>
	<p>— Чи довоював ти уже?</p>
	<p>Тепер вона запищала, і військо почало сипатися, як зерно з міха. Прибіг до неї генерал:</p>
	<p>— Що потребуєш, пресвітла царице?</p>
	<p>Недалеко стояла висока гора. Була вона такою, мов острів. Довкола гора була гладка, як мур. Вершок гори сягав самото неба. І ніхто не знав, що є на тій горі, бо хмари завжди ховали її від людських очей. Царівна показала гору генералові:</p>
	<p>— Винеси цього ледацюгу на вершину гори, щоб ніколи більше в долину не повертався. Звідти не скочить, бо коли б і скочив, від нього пороху не залишилось би.</p>
	<p>Вояки генерала хлопця вхопили й понесли на вершок гори.</p>
	<p>Довго від страху лежав хлопець на одному місці. Лежав, як труп, бо думав, що помер і вже попав на другий світ.</p>
	<p>Мало-помалу опам’ятався і дивиться довкола себе: сонце світить сильніше, бо сюди ближче світити. На цій вершині тепліше, повітря тут чистіше, і більш свіже, ніж в долині.</p>
	<p>— Тут можна жити! — каже сам до себе.</p>
	<p>На вершині гори ріс прекрасний сад, родилася тут садовина, якої тільки можна було загадати. А від садовини такі чарівні запахи пливли, що вже ними можна було жити.</p>
	<p>Хлопець почав їсти яблука, груші, черешні, сливи. Їсть те, що тільки його душа забагне. А сливи, груші, яблука на горі в сто разів добріші, смачніші тих, що на землі.</p>
	<p>Довго, дуже довго прожив хлопець в саду. Не заслаб, а навпаки — поправився, зміцнів. Ходить садом, оглядається довкола. Якось підійшов до краю гори, ліг на черево і дивиться униз. «Ой! Як далеко, як глибоко земля! Навіть не видно її!» — подумав.</p>
	<p>Одного дня, мандруючи садом, хлопець помітив горіха — велета. Розрісся горіх широко, так широко, що собою заслонив би ціле село. А під горіхом криниця. Хлопець напився свіжої води. І так йому вода полюбилася, що гукнув:</p>
	<p>— Такої води я за життя ще не пив.</p>
	<p>Коли води випив, почав розуміти бесіду всілякої звірини. Ще й бесіду птахів, комах — всього живого — розумів.</p>
	<p>Сів собі під горіхом і відпочиває... Ураз прилетіла ворона, сіла на кінець стовпа. Стовп з нею поколисався, ворона на крилах тримається, щоб гілка не зломилася. Дужим голосом ворона закранкала. Незадовго прилетіла ще одна. Ця теж кранкнула. І «заговорили» ворони між собою. Та хлопець не тільки все чує, але й розуміє:</p>
	<p>— Добрий день, мамко!</p>
	<p>— Доброго здоров’я, донько! Що нового, мамко?</p>
	<p>— Та нового стільки, що ця гора після трьох місяців сяде донизу і буде стояти рівно з землею. А коли цей чоловік, що став нашим царем, пішов би на край гори, міг би зійти на землю. Бо гора своєю вершиною опуститься рівно до поверхні землі, і так буде за годину. А потім знову підросте і стане такою, як тепер.</p>
	<p>Ворона-дочка закранкала й полетіла:</p>
	<p>— Бувай здорова, мамко!</p>
	<p>— Бувай здорова, донько!</p>
	<p>І мати полетіла собі в іншу сторону.</p>
	<p>Хлопець уважно вислухав воронячу «бесіду» й здивувався: «А чи правду сказала ворона-мати? Чи дійсно гора сяде вершиною до землі?»</p>
	<p>І став він неспокійним: постійно ходить туди-сюди по саду. Раптом чує такий дивний запах, якого ще не чував, хоч в саду були різні пахощі. А той запах такий приємний, що кості розбирає.</p>
	<p>— А звідки цей запах?</p>
	<p>Ходить, шукає. І втямив прекрасну яблуню. Такі на ній запашні яблука, яких ніколи ніде у житті не видів. А недалеко яблуні — груша. І груші так пахнуть, що ніколи ніде подібного не чував.</p>
	<p>Яблуня і груша розрослися так, що гілля їх переплелося, наскрізь проросло. Вони були такі рясні, що віти погнулися, сягали до землі.</p>
	<p>Сів хлопець до самої середини яблуні і груші, милується врожаєм, бо він був таким, якого хлопець ніколи ніде не видав. Дивиться уверх по дереву, хотів би попробувати, що за яблуко. Зірвав найстигліше, їсть.</p>
	<p>Голова закрутилася, хлопець відчув, як роги почали рости. Роги ростуть, ростуть. Пробираються, крізь гілля, крізь листя, крізь плоди все вище, вище. Проросли до самої вершини дерева, переплелися, покрутилися довкола гілля. І придавили роги хлопця до землі так, що рушитися не може.</p>
	<p>— За що мене бог так покарав? — заплакав хлопець. — Аж тепер тут прийдеться погибати.</p>
	<p>Лежить під деревом, з місця рушитися не може. Він не знає, що роги виросли з яблука. Пролежав так кілька ночей, кілька днів. Дуже зголоднів. Ураз з дерева впала груша й покотилася прямо до нього.</p>
	<p>— Як добре, що хоч одна впала! — зрадів хлопець. — З’їм, бо помираю з голоду.</p>
	<p>Тільки з’їв грушу, як в голові знову закрутилося, а роги відпали. Зрадів хлопець, скочив на ноги. Відійшов і почав рвати груші та яблука. Коли наївся, знову сів відпочити, бо дуже намучили його ті роги.</p>
	<p>Сидить собі і думає: «Від чого виросли роги? А може, від того, що я з’їв яблуко? Ану, ще раз спробую». І знову з’їв яблуко. В ту ж хвилину знову почали рости роги. Повалили його на землю страшенним тягарем. Лежить хлопець на землі і не рухається. Вхопив грушу, з’їв. Роги відпали.</p>
	<p>Так хлопець довідався про таємницю чудодійних яблук і чудодійних груш. Взяв садовини повну торбу і вже тримається краю гори.</p>
	<p>З нетерпінням чекає, коли гора почне опускатися донизу.</p>
	<p>Чекав, довго чекав, бо дуже хотілося йому на землю повернутися. Раптом гора почала сідати. Так швидко сідала, що хлопець відірвався від землі й повис у повітрі. Підняло його між деревами. Вхопився хлопець за гілля і міцно тримається. Ноги пішли уверх, голова пішла униз.</p>
	<p>Недовго це тривало, бо гора зрівнялася з землею. Хлопець швидко побіг до краю скелі. Саме одною ногою ступив на землю, друга була ще на горі, коли гора почала підніматися. І так швидко піднімалася, що земля заколисалася. Хлопець налякався, аж пам’ять загубив. Коли опам’ятався, подивився довкола і видить: гора стоїть високо, а її вершина за хмарами, сягає неба.</p>
	<p>Довго ще, довго лежав на траві, відпочивав. А потім рушив у дорогу.</p>
	<p>«Іду я до своїх братів, — думає собі. — Дістану грошей і так доберуся до царівни-негідниці. Покараю її по заслузі».</p>
	<p>І немало біди перетерпів, доки добрався до свого домівства. Дома відпочив, поправився, набрався сили. Взяв грошей і рушив до столиці, в якій жила царівна, що його обдурила. Одягнувся до якогось бідняцького лахміття і прийшов на базар.</p>
	<p>Заплатив мито, щоб мав право продавати фрукти. Поклав на стіл пару яблук, а вони запахли на цілий базар. Люди оглядаються, біжать до хлопця. Дивуються і питають:</p>
	<p>— Що яблука коштують?</p>
	<p>— Ой, вони дорогі! Ви їх не купите. У вас нема стільки грошей.</p>
	<p>Хлопець ціну просив високу. Прості люди такої не можуть дати. Та прийшла на базар царська служниця. Почула пахощі чарівних яблук. Довідалася про високу ціну, прийшла додому, розповіла господині.</p>
	<p>— Продаються на базарі такі й такі яблука. Запахли вони на цілий край. Та дуже багато грошей просять за них. Ніхто не може стільки заплатити.</p>
	<p>— У нас грошей досить. Я іду і сама куплю яблука! — каже царівна.</p>
	<p>Вхопила кошика, побігла на базар. Хлопець її тільки втямив, коли насунув на очі шапку, щоб його не впізнала.</p>
	<p>— Що просите за яблука?</p>
	<p>— Стільки й стільки! — назвав високу ціну. — Та я вам дам дешевше. Ніхто їх не купує, я тут сиджу вже давно, тільки дорогий час марно трачу. Пару яблук я продав, залишилися в мене три — найкращі. Беріть, бо не хочеться сидіти на базарі.</p>
	<p>Дівчина заплатила гроші, понесла яблука додому. Царська родина якраз сідала до столу обідати.</p>
	<p>Цар, цариця, їх дочки мали свої окремі кімнати. Царівна одне яблуко поклала цареві:</p>
	<p>— Після обіду, няньку, з’їсте. Друге яблуко поклала матері:</p>
	<p>— Після обіду, мамко, з’їсте. Третє яблуко собі залишила.</p>
	<p>Пообідали вони і взялися до яблук. Та не встигли їх доїсти, як почали їм роги рости. І росли так швидко, що за кілька хвилин досягли стелі й покрутилися по стінах. Росли б ще далі, та нікуди. Придавили родину царя роги до землі так, що ніхто рушитися не може.</p>
	<p>Підняли цар, цариця, царівна страшенний плач і лемент. Напав на них великий страх. Плач і крик почули слуги. Збіглися, побачили диво і від страху повтікали. Бо це було таке, що дивитися страшно.</p>
	<p>По всьому місту і по всій державі рознеслася вістка, що в царя, в цариці, в їх дочки виросли роги. Вістка дійшла і до редакції. Редактори написали про це в газетах. І так цілий світ довідався, яке нещастя впало на царську сім’ю.</p>
	<p>Газети були розкуплені під кліпом ока, бо кожен хотів читати про ті страшні роги. Одні царя шкодують, інші тішаться і сміються. Звичайно, останніх завжди буває більше.</p>
	<p>— Давно треба було їм такого!</p>
	<p>Зібралися лікарі з цілої країни, зібралися з цілого світу. Пробують лікувати від рогів: мастять, розтирають, хочуть зрізати. Рогаті помирають від болю. Та тільки відріжуть кусника, як роги ростуть ще більші.</p>
	<p>Хлопець продав яблука й вернувся до свого краю. І думає собі так: «Нехай мало помучаться, потерплять». І досить довго був дома. Поправився, відпустив собі черево — всі лікарі череваті, купив собі лікарську, одежину, ташку для медицини, купив собі бричку і пару красних коней. Найняв собі і парадного кучера.</p>
	<p>Сів до брички, їде. Народ дивиться, чудується:</p>
	<p>— Який красний лікар!</p>
	<p>— Який красний у нього кучер!</p>
	<p>Справді, кучер сидів гордо попереду, в руках тримав віжки, а за шапкою у нього красне перо тріпочеться, як лист на трепеті.</p>
	<p>Доктор на парадній бричці явився до столичного міста. Найняв собі в готелі дорогу кімнату і всім сказав, що походженням з далекої, дуже далекої держави. Пани дивляться на заграничного доктора і говорять між собою:</p>
	<p>— Це має бути славний лікар.</p>
	<p>Поважають, честують не тільки доктора, але і його кучера.</p>
	<p>Пан доктор замовив дорогий обід. Їсть і читає газети — вони валялися по столах. Далі запросив дорогого напою. Випив, запалив сигарету. Курить, покурює, почитує газети.</p>
	<p>Дзенькнув до таріла, тут же з’явився кельнер.</p>
	<p>— Чим можу служити панові доктору?</p>
	<p>— Принесіть такого й такого вина! — і замовив собі з найдорожчих вин — таке лише царі пили.</p>
	<p>Кельнер приніс, а доктор його питає:</p>
	<p>— Що сталося з вашим пресвітлим царем? Я прочитав у газетах...</p>
	<p>— Ой, вельможний пане, з нашим царем така біда, що страшно сказати. З цілого світу зібралися лікарі, а вилічити його не можуть...</p>
	<p>— Та і я лікар. Подорожую до іншої держави... Там хворий принц... Я міг би помогти вашому царю, та, на жаль, не маю часу. Треба мені поспішати до принца...</p>
	<p>Відразу подзвонили телефоном до головного міністра:</p>
	<p>— Тут є славний заграничний лікар. Він береться вилічити нашого царя. Але він поспішає до іншої країни — його викликають до хворого принца. Швидко ходіть сюди! Може, якось припросите, щоб спас життя нашому царю.</p>
	<p>Міністр сів на доброго коня і гнав його так, скільки мав душі, бо хотів чим швидше бути у славного лікаря. Познайомилися, подали руки:</p>
	<p>— Я головний міністр.</p>
	<p>— Я лікар такий і такий...</p>
	<p>— Пане лікарю! Царська родина в нещасті. Будьте ласкаві та добрі, поможіть нам. Давно вже всі мучаться і страждають.</p>
	<p>— Я вдячно допоміг би, але поспішаю до сусідньої країни, бо там захворів принц.</p>
	<p>— Пане докторе, вам по дорозі. Загляньте і до нашого бідного, нещасливого царя. Він вас обзолотить.</p>
	<p>Доти просили, доти молили лікаря, що той погодився.</p>
	<p>— Гаразд, гляну! Якщо хворобу треба довго лікувати, братися за неї не буду. Візьмуся тоді, коли буду їхати назад.</p>
	<p>Привели лікаря до царської палати, а він парадно одягнений, повний, червоний, лице як намальоване. І ніхто його не впізнає. Відчинив лікар ташку, вийняв інструмента і почав стукати по рогах.</p>
	<p>Цар плаче.</p>
	<p>— Нелегке діло! — каже лікар. — Цій хворобі можна допомогти, та лікувати треба довго, а зараз я поспішаю.</p>
	<p>Просять, молять лікаря. Просить цар, цариця, царівна, просить і міністр.</p>
	<p>— Пане докторе, поможіть в нашій біді. Ми вам цілими вагонами золота повеземо...</p>
	<p>Довго дався панькати хлопець. Нарешті погодився лікувати царську родину.</p>
	<p>— Я тільки так згоден лікувати, коли в царській палаті залишаться одні хворі, а всі слуги, урядники, кухарки заберуться геть... При моїй операції бути ніхто не може.</p>
	<p>Цар погодився.</p>
	<p>— Я виджу, що іншої допомоги нема. Які муки не будуть, я їх витерплю. Якщо помру, помру бодай без рогів.</p>
	<p>Цар паказав слугам, міністрам, урядникам вибратися з палати.</p>
	<p>Коли в палаті залишилася одна царська родина, лікар приступив до операції:</p>
	<p>— Пресвітлий царю, треба вашу кров міняти. А як міняти? Я мушу вас бити. Їсти можна тільки дуже мало. Протягом чотирнадцяти днів мушу вас щодня бити... Тоді роги відпадуть. Даю гарантію.</p>
	<p>Цар на все погодився. Лікар приступив до роботи. Мав лікар жилу із бика і почав нею швакати царя по голому тілу. Б’є, б’є, а цар так риче, як бугай. Та не так швидко діялося, як говориться. Чотирнадцять днів лупив хлопець царя по тілу і змащував роги. Так домучив пресвітлого, що той вже ледве дихає. Нарешті хлопець вийняв грушу, порізав на кусники, кинув до погара, змішав з водою і подав хворому. Тільки цар випив медицину, як роги відпали.</p>
	<p>По телефону лікар подзвонив, щоб з бричкою прибули за царем і повезли його до лікарні, бо рогів уже нема. Привезли царя, доктори дивляться на нього, шкодують, чого такий побитий, чому на ньому чистого місця нема. Але раді, що й сліду нема, де стирчали роги. Хвалять заграничного лікаря.</p>
	<p>— Мудрий чоловік, якщо таку страшну недугу вилічив.</p>
	<p>Настала черга лікувати царицю. З пресвітлою лікар робив те саме, що й з царем. Правда, так її не бив, бо вона була слабша. Заводила жіночим тонким голосом, як коза. На чотирнадцятий день хлопець дав їй грушу, і роги відпали.</p>
	<p>Повезли царицю до лікарні. Навіть в газетах з великою радістю понаписували кореспонденти, що царська родина врятована від страшної біди. І вславляли всі заграничного лікаря до самого неба.</p>
	<p>Прийшла черга до царівни. Лікар взявся і її лікувати. Приступив до неї, постукав інструментом по рогах і каже:</p>
	<p>— Ой, небого, тут буде найтяжча операція. Бо в тебе молода кров. А то значить, що тебе треба найдужче бити.</p>
	<p>Царівна м’яка, тучненька дівчинка. Тіло таке біле, що й на гусці такого пір’я нема. Коли почав її швакати лікар, вона так пищала, що слухати не можна було. Лікар б’є, не шкодує. Б’є до смерті, а помирати не дає. Та дарма. Так її домучив, що й роги готова б носити, тільки б уже не бив.</p>
	<p>Лікар відчиняє двері до кімнати, ще не починає «операцію», а вона вже на все горло пищить. Так чотирнадцять днів лікував хлопець царівну. А на чотирнадцятий день вийшов з палати на короткий час і відразу повернувся. Каже їй:</p>
	<p>— Пообіцяй, що виконаєш усі мої накази. Інакше тобі ще нині буде кінець.</p>
	<p>— Обіцяю, обіцяю.</p>
	<p>— Ти мене впізнаєш? Придивилася до нього.</p>
	<p>— Не впізнаю. Зняв шапку.</p>
	<p>— А тепер впізнаєш?.. Я леґінь, з яким ти грала в карти, якого ти обдурила, від якого викрала гаманця, чарівну шапку і пищалку. Я той, кого ти веліла кинути на високу гору.</p>
	<p>Принцеса впізнала хлопця.</p>
	<p>— Що зараз хочеш? Померти чи повернути мої речі?</p>
	<p>Царівна налякалася так, що говорити не могла. Та повертати чарівного гаманця, чарівну шапку і чарівну пищалку не хотіла.</p>
	<p>Лікар знову почав «операцію». Та так почав рвати бичою Жилою по голому тілу, що царівна тільки застогнала.</p>
	<p>— Ой, даю, даю, даю!</p>
	<p>— Де ті речі?</p>
	<p>— Там і там... Під піччю викопана яма... Яма замазана глиною так, що сліду не видно! Шукай і там знайдеш гаманця.</p>
	<p>Довго, досить довго шукав, доки знайшов. Перевірив гаманця й поклав до кишені. Повернувся до царівни:</p>
	<p>— Де чарівна шапка?</p>
	<p>— Там і там. Під шафою викопана яма. Шукай, знайдеш. Знайшов і шапку. Перевірив, поклав до своєї торби.</p>
	<p>— Де пищалка?</p>
	<p>— Там і там. Копай під столом, підривай підлогу. Знайшов і пищалку. Перевірив, поклав у торбину. А тепер приступився до царівни:</p>
	<p>— На прощання хочу дати тобі ще мало «ліків», щоб ти мене не забула скоро.</p>
	<p>І бичою жилою почав знову швакати царівну по білому тілу. Так бив, що ледь не померла.</p>
	<p>Зробивши «операції», давши «ліків», хлопець добув грушку. З’їла вона, і роги відпали. Подзвонив лікар по телефону, щоб прийшли за принцесою і повезли її до лікарні. Ще сказав їй:</p>
	<p>— Декому скажеш про мене щось, відразу погинеш. Нікому не сказала, як лічив її, царя і царицю.</p>
	<p>А хлопець сів собі на бричку і поїхав до невідомого міста. Місяць тут відпочивав, поки звичайні лікарі лікували царя, царицю і їх доньку від побоїв. А коли почув, що вони вже здорові, виповів їм війну.</p>
	<p>Царське військо стало фронтом. Хлопець вийняв пищалку, і з’явилося війська стільки, як морського піску, як по деревах листя, як по землі трави. Прибіг генерал:</p>
	<p>— Що потребуєш, пресвітлий царю?</p>
	<p>— Царя, царицю, царівну знищити! Знищити міністрів, старших офіцерів, всіх панів-зрадників! Коли всіх голови ляжуть, спитайте молодих офіцерів і простих вояків: «Піддаєтеся або хочете помирати?»</p>
	<p>Так і сталося. Знищили царя, царицю, царівну, міністрів, старших офіцерів, всіх панів, котрі обдирали невинний народ. Далі спитали простих вояків і малих офіцерів:</p>
	<p>— Піддаєтеся або хочете битися і погинути?</p>
	<p>— Не хочемо свою кров проливати за наших ворогів! — гукнуло військо.</p>
	<p>І припинилася війна, закінчився бій. Всі сплеснули руками і гукнули:</p>
	<p>— Хай живе молодий цар!</p>
	<p>І молодий цар, перебрав державу. Знайшов собі красну дівчину з бідного роду, чесну, просту роботящу челядину. Заручилися і справили свадьбу. На весілля жених запросив своїх братів. Він не хотів просити царів, королів, графів, великих панів, бо поважав і любив бідних, робочий народ. І кожного, хто був на гостині, обдарував дорогоцінними подарунками. На весіллі заявив, що знімає з бідних людей великі податки.</p>
	<p>Радість була велика. Прості люди тішилися, бо влада перейшла до рук такого чоловіка, який любить робітника і селянина. А такий чоловік справедливо управляє державою.</p>
	<p>По весіллі молоді щасливо, в любові жили. Можливо, що й тепер живуть вони, якщо не померли. І на цьому казка закінчилася.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p>Про гору, що верхом сягала неба. «Сравнительный указатель сюжетов: Восточнославянская сказка / Сост. Л. Бараг, И. Березовский, К. Кабашников, Н. Новиков. — Л.: Наука, 1979.» — 566. Подається за: «Казки зелених гір: Закарпатські казки Михайла Галиці / Запис, упорядкування та редагування П. Лінтура, І. Чендея — Ужгород: Карпати, 1965.», с. 77 — 91. Варіанти; Калин — «Закарпатські казки Андрія Калина / Запис текстів і вступ, стаття П. Лінтура; Упорядник Г. Ігнатович. — Ужгород: Закарпатське обласне видавництво, 1955.», с. 154 — 162; Тегза-Порадюк — Архів П. В. Лінтура.; Васько — Архів П. В. Лінтура.</p>
			<p><a href="/Український фольклор Книги/Петро Лінтур ☼ Зачаровані казкою/">Зачаровані казкою: Українські народні казки Закарпаття в записах П. В. Лінтура</a> [Упорядники І. М. Сенька та В. В. Лінтур; вступна стаття, примітки та словник І. М. Сенька; післямова П. В. Лінтура; Редколегія: В. І. Данканич, О. І. Дей, П. К. Добрянський та ін.; Художник М. М. Дем’ян]. — Ужгород: Карпати, 1984. — 528 с, іл. (Бібліотека «Карпати»).</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Закарпаття/">Фольклор Закарпаття</a></li>
	</ul>
</footer>
<!--#include virtual="/-/inc/general__page_end.inc" -->
