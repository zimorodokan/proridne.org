<!--#include virtual="/-/inc/general__page_start.inc" -->
<title>Про те, як три чарки вина триста років пили ☼ Українська народна казка ☼ Народна творчість</title>
<meta name="Description" content="Українська народна казка Буковини «Про те, як три чарки вина триста років пили» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Про те, як три чарки вина триста років пили.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Про те, як три чарки вина триста років пили <br><span class="article__headerDescription">Українська народна казка Буковини</span></h1>
	<p>Були собі два товариші. Обидва були сиротами. Зійшлися вони в одну хату жити. Один з товаришів захотів женитися. Засватав він дівчину, але не оженився, бо захворів і помер. А та дівка сподобала собі другого з товаришів. Посваталися вони та й ідуть до церкви вінчатися. Ідуть попри цвинтар, а наречений і каже:</p>
	<p>— Поверну я на цвинтар та попросю товариша, аби прийшов до нас на весілля.</p>
	<p>Став він перед гробом, перехрестився, а гріб відкрився. Виходить його товариш з гробу, подає йому руку та й каже:</p>
	<p>— Зайди на пару хвилин до мене.</p>
	<p>Зайшли вони під землю, посадив товариш його коло столу та й налив по чарці вина. Випили вони, побесідували, а товариш ще по чарці наливає, потому й по третій. А тоді й каже:</p>
	<p>— Піди подивись, що там із твоєю молодою.</p>
	<p>Виходить він з гробу і нічого пізнати не може. Як заходив у гріб, то кругом були молоді дерева, а тепер дерева були такі старі, що аж ломилися та падали від старости. І все було не те. Хлопець заблудився і не знав, як вийти на дорогу. Довго-довго блукав він, поки трафив на шлях. Дивиться сюди-туди, а його молодої ніде не видно. «Мабуть, вона чекає коло церкви», — подумав молодий та й пішов дорогою.</p>
	<p>Ішов, ішов, аж заморозився. Бачить, іде назустріч якийсь дідок. Підійшов ближче та й питає:</p>
	<p>— Куди ти, синку, самий ідеш з квіткою на грудях? А парубок каже:</p>
	<p>— Я йшов вінчатися та й зайшов на цвинтар попросити на весілля померлого товариша. Ми випили з товаришем по три чарки вина, і я так сп’янів, що не можу церкву знайти.</p>
	<p>Старий подумав та й каже:</p>
	<p>— Про цей випадок розказували прадіди, а прадідам їхні прадіди розказували. Дитино, це було більш як триста років тому. Молода твоя вийшла за другого заміж, постарілася, померла, вже й кісточки її зогнили.</p>
	<p>Молодий постояв на дорозі, подумав та й вернувся назад до товариша. Так вони й живуть в одній ямі нежонаті.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Рукшин, Хотинського району, Чернівецької області 29 серпня 1975 року Білівський Ілля Васильович (1897)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Буковини/">Фольклор Буковини</a></li>
	</ul>
</footer>
<!--#include virtual="/-/inc/general__page_end.inc" -->
