<!--#include virtual="/-/inc/general__page_start.inc" -->
<title>Кохання молодість дарує ☼ Українська народна казка ☼ Народна творчість</title>
<meta name="Description" content="Українська народна казка Кіровоградщини «Кохання молодість дарує» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Кохання молодість дарує.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Кохання молодість дарує <br><span class="article__headerDescription">Українська народна казка Кіровоградщини</span></h1>
	<p>Жила на світі знаменита чарівниця. Усе вона вміла, усе знала. Одного разу приїхав до неї з далеких заморських країв один король. Дуже хотів він помолодшати. Під’їхав до хатини, зліз з коня. Походив кругом хати, постукав-постукав, нема нікого вдома. Повісив носа король.</p>
	<p>Неподалік на дубі сиділа сова. Побачила, що чоловік сумує і каже людським голосом:</p>
	<p>— Чарівницю шукаєш?</p>
	<p>— Так. Де це бабуся може ходити, може, пішла у ліс по зілля?</p>
	<p>— Та ні, це не бабуся, а молода дівчина. Вона часто перетворюється на бабусю, щоб ніхто не приставав, не надокучав.</p>
	<p>— А де ж знайти її?</p>
	<p>— Спитай у вовка. Він по лісі бігає, усе бачить, усе чує, усе знає.</p>
	<p>Пішов король у глибину лісу. Дивиться, біжить вовк.</p>
	<p>— Вовчику, чи не знаєш ти, де живе дівчина-чарівниця?</p>
	<p>— А дай мені м’ясця, то й скажу.</p>
	<p>Віддав король свій обід вовкові. Той поїв і каже:</p>
	<p>— Знаю цю дівку, вона живе на горі Хащуватій, на Качучинській галявині у золотій вежі. Звуть її панна Ганна Золотоволоса.</p>
	<p>— Дякую, вовче! Бувай здоровий.</p>
	<p>Іде-іде король, а ліс усе густішає і густішає. Аж раптом яскраве світло його засліпило. Це було сяйво вежі. Поліз король аж на саму верхівку. Насилу дістався. Побачив дівчину-красуню з великими синіми очима, червоними вустами, білим личком і золотою косою. Раптом красуня зникла і перед ним постала старенька зморщена бабуся.</p>
	<p>— Панно Ганно, чому ти ховаєшся від мене?</p>
	<p>— Тому, що я чарівна і не хочу засліпити тебе своєю красою і блиском. Мої коси теж чарівні, вони зцілюють і заживляють рани. Якщо поранишся, я прикладу коси до рани і вона вмить щезне.</p>
	<p>— Ти дійсно чарівна. Та нікому більше не розповідай про своє вміння, бо злі люди, вороги можуть викрасти тебе і скористатися твоїми чарами. У моєму королівстві не залишилося жодної чарівниці, бо усіх їх спалили у вогні.</p>
	<p>— Як це жорстоко! За що?</p>
	<p>— Люди перестали довіряти і вірити у чарівне.</p>
	<p>— Їм треба повернути радість і віру. А що тебе привело до мене?</p>
	<p>— Це вже не важливо. Я хотів попросити у тебе вічної молодості, але побачивши тебе, враз помолодів без чар. До мене повернулося кохання. Якщо ти не проти, виходь за мене заміж.</p>
	<p>Ганна погодилася, бо король сподобався їй, вразив своєю щирістю і добротою. Так вони й одружилися. Жили довго і щасливо, лікували людей, повертали до життя, дарували радість.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>217 (8116). Кохання молодість дарує. СУС —, новотвір. Записала Єременко Марія 2010 року. Баранець Світлана Олегівна (1946). Кіровоградська область, Гайворонський район, Хащувате</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Кіровоградщини/">Фольклор Кіровоградщини</a></li>
	</ul>
</footer>
<!--#include virtual="/-/inc/general__page_end.inc" -->
