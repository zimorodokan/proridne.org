<!--#include virtual="/-/inc/general__page_start.inc" -->
<title>Брат-багач і брат бідняк ☼ Українська народна казка ☼ Народна творчість</title>
<meta name="Description" content="Українська народна казка Гуцульщини «Брат-багач і брат бідняк» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Брат-багач і брат бідняк.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Брат-багач і брат бідняк <br><span class="article__headerDescription">Українська народна казка Гуцульщини</span></h1>
	<p>Один брат був бідний, а другий багатий. У бідного було багато діточок і нічим було їх прокормити. Та й сам не мав що їсти. І бідний пішов до багатого брата, щоб допоміг йому. А багатий каже йому:</p>
	<p>— Давай я тобі витягну око, тоді дам зерна.</p>
	<p>Та й виколов багач бідному око і дав йому зерна. За якийсь час то зерно зужилося, і цей знов пішов до брата. Каже:</p>
	<p>— Уже не маю я що їсти. А багатий каже:</p>
	<p>— Давай друге око, то я тобі дам.</p>
	<p>І виколов йому друге око та й дав зерна. Якийсь час вони то зерно їли. Нарешті вже нема що їсти. Та й каже він жінці:</p>
	<p>— Веди мене на роздорожище. Може, люди змилуються та й будуть мені давати, і я принесу додому.</p>
	<p>Завела його жінка туди, він там просив та й годував напрошеним своїх дітей. Одного разу жінка не змогла піти за ним, щоб привести його додому, і він пішов навманця́. Зайшов у ліс, виліз на якесь дерево, щоб його звірі не розірвали, і там ночував. Чує, щось шумить, гутить. Нараз чує, щось під деревом є, якісь звірі чи що. А то нечисті духи посходилися і дають старшому звіт. А сліпий на дереві все чує. Один каже:</p>
	<p>— Я брата підкусив&nbsp;<sup>*</sup>, щоби братови очі витяг. Та й той сліпий. Другий каже:</p>
	<p>— Я воду запер у селі. Люди й худоба гинуть без води. Третій каже:</p>
	<p>— Я в короля дочку спаралізував, і вона слаба дуже. А старший каже:</p>
	<p>— Тут, коло цего дерева, є така травичка. Роси з неї набрати і тою росою очі промити, і чоловік уздрить, буде видющий.</p>
	<p>А за воду каже старший таке:</p>
	<p>— Там на краю села є великий камінь. Скликати людей і відвалити той камінь, і відти потече вода. А дочку того короля мож вилікувати, як під другим деревом від цего дуба зілля нарвати і наварити його. І буде вона його пити три рази в день, і стане здорова.</p>
	<p>І порозбігалися рогаті. А він помаленько злазить, узяв рукою роси з травички, намочив у росі руки, обмив тою росою очі і зразу вздрів.</p>
	<p>Прийшов він додому, і жінка зчудувалася і втішилася, що він уздрів. І сказав він жінці, аби варила то зілля, яким він мав королівську доньку лікувати. А сам пішов на третє село, де нема води. Найшов той камінь і скликав людей. Камінь відвалили, і пішла вода. Люди втішилися, дали йому фуру збіжжя і завезли йому то збіжжя додому.</p>
	<p>Тоді він узяв ту воду, що жінка з зіллям варила, пішов до короля і зголосився, що буде лікувати його доньку. Взяли його в палац і сказали йому, що як не вилікує, то й він не жиє. Але він був певний, що вилікує.</p>
	<p>І вилікував він ту королівську доньку, і його нагородили, і він збагатів.</p>
	<p>А багатий брат позавидував йому, що він так добре жиє і все має. І питає, як йому це прийшло. І бідний розказав, яким чудом він збагатів. А багач каже:</p>
	<p>— Тягни мені очі і веди мене під того дуба, де ти був. І він його повів.</p>
	<p>Сидить багач на дубі. Приходять несамовиті. Та й кажуть:</p>
	<p>— Тут хтось нас підслуховує, бо в тім селі вже є вода, і королівська донька подужала. І той бідний вздрів на очі.</p>
	<p>І вони вилізли на дерево, найшли його там і закатрупили&nbsp;<sup>*</sup>.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__footnotes">
			<p><sup>*</sup> Підкуси́ти — спокусити.</p>
			<p><sup>*</sup> Закатру́пити — вбити.</p>
		</div>
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Село Рибне, Косівського району, Івано-Франківської області 28 вересня 1986 року Никифорак Василь Петрович (1905 року народження)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Гуцульщини/">Фольклор Гуцульщини</a></li>
	</ul>
</footer>
<!--#include virtual="/-/inc/general__page_end.inc" -->
