<!--#include virtual="/-/inc/general__page_start.inc" -->
<title>Брати близнюки ☼ Українська народна казка ☼ Народна творчість</title>
<meta name="Description" content="Українська народна казка Бойківщини «Брати близнюки» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Брати близнюки.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Брати близнюки <br><span class="article__headerDescription">Українська народна казка Бойківщини</span></h1>
	<p>Були два браття — один бідний, другий багатий. Багатий мав ґаздівство, а дітей не мав. А в бідного були два близнюки. Ходив бідний по лісі, збирав гриби, носив дрова, і побачив на лісовій дорозі птаха. Зачав за тим птахом гонитися і зловив його, а птах вирвався і втік. Та пустив йому одне перо. А та тім пері було написано золотими буквами: «Хто би того птаха приготував і з’їв з него серце, щоночі мав би під головою два дукати.»</p>
	<p>Бідний неграмотний був, не вмів читати і поніс то перо до брата, аби брат прочитав. Той прочитав і каже:</p>
	<p>— Коби ти того птаха зловив та приніс мені, я би тобі дав два корці пшениці.</p>
	<p>Бідний пішов у ліс раз, другий раз, а третього дня того птаха приніс. Багатий брат набрав йому два корці пшениці, той забрав пшеницю, а той — птаха.</p>
	<p>Жінка зачала того птаха йому печи, а ті хлопчики-близнюки прийшли до стрийни і там бавилися. Бавилися коло печі і чують, в печі щось тріснуло. Вони подивилися в піч і увиділи, що птах розпукся і видно серце. Вони тим серцем поділилися і з’їли його. Ґаздиня ввійшла до хати, насварила тих хлопчиків, і вони повтікали домів. А вона думає: що робити? Щоб чоловік не сердився, вона зарубала кугута, взяла з него серце і спекла йому. Він з’їв тото кугутяче серце і лягає спати. Нема одного дня дукатів, нема другого, і третього нема. Та й засумував він, що віддав пшеницю задурно.</p>
	<p>А потім приходить його бідний брат і каже йому:</p>
	<p>— Слухай, брате, ти знаєш що? У моїх хлопців щоранку по два дукати під головою.</p>
	<p>— Брате, твої хлопці несамовиті. Їх треба вивести в ліс та вбити. Порадився він з братом, приходить додому та й каже жінці:</p>
	<p>— Казав брат, що наші діти несамовиті, що їх треба знищити. Забрав ті діти і пішов з ними в ліс. Пішли вони лісом, і в лісі він признався хлопчикам, що «вас треба вбити, бо ви несамовиті». А хлопчики кажуть:</p>
	<p>— Ви нас не вбивайте, ми підем білим світом.</p>
	<p>Батько вернувся додому, а вони собі пішли і сказали батькови, що вони вже ся не вернуть. Ішли лісом, лісом і далеко зайшли. Знайшли в лісі якусь хатину. Зайшли до хатини — там нікого нема. Минув якийсь час, приходить дідо. А той дідо був чародій. Зачав він хлопцям казати:</p>
	<p>— Що ви тут робите? Куди йдете? А вони кажуть:</p>
	<p>— Йдем у світ за очі. Нас батько вивів у ліс. А дід каже:</p>
	<p>— Можете зоставатися в мене.</p>
	<p>І хлопці погодилися зостатися з дідом. Та й жили з ним у лісі. А то був такий дідо, що д’нему приверталися звірі, приходили д’нему чи то коза, чи ланя, приносили йому молока, і вони з того жили. Все, що треба було, дідови приносили.</p>
	<p>Коли хлопці підросли більші, сказали дідови:</p>
	<p>— Слухайте, діду, нам би пора вже від вас відходити. Ми вже хлопці великі, пішли би шукати кусень хліба.</p>
	<p>— Добре, — каже дід, — раз ви, хлопці, хочете йти, то йдіть. Закликав дідо всіх звірів, поставив їх у ряд і дав хлопцям два медведики, два вовчики й два зайчики. Дав їм ніж і дав по шабли. Та й каже:</p>
	<p>— Шаблі вас оборонять. Як будете йти по дорозі, дійдете до роздоріжжя. Одна дорога буде йти туди, а друга — туди. І буде там дуб стояти. Забийте в той дуб ніж. І най кожен з вас приходить до дуба і дивиться на ніж. Як ніж повністю заіржавіє, то, значить, брат уже навік пропав, а як лише трохи, то ще мож його врятувати.</p>
	<p>Прийшли хлопці до того дуба, забили в него ніж. Той пішов одною дорогою, а той — другою. Прийшов один до такого села, що там людожер є, який пожирає людей. І мусить цар дати тому людожерови одну особу на день. Приходить черга до його доньки. Він би заплатив много, але нічого не зробить. Дають всі, то й він мусить свою доньку дати.</p>
	<p>Хлопець розпитався про тото і подався туди, в ту сторону, де той людожер є. Іде він, іде, а як ближче до людожера прийшов, уже його людожер тягне смоком. Зачало його тягнути вперед і притягнуло аж до того людожера. А він зачав вимахувати шаблею і ту силу перерубав, і вже йде свобідно, вже до него людожер сили не має. Приступив він д’людожерови і повідтинав йому всі голови.</p>
	<p>А на той час уже привезли на то місце цареву доньку. Іде вона і не тягне її смоком. Вона собі помалу-помалу йде. Прийшла, а там є той хлопець і звірі. Вона з ним привиталася. А він сказав:</p>
	<p>— Людожер уже більше не буде пожирати людей, бо я його знищив.</p>
	<p>А він стомився та й схилився там відпочити. Заснув, і дівчина заснула. А як лягав хлопець спати, то сказав:</p>
	<p>— Медведю, аби ти не спав, аби коло нас чергував. Медвідь сидів, сидів, захтів спати та й каже вовкови:</p>
	<p>— Пильнуй ти.</p>
	<p>Та й заснув. А вовк сидів, сидів та й каже зайцю:</p>
	<p>— Зайцю, ти пильнуй, а я засну.</p>
	<p>Заєць посидів трохи та й заснув. Уже всі вони заснули. А на тій царівні хотів женитися якийсь кавалір, і він слідкував за тим. Як вони всі заснули, підійшов і зрубав тому хлопцеви голову. І з того людожера голови вкрав. Але ще раніше хлопець з тих голів повідтинав язики і заховав. Дівчина дала йому хустину, і він хустину разом з людожеровими язиками заховав.</p>
	<p>А той кавалір забрав і дівчину, і ті голови, але не знав, що в головах уже нема язиків.</p>
	<p>Медвідь пробудився і видить — біда: ґазда вже без голови. Б’є медвідь вовка, а вовк зайця. Тоді медвідь посилає вовка до діда по воду живучу і по цілучу. Пішов вовк. Ішов, ішов та й втомився, бо далека дорога була. Лягає вовк на полі, ніби здох. Прилітають ворони його жерти. А він собі чіпнув ворону і зловив. Прилітає стара ворона й каже:</p>
	<p>— Віддай мені дочку. А він їй:</p>
	<p>— Як принесеш мені від того діда води живучої й цілучої, то я тобі віддам дочку.</p>
	<p>— Добре.</p>
	<p>Погодилася ворона, полетіла і принесла вовкови тоту воду. А вовк розриває ту молоду ворону надвоє: змочив її одною водою — зцілилася, покропив другою водою — ворона ожила, і він віддав її вороні-матері. Приніс тоту воду до медведя. Медвідь змочив тою водою відрубану голову, притулив — голова приросла. Потім покропив — хлопець устав.</p>
	<p>А коли він убив людожера, то сказав доньці царя, аби вона раніше не віддавалася, як за сім років, і вона сказала: «Добре». Як пройшло сім років, він вернувся, заходить у село і почув, що буде весілля з царською донькою. Зайшов він зі звірями до корчми, а люди бояться їх. Він і каже:</p>
	<p>— Ви не бійтеся моїх звірів. Почекайте, — каже, — цей заєць принесе того вина, що сам цар натще п’є. А ще мають бути царська печатка і царський підпис на тому вині.</p>
	<p>І що він тоді робить? Прив’язав зайцеви до шиї хустину. І написав там картку, що вона має дати йому того вина. Зайчик прибіг туди, пси його не беруть. Прийшов до загороди — загорода закрита, нема як пройти. Він пропорпав собі дірку попід загороду і заліз.</p>
	<p>А там уже рихтується весілля, в два дни вже має бути. Царівна побачила зайчика і відразу задумалася. А зайчик просто д’ній. Вона стягнула з него ту хустину і прочитала картку. Тоді йде до матері й каже їй:</p>
	<p>— Знаєте що? Мені треба тому зайцю дати такого й такого вина. Того, що тато п’є натще. І най тато б’є на ньому печатку і підпише.</p>
	<p>Мати зачала ще щось говорити, а вона каже:</p>
	<p>— Як треба, то треба.</p>
	<p>Бере вона того вина, і заєць поніс його до тої корчми. Приносить, показав, усі подивилися. Відв’язав він то від зайчикової шиї: вино є, печатка є, царів підпис є. А через два дни має бути весілля. Збирається він на то весілля. Приходить туди — варта його не пускає. Хто його із звірями пустить? Гостей пускають, та й брама запирається. А бідака ніхто не хоче пустити.</p>
	<p>Тоді він що робить? Посилає в загороду зайця. Як зайчик увійшов, царська донька зразу побачила його. І записка є: «Скажи цареви, щоб мене пустили». Приходить цар і дивиться. Вона сказала, а цар відповідає:</p>
	<p>— Що тут з ним робити, як у мене гості зі світу їдуть на весілля. А він каже:</p>
	<p>— Я вам щось покажу.</p>
	<p>— В мене, — каже, — весілля. А зять у мене той, що врятував людей від людожера. А ти що скажеш?</p>
	<p>— А є у вас докази, що це він убив людожера?</p>
	<p>— Він сам подасть докази. У него голови є.</p>
	<p>— То ходім, покажете мені тоти голови. Йому показали, а він каже:</p>
	<p>— Подивіться, чи є в тих головах язики.</p>
	<p>Подивився цар — голови є, а язиків нема. Тоді хлопець витягає з кишені язики і каже:</p>
	<p>— Приміряєм язики до місця. До кожної голови приміряємо.</p>
	<p>Приміряли — все правильно. Всі зашуміли. Того жениха відправляють геть, бо він злочин зробив. Мало бути весілля з одним, а пішло з другим — з тим, що дійсно її врятував.</p>
	<p>Та й погуляли на весіллі, попили, поїли і розійшлися. Той зі звірями прийшов у хату до царя, аби хазяйнувати на царстві. А вона прив’язала медведеви медалика до шиї. Та й там відпочивав собі молодий після весілля.</p>
	<p>Почув він, що є такий камінний ліс, де людей закаменовують, каменем кладуть. Вирішив він іти в той ліс. Приходить туди зі своїми звірями, а там горить огонь. Він став зі звірями коло того огню та й стоїть. А на дереві сидить відьма і каже:</p>
	<p>— Хлопче, прийми мене д’вогневи, бо я змерзла. А він їй:</p>
	<p>— Ходи та грійся.</p>
	<p>— Я боюся твоїх звірів.</p>
	<p>— Мої звірі тобі нічого не скажуть.</p>
	<p>— Нє, я боюся, — каже. — На цей пруток і вдар кожного звіря прутиком, то я не буду боятися.</p>
	<p>Він узяв той пруток, ударив кожного звіря, і звірі каменями стали. Та й він сам каменем став — закаменувала їх відьма.</p>
	<p>Так провелося певний час. Іде другий брат до того дуба, дивиться — ще ніж повністю не заіржавів, ще брата можна врятувати. Іде і відпитує село від села. Допитався, відознав, що його брат там і там оженився. Їде туди. Але між браттями нема різниці, бо вони однакі і звірі однакі. Ніхто не знає, з ким говорить. Прийшов він до царя, дочка царя прийняла його як чоловіка, а він не признається, що він брат. Пройшло кілька днів, і він дізнався за той камінний ліс.</p>
	<p>Іде в той камінний ліс. Приходить — огень горить, там, де горів. Подивився він на ті камені: то як заєць, то як вовк, то як медвідь. А один камінь на брата схожий. Став він зі звірями коло вогню. А відьма кричить з дерева:</p>
	<p>— Пусти мене до огню, бо я тут не годна загрітись! Він їй:</p>
	<p>— Добре, йди та грійся.</p>
	<p>— Я не йду, — каже, — бо боюся твоїх звірів. На тобі цей прут та вдар звірів.</p>
	<p>А він махнув шаблею, і вона відти впала. Впала та й уже сили не має. Каже він їй:</p>
	<p>— Розкаменуй той народ, що тут є, бо ти вже більше ніякої влади мати не будеш.</p>
	<p>Вона й розкаменувала народ. І пустився розкаменований народ іти з того лісу. Здибалися брат з братом і йдуть обидва додому. Ідуть в тото королівство, до того царя. Приходять два однакі, приходять звірі однакі, та й заходять обидва в палати.</p>
	<p>— Ну, ми прийшли. Один каже:</p>
	<p>— Ми два брати. Але нехай вона пізнає, котрий її чоловік.</p>
	<p>А вона не може пізнати, бо обидва однакі. Погостилися вони, а тоді каже один з них, але не той каже, що був її чоловіком, а другий брат, каже:</p>
	<p>— Як ти не можеш розпізнати нас, то най би ти розпізнала звірів, котрі свої, а котрі чужі.</p>
	<p>А вона їм:</p>
	<p>— Я пізнаю.</p>
	<p>Підійшла до звірів, а в медведика медалик є.</p>
	<p>— Оце наші звірі.</p>
	<p>— Ну, — каже, — як вона вгадала, то ти, брате, жий собі з жінкою туй, а я піду далі в світ.</p>
	<p>І розійшлися брат з братом. На тім і закінчилася казка.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Спас, Рожнятівського району, Івано-Франківської області 29 жовтня 1994 року Медвідь Михайло Петрович (1927 року народження)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Бойківщини/">Фольклор Бойківщини</a></li>
		<li><a href="/Українська міфологія/Відьма.html">Відьма в українській міфології</a></li>
	</ul>
</footer>
<!--#include virtual="/-/inc/general__page_end.inc" -->
