<!--#include virtual="/-/inc/general__page_start.inc" -->
<title>Золотом ходила, розою говорила ☼ Українська народна казка ☼ Народна творчість</title>
<meta name="Description" content="Українська народна казка Кіровоградщини «Золотом ходила, розою говорила» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Золотом ходила, розою говорила.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Золотом ходила, розою говорила <br><span class="article__headerDescription">Українська народна казка Кіровоградщини</span></h1>
	<p>Колись давно-давно одним селом ішов собі дід. Дивиться, стоїть така гарна хатка. Думає: «Попрошуся переночувати». А господиня вийшла та й сказала, що і самим нема де спати. Дід їй сказав:</p>
	<p>— Ну що ж, і за це дякувати.</p>
	<p>Та й пішов далі.</p>
	<p>А на краю села стояла бідненька-пребідненька хатинка, вкрита бур’яном і підперта палками. Зайшов дід до тієї хатини та й проситься переночувати.</p>
	<p>— А чого ж, — відповів господар, — ночуйте, тільки в нас немає що й поїсти.</p>
	<p>Баба намісила галушок з попелу, зварила, нагодувала діда і самі поїли. Вранці дід подякував та й сказав, що через деякий час у них родиться дочка, яка буде для них великим щастям.</p>
	<p>От через деякий час у баби народилася дочка. Та така гарна, як зіронька на небі. Стала дівчинка ходить, за нею залишався золотий слід, а стала говорить — з рота падала роза. Та такий запах мала роза, що не можна ні сказать, ні описать.</p>
	<p>А у заможної баби також народилася дочка. Стала ходить — смоляний слід оставляла, а стала говорить — жаба з рота стрибала.</p>
	<p>От стала у бідних господарів дівчинка підростать, багато золота находила, багато роз наговорила. Збудували дід з бабою гарну хату, і в хаті все гарно. І дівчинка виросла гарна, як сонечко, та така ввічлива, роботяща.</p>
	<p>От одного разу цим селом проїжджав цар. Дивиться, що то за будинок такий гарний. Думає: «Дай, зайду та подивлюся, хто там живе».</p>
	<p>Зайшов, поздоровався та й попросив водички напитися. А баба говорить до дочки:</p>
	<p>— Принеси, доню, водички панові.</p>
	<p>Принесла дочка водички та й говорить:</p>
	<p>— Пийте, пане добрий!</p>
	<p>Сказала, а з рота випала роза. Глянув цар на це чудо, що слід золотий залишається і роза впала з неземним запахом, та й сказав бабі, що як виповниться дівчинці 16 років, щоб баба привезла її до нього, царя, і він на ній жениться.</p>
	<p>Як виповнилося дочці 16 років, стала баба бідкатися, хто ж одвезе її дочку до царя. А багата кума це почула та й говорить, що вона її відвезе. От взяла кума дівчинку і свою дочку, що жаба з рота падала, та й повезла в город.</p>
	<p>Завезла в ліс, прив’язала бабину дочку до дерева, виколола їй очі та й поїхала до царя.</p>
	<p>Глянув цар на дівку, а вона ряба, гидка, а як заговорила, то жаби повискакували з рота. Цар говорить, що це не та дівчина, а кума каже, що це «переходний возраст». Як вона вийде заміж, то знову буде золотом ходити, а розою говорити.</p>
	<p>А тим часом дівчинка, що була в лісі прив’язана, сильно плакала, кликала на допомогу. І біля неї стільки нападало роз, що на весь ліс був чарівний запах.</p>
	<p>У цей час по лісі ходив лісник, почув плач та й пішов на цей звук. Бачить, стоїть прив’язана до дерева гарна дівчина, а біля неї повно роз пахучих, і під ногами купа золота. А сама вона сліпа. Розв’язав лісник дівоньку, забрав до себе. Вона і розказала йому, що з нею зробила кума. Так і залишилася вона жити в лісника. Багато золота находила і роз наговорила. Лісник робив із роз розову олію, продавав, так вони й жили.</p>
	<p>От одного разу Марічка, ця дівчина, говорить, щоб лісник пішов до ювеліра і заказав такий перстень, щоб таку красу ще ніхто не бачив. Зробив ювелір перстень, приніс лісник його додому. А Марічка і говорить, щоб він пішов на базар і продав цей перстень. Тільки щоб гроші не брав, а за одне око перстень віддав.</p>
	<p>Поніс лісник перстень на базар. Купців було багато, бо такої краси ще ніхто не бачив, але за око ніхто не купляв. А в той час кума виглянула у вікно, побачила, що стоїть продавець і повно людей біля нього. От вона і вийшла подивитися, що там. Глянула на перстень і також давай торгуватися. Сильно вже хотілося придбати цей перстень. Думала собі, що як цар його побачить, то й жениться на її дочці. Крутилася, вертілася, вийняла одне око і купила перстень.</p>
	<p>Приніс лісник додому око, Марічка помазала розовою олією, воно так і приросло на місце. Через деякий час дівчина наказала лісникові, щоб пішов до ювеліра та заказав сережки, але такі, щоб ще ніхто таких не бачив.</p>
	<p>Зробив ювелір такі гарні золоті сережки, а Марічка просить лісника, щоб продав їх за одне око.</p>
	<p>Виніс лісник сережки на базар. Людей зібралося сила-силенна, але ніхто не може купити, бо ока зайвого ні в кого не було.</p>
	<p>А кума знову виглянула у вікно, бачить, що той самий купець щось продає і повно людей біля нього. Вийшла вона, глянула, а ще такої красоти не бачила. Думає: «Ну як одіне моя дочка ці сережки, то цар її й полюбить». Крутилася, вертілася, а сильно вже їй сережки сподобались. Вийняла око і віддала його лісникові.</p>
	<p>Приніс лісник додому око, Марічка помазала його розовою олією, око так і приросло.</p>
	<p>Скоро казка кажеться, та не скоро діло робиться. Марічка находила лісникові багато золота, наговорила багато роз. Став лісник дуже багатий. А дівчинка йому й говорить, щоб він пішов до ювеліра і заказав золотого слона, щоб були в животі непомітні дверці, і щоб у слоні могла поміститися людина.</p>
	<p>Зробив ювелір такого слона, привіз лісник його додому. А дівчинка говорить, щоб того слона лісник повіз до царського палацу і подарив царю. Зібрався лісник, а Марічка каже, що вона піде в ліс по гриби. А сама залізла в слона, заховалася, дверці закрила.</p>
	<p>Повіз лісник слона до царського двору та говорить слугам, що привіз гарний подарунок царю. Вийшов цар, глянув на слона, дуже сподобався йому подарунок. Подякував лісникові і зробив його начальником над усіма лісами. А сам поставив слона у себе в кімнаті біля дивана.</p>
	<p>Цар приліг на диван, почитав книгу та й заснув. А Марічка виглянула, що цар заснув, та й говорить йому:</p>
	<p>— Добрий день, пане добрий!</p>
	<p>А роза так і випала. Сама вона знову заховалася в слоні. Цар прокинувся, глянув, зрадів та й став шукати куму з дочкою. Думав, що це дочка вже переродилася.</p>
	<p>Мати наділа перстень своїй дочці, сережки, зраділа, що вже цар жениться. Зайшли до нього в кімнату. Дочка заговорила, а жаби так і посипалися, і смола на килимах лишилася від слідів. Цар їх і вигнав.</p>
	<p>Походив кругом, дивився-дивився, нема нікого. Думає, звідки ж це роза взялася. Лежав-лежав цар та й знову заснув. А Марічка виглянула та й знову говорить:</p>
	<p>— Добрий день, пане добрий!</p>
	<p>А роза так і впала. Цар проснувся і дуже здивувався цьому. «Ну, — думає, — прикинуся я, що заснув, та гляну, звідки ці рози».</p>
	<p>От лежав, він лежав та й буцімто захропів. А Марічка виглянула з слона і тільки хотіла щось сказати, а цар її хвать за руку. Зрадів дуже.</p>
	<p>Марічка йому все й розказала. От цар заховав її, а сам покликав куму з її дочкою. Принарядилися вони обоє, зайшли, а цар і запитує:</p>
	<p>— Щоб ви зробили, якби хтось виколов людині очі і прив’язав її у лісі до дерева на з’їдання звірям?</p>
	<p>А кума говорить:</p>
	<p>— Кинула б у яму, де багато зміїв.</p>
	<p>А доця говорить:</p>
	<p>— А я б прив’язала до хвоста коня і пустила в чисте поле.</p>
	<p>А цар сказав:</p>
	<p>— От ви самі й вибрали собі смерть.</p>
	<p>Вивів він Марічку, кума злякалася, впала в ноги з дочкою і давай просити пробачення. А Марічка говорить:</p>
	<p>— Одпустіть їх, хай собі живуть, як знають.</p>
	<p>Відпустив цар їх додому, приїхали вони в село, а там все їх хазяйство згоріло.</p>
	<p>А цар женився на Марічці, забрали вони до себе діда з бабою. Було дуже гучне весілля. І я там була, мед-пиво пила, по бороді покотилося, а в рот не попало.</p>
	<p>Хто слухав — молодець, а хто не слухав, то послухай хоч кінець.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>60 (7942). Золотом ходила, розою говорила. СУС 437. Записала Руденко Д. 2010 року. Шевченко Любов Тимофіївна (1922). Кіровоградська область, Новомиргородський район, Новомиргород</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Кіровоградщини/">Фольклор Кіровоградщини</a></li>
	</ul>
</footer>
<!--#include virtual="/-/inc/general__page_end.inc" -->
