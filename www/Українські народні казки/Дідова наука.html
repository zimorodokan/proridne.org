<!--#include virtual="/-/inc/general__page_start.inc" -->
<title>Дідова наука ☼ Українська народна казка ☼ Народна творчість</title>
<meta name="Description" content="Українська народна казка Подніпров’я (Наддніпрянщини) «Дідова наука» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Дідова наука.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Дідова наука <br><span class="article__headerDescription">Українська народна казка Подніпров’я (Наддніпрянщини)</span></h1>
	<p>Жили в одному селі чоловік і жінка, мали вони двох синів. Коли батьки працювали, сини поралися вдома по господарству, але були дуже неслухняні.</p>
	<p>Одного разу, коли батьків не було вдома, сини зібралися і пішли до лісу. В лісі час промайнув непомітно, а що була вже осінь, тож стемніло дуже швидко, ще й почав накрапати дощик. Кинулися хлопці іти додому — не знайдуть дороги. А вітер розгулявся, дерева гойдає, гілля ламає, тріск страшенний стоїть у лісі. Злякалися хлопці, притулилися один до одного, плачуть, гукають батька і матір.</p>
	<p>Раптом земля розступилася і перед хлопцями зробилася неглибока яма, з якої било яскраве світло. Нахилилися вони над ямою, а якась невідома сила зіштовхнула їх в ту яму. Там вони побачили двері і, не стукаючи, ввійшли до кімнати. А в кімнаті сидів старезний сивий дід, борода і волосся було геть сиве. І говорить дід хлопцям:</p>
	<p>— Я знав, що ви прийдете до мене.</p>
	<p>А хлопці і запитують:</p>
	<p>— Звідки б ви могли знати?</p>
	<p>А дід їм каже:</p>
	<p>— Якби ви були слухняні діти, я б зразу допоміг вам вибратися з лісу і відправив би вас до батьків, але ж ви неслухняні, нечемні. Ви ж не постукали у двері, не дістали дозволу зайти, не привіталися. То ж за це мусите в мене працювати.</p>
	<p>І загадав дід до ранку перебрати мішок маку. Сіли хлопці біля того мішка, до ранку перебирали, але встигли перебрати лише чверть мішка. Дід прокинувся, посміхнувся собі в бороду і загадав, щоб до вечора хлопці зорали поле. А що хлопці цілу ніч не спали, то зорали вони зовсім мало. Дід знову нічого не сказав їм, знову дав мак перебирати. І так було цілу неділю. Потім дід говорить:</p>
	<p>— Щоб б ви найбільше за все хотіли, щоб я зробив для вас? Я помітив, що ви вже змінилися в ліпшу сторону, стали слухнянішими.</p>
	<p>Хлопці зраділи, просять діда відпустити їх додому. Дід посміхнувся і відпустив їх. Вийшли хлопці за двері і опинилися в лісі. Скільки не озиралися, а ями наче і не було ніколи.</p>
	<p>А батьки, прийшовши додому, почали гукати хлопців. Вже ніч надворі, а дітей додому немає. Підняли на ноги все село, шукали дітей, перейшли весь ліс, а їх ніде не було. Плачуть батьки, вже не знають, що робити. Мати вийде з хати і тужить до вітру примовляючи:</p>
	<p>— Вітре, ти ж вієшся по світу, заглядаєш в кожну шпаринку, може, десь побачиш моїх синочків, то ж передай їм, як я сумую, як я побиваюся за ними, ночей не сплю.</p>
	<p>Батько з горя геть чорний став.</p>
	<p>— Нема життя нам без синів.</p>
	<p>А вітер підхопив материнський плач, там слово кинув, там речення загубив і полетів до лісу.</p>
	<p>А хлопці довго ще блукали по лісі, і вовки їх лякали, і кабанів вони бачили. Але зустріли білочку і здалося їм, що вона привітно помахала лапкою. Вирішили вони йти за нею, що буде, те й буде. А білочка з гілочки то гілочку, то горішка їм кине, то ягодину. Ішли вони за нею і вийшли на край лісу. Десь і білочка раптово зникла. А їм почувся материн плач.</p>
	<p>Озирнулися вони, а в долині рідне село. Взялися за руки і побігли до села. Декілька разів озиралися на ліс і здавалося їм, що дід стояв біля старезного бука і махав їм привітно своєю бородою.</p>
	<p>Хлопці тихесенько підійшли до своєї хати, заглянули в вікно і побачили, що батьки сидять і гірко плачуть. Щоб не налякати їх, хлопці тихесенько пошкребли у вікно. Мати до батька говорить:</p>
	<p>— Ти чув? Може то вітер вісточку приніс від наших синочків? Вийди подивися.</p>
	<p>Вийшов батько, аж там сини стоять. Батько гукнув матері:</p>
	<p>— Мати, виходи синів зустрічати.</p>
	<p>А вітер уже розніс новину по селі. І вже все село зібралося у них на подвір’ї, вітають батька-матір, вітають хлопців. Всі раді, ніхто не помітив, де взявся на подвір’ї молодий юнак і говорить до хлопців:</p>
	<p>— Я той дід, у якого ви працювали. Я прийшов вам віддячити за вашу працю.</p>
	<p>Дав він їм шкатулочку, в якій лежала записочка зі словами:</p>
	<p>Будь чемним, уважним, слухняним,</p>
	<p>Шануй своїх тата і маму,</p>
	<p>Й людей, віком старших за себе,</p>
	<p>Ніколи не втрапиш в халепу.</p>
	<p>Кинулися вони дякувати, а юнака вже і немає, тільки вітер шепотів на подвір’ї:</p>
	<p>— Запам’ятайте ці слова, слова, слова!</p>
	<p>Низько вклонилися хлопці батькам, односельцям, попрохали у всіх пробачення і більше ніколи ніяких пригод з ними не було.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>230 (7475). Дідова наука. СУС —, новотвір. Записала Бачик Оксана 2009 року. Ресіцька Ліана Іванівна (1956). Дніпропетровська область, Покровський район, Водяне</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Наддніпрянщини/">Фольклор Подніпров’я (Наддніпрянщини)</a></li>
	</ul>
</footer>
<!--#include virtual="/-/inc/general__page_end.inc" -->
