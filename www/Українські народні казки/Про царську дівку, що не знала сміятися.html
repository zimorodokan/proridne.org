<!--#include virtual="/-/inc/general__page_start.inc" -->
<title>Про царську дівку, що не знала сміятися ☼ Українська народна казка ☼ Народна творчість</title>
<meta name="Description" content="Українська народна казка Закарпаття «Про царську дівку, що не знала сміятися» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Про царську дівку, що не знала сміятися.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Про царську дівку, що не знала сміятися <br><span class="article__headerDescription">Українська народна казка Закарпаття</span></h1>
	<p>Жили цар і цариця. Мали вони одну доньку. Дівчина красна, уже велика, час їй віддаватися, але вона ніколи не засміється, все сумна.</p>
	<p>Жоні коло чоловіка треба бути веселій, ласкавій, аби не думав, що на нього сердиться або що не любить його.</p>
	<p>Цар написав у газети, що хто розвеселить його доньку, тому дасть багато грошей або візьме його в зяті. І наказав перед кожним відкрити двері в царську палату — як багатим, так і бідним, як розумним, так і дурним...</p>
	<p>І ходили до царя всякі пани, всякі фіглярі, але ніхто не міг розвеселити принцесу. А на присілку, неподалік столичного міста, жив бідний чоловік. Раз він ішов на роботу, а тут вихопився із двора пес, скочив на чоловіка, роздер на ньому штани і вкусив в голінку.</p>
	<p>Чоловік вхопив пса за вуха, зняв з себе ремінь, прив’язав його і веде. В одній руці держить пса, а в другій — штани, щоб з нього не спали без ременя...</p>
	<p>Тягне пса і говорить:</p>
	<p>— Як ти смів мене вкусити? Я тебе научу розуму... Тепер я тебе веду на суд.</p>
	<p>Тягне пса, мучиться з ним. Люди сміються. Привів чоловік пса до старости і каже:</p>
	<p>— Пане старосто, так і так... Сього злодія мусите посудити, бо напав на невинного чоловіка, роздер на нім одежу і вкусив його.</p>
	<p>Староста покрутив головою:</p>
	<p>— Я не маю такого параграфа, щоб пса посудити...</p>
	<p>— А у кого ж є такий параграф?</p>
	<p>— Не знаю... може, у царя...</p>
	<p>— Та я веду сього розбійника до царя... Щоб посудив сам пресвітлий цар...</p>
	<p>І потяг пса вулицею. В одній руці держить штани, в другій пса...</p>
	<p>І запитує кожного, кого стрічає:</p>
	<p>— Де живе цар?</p>
	<p>— Нащо тобі царя?</p>
	<p>— Веду до нього сього розбійника, що нападає на чесних людей...</p>
	<p>— Та що з ним учинить цар?</p>
	<p>— Як що? Буде його судити... Показали чоловікові царську палату. Затяг пса в царський двір, а там стоїть караул. Загойкав на чоловіка:</p>
	<p>— Куди ідеш?</p>
	<p>— До царя...</p>
	<p>— Нащо тобі цар?</p>
	<p>— Цар має посудити цього розбійника... Караул думає собі:</p>
	<p>«Я уже два роки служу цареві, бачив всяких людей, а сякого фігляра ще не було. Треба його пустити... Цар, може, дасть йому грошей та і мені дещо перепаде...»</p>
	<p>І голосно сказав:</p>
	<p>— Я тебе пущу, коли пообіцяєш мені четвертину з того, що дістанеш в подарунок від царя...</p>
	<p>— Я тобі обіцяю і дам...</p>
	<p>— Підпишися.</p>
	<p>— Та я не знаю писати.</p>
	<p>— Постав хрестик...</p>
	<p>І чоловік приклав палець і учинив хрестик. І караул його пропустив...</p>
	<p>Іде далі. У воротах стояв другий караул і запитав чоловіка:</p>
	<p>— Куди ідеш?</p>
	<p>— До царя.</p>
	<p>— Нащо тобі цар?</p>
	<p>— Цар має посудити сього розбійника, що нападає на чесних людей.</p>
	<p>Караул каже:</p>
	<p>— Я тебе пущу, кой пообіцяєш мені четвертину з того, що дістанеш в подарунок від царя.</p>
	<p>— Я тобі обіцяю і дам.</p>
	<p>— Підпишися.</p>
	<p>— Я неграмотний.</p>
	<p>— Приклади палець.</p>
	<p>Чоловік приклав, і караул пропустив. Іде далі, а на царських дверях загородив йому путь третій караул:</p>
	<p>— Де ідеш?</p>
	<p>— До царя.</p>
	<p>— Нащо тобі цар?</p>
	<p>— Цар має посудити сього розбійника, що нападає на чесних людей.</p>
	<p>І третій караул:</p>
	<p>— Пущу, як пообіцяєш мені четвертину з того, що дістанеш в подарунок від царя.</p>
	<p>— Най буде.</p>
	<p>— Підпишися.</p>
	<p>— Я не знаю писати.</p>
	<p>— То вчини хрестик.</p>
	<p>Чоловік поставив хрестик, і караул пустив його. Далі ще мусив пообіцяти й четвертому, а тоді пройшов до царської палати... Тягне він пса по сходах. Той не хоче їти, упирається передніми ногами і гиркає...</p>
	<p>Чоловік у одній руці держить штани, а другою волочить за собою пса і лає його:</p>
	<p>— Здох би ти, аби здох! На чесних людей нападати і кусати їх не боїшся, а на суд до царя боїшся іти! Дораз ми тебе посудимо!</p>
	<p>Крик почула царівна, одчинила двері і побачила чоловіка, що мучиться з псом і держить в руці штани...</p>
	<p>І дуже солодко засміялася. Цар зачудувався і вибіг із своєї кімнати:</p>
	<p>— Що сталося?</p>
	<p>— Няньку, що чоловік робить з псом? І знову засміялася.</p>
	<p>Цар розказав своїм слугам:</p>
	<p>— Поможіть чоловікові привести пса до мене.</p>
	<p>Слуги витягли пса до царської кімнати, а чоловік за ними. Держить в руках штани і сердито покрикує на пса...</p>
	<p>Цар каже:</p>
	<p>— Сідай на стілець і говори, що тебе привело до мене?</p>
	<p>— Пресвітлий царю, я прийшов сього злодія посудити... він стає на путі чесних людей і кусає... Мені штани роздер зубами і вкусив мене в голінку. Мусите його посудити.</p>
	<p>Цар засміявся і каже:</p>
	<p>— Ми дамо йому таку кару: на задні лапи мотуз, підвісимо, а тоді з живого кожу злупимо.</p>
	<p>— Так і треба. Обдерти його і пустити голого, щоб знав, як з чесних людей збиткувати...</p>
	<p>Слуги взяли пса і повели... А цар далі говорить з чоловіком:</p>
	<p>— Чи ти читав газету?</p>
	<p>— Не читав, бо я ще неграмотний.</p>
	<p>— То знай, що я в газетах об’явив перед цілим світом, що дам віз грошей тому, хто розсмішить мою доньку... І от ти розвеселив принцесу, і я тобі маю дати стільки золота-срібла, скільки повезуть два коні... Ти вже не будеш бідний, купиш собі нові штани...</p>
	<p>Чоловік мовчить і дивиться на палицю, котра стояла на столі...</p>
	<p>— Чом мовчиш? Може, мало тобі воза грошей?</p>
	<p>— Ні, пресвітлий царю. Мені не давайте золото-срібло.</p>
	<p>— А що хочеш?</p>
	<p>— Оту палицю...</p>
	<p>Цар дуже зачудувався: «Нащо тобі палиця?»</p>
	<p>— Сею палицею дасте чотириста раз по спині.</p>
	<p>— Кой ти просиш?</p>
	<p>Знаєте, я маю борг і мушу віддати чотири частини.</p>
	<p>— Який борг? Кому?</p>
	<p>— Тим, що мене до вас в палату пропускали... Тепер цар догадався і зрозумів чоловіка... Засміявся.</p>
	<p>— Най буде по-твоєму, — і подзвонив за першим караулом. Той прийшов. Цар його запитує:</p>
	<p>— Як ти сього чоловіка до мене пустив? — По вашому наказу...</p>
	<p>— Неправду говориш. Скажи ще раз.</p>
	<p>— По вашому велінню і наказу...</p>
	<p>— Неправильно говориш... що раз скажи!</p>
	<p>— Я.... я... з ним пофіглював. Попросив від нього четвертину з царського подарунка...</p>
	<p>— Тепер правильно... І ти дістанеш четвертину... І повернувся цар до чоловіка і каже:</p>
	<p>— Бери палицю і дай йому оте, що йому обіцяв... Я буду рахувати, а ти бий...</p>
	<p>Чоловік зо страху взяв палицю за тонший кінець, а товщим б’є...</p>
	<p>— Раз, два, три... сто!</p>
	<p>Тепер цар подзвонив за другим караулом. Той прибіг.</p>
	<p>— Як ти сього чоловіка до мене пустив?</p>
	<p>— По вашому наказу...</p>
	<p>— Неправильно говориш... Кажи ще раз...</p>
	<p>— По вашому велінню.</p>
	<p>— Неправильно говориш. Кажи ще раз.</p>
	<p>— Я... я з ним пофіглював. Попросив від нього четвертину царського подарунка.</p>
	<p>— Тепер правильно... І зараз дістанеш четвертину. І кліпнув на чоловіка:</p>
	<p>— Бери палицю і дай йому те, що обіцяв.</p>
	<p>Чоловік узяв палицю за тонший кінець і товщим б’є. Цар лічить.</p>
	<p>Караул пішов, а цар подзвонив за третім... Стрітилися караульні в дверях:</p>
	<p>— Чи дістав єсь?</p>
	<p>— Дістав, дістав... Іди... та і ти дістанеш... Третій караул з’явився перед царем.</p>
	<p>— Як ти сього чоловіка до мене пропустив?</p>
	<p>— По вашому наказу...</p>
	<p>— Неправду кажеш... Кажи ще раз.</p>
	<p>— По вашому велінню...</p>
	<p>— Брешеш!</p>
	<p>— Я... я з ним пофіглював: попросив від нього четвертину царського подарунка...</p>
	<p>— Тепер правду кажеш. І зараз дістанеш четвертину. Обернувся до чоловіка і каже:</p>
	<p>— Дай йому, що обіцяв. Чоловік б’є, а цар лічить.</p>
	<p>— Раз, два, три, чотири... сто!</p>
	<p>Нарешті виплатили сто палиць і четвертому караулу... Чоловік змучений, сів собі і задумався.</p>
	<p>— Що думаєш?.. Не журися, буде палиць і тобі!..</p>
	<p>— Пресвітлий царю, дозвольте мені піти в місто мало відпочити і погуляти з цією красною палицею...</p>
	<p>— Дозволяю, дозволяю.</p>
	<p>Чоловік гордо іде собі вулицею і повернув у корчму, де продавали напитки пан і панія...</p>
	<p>Чоловік поклав позолочену палицю на стілець і замовив собі сто грам...</p>
	<p>Пан і панія полакомилися на красну палицю і думають собі: «Напоїмо сього простака і золоту палицю від нього видуримо».</p>
	<p>І поставили перед чоловіком склянку сильного рому і добру закуску:</p>
	<p>— Пийте і закусуйте!.. — припрошують його. Він п’є і закусує.</p>
	<p>Принесли ще склянку і печену курицю. І те випив і з’їв.</p>
	<p>Як побачили, що чоловік п’яний, почали з ним говорити:</p>
	<p>— Може, продаси палицю?</p>
	<p>— Продам! Чому ні... У мене ще сто таких... У пана і панії аж очі засвітилися:</p>
	<p>— Може, і ті палиці продаси нам?</p>
	<p>— Продам! Чому ні?</p>
	<p>— Та що за них хочеш?</p>
	<p>— Сто срібних...</p>
	<p>І пан нараз виплатив завдаток — п’ятдесят срібних і каже:</p>
	<p>— Принеси нам палиці...</p>
	<p>— Я сам не зможу принести, мусите мені допомогти.</p>
	<p>І пан з панією пішли за чоловіком... в царську палату. Коли проходили двором, караули кланялися їм до землі... Пропустили їх у кабінет до самого царя. Цар, як побачив чоловіка з паном і панією, зачудувався:</p>
	<p>— Що се за одні?</p>
	<p>— Купці на мої сто палиць... Цар засміявся:</p>
	<p>— Та за кілько купили?</p>
	<p>— За сто срібних... Завдаток — п’ятдесят срібних уже дали.</p>
	<p>Цар закликав слугу:</p>
	<p>— Дай п’ятдесят палиць панові і п’ятдесят панії, а ти, чоловіче, лічи!..</p>
	<p>І вилічив слуга п’ятдесят палиць панові, а п’ятдесят панії. Ті пішли собі ревучи. Тоді цар каже чоловіку:</p>
	<p>— Ти будеш моїм головним міністром і... зятем.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p>Про царську дівку, що не знала сміятися. «Сравнительный указатель сюжетов: Восточнославянская сказка / Сост. Л. Бараг, И. Березовский, К. Кабашников, Н. Новиков. — Л.: Наука, 1979.» — 1010. Подається за: Народна творчість та етнографія, 1965, № 1, с. 09 — 73. Варіант: Королович — «Три золоті слова: Закарпатські казки Василя Короловича / Запис текстів та впорядкування П. Лінтура. — Ужгород: Карпати, 1968.», с. 232 — 233.</p>
			<p><a href="/Український фольклор Книги/Петро Лінтур ☼ Зачаровані казкою/">Зачаровані казкою: Українські народні казки Закарпаття в записах П. В. Лінтура</a> [Упорядники І. М. Сенька та В. В. Лінтур; вступна стаття, примітки та словник І. М. Сенька; післямова П. В. Лінтура; Редколегія: В. І. Данканич, О. І. Дей, П. К. Добрянський та ін.; Художник М. М. Дем’ян]. — Ужгород: Карпати, 1984. — 528 с, іл. (Бібліотека «Карпати»).</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Закарпаття/">Фольклор Закарпаття</a></li>
	</ul>
</footer>
<!--#include virtual="/-/inc/general__page_end.inc" -->
