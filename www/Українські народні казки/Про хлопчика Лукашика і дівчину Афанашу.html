<!--#include virtual="/-/inc/general__page_start.inc" -->
<title>Про хлопчика Лукашика і дівчину Афанашу ☼ Українська народна казка ☼ Народна творчість</title>
<meta name="Description" content="Українська народна казка Чернігівщини «Про хлопчика Лукашика і дівчину Афанашу» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Про хлопчика Лукашика і дівчину Афанашу.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Про хлопчика Лукашика і дівчину Афанашу <br><span class="article__headerDescription">Українська народна казка Чернігівщини</span></h1>
	<p>В якомусь царстві, в якомусь государстві жили батько, мати і синок Лукашик. Та недовго вони життю раділи — страшна хвороба забрала матір.</p>
	<p>Довго батько страдав, а потім привів до хати нову жінку. Незлюбила мачуха пасинка, а вона була відьма злюща. Багато добрих людей із світу звела. Поробила од злості і Лукашику: все його тіло біле покрилося ранками-вавками. Такий він став страшний, що всі люди жахалися, в сторони кидалися. А тоді напала мачуха на батька, щоб його з дому відвів.</p>
	<p>Як не шкода було батькові свого дитяти, та без хазяйки жити не хотів. Каже один раз синові:</p>
	<p>— Поїдьмо в ліс по гриби.</p>
	<p>Приїхали в ліс, а грибів видимо-невидимо. Радіє Лукашик, все більше від батька віддаляється. А коли спам’ятався, глянув, де батько, то його і слід простив. Зрозумів Лукашик, що батько покинув його на погибель. Заплакав і пішов, куди очі дивляться. Вийшов на край лісу, бачить: хатка маленька стоїть під великим деревом. Думав спочатку попроситися до добрих людей, та побоявся, що налякаються. А вже сонце низенько ходить і ніч у ворота стукає. Заліз Лукашик на дерево, наламав гілочок, звив кубельце і заснув.</p>
	<p>Вранці сонечко встало, проснувся і Лукашик. Бачить двері у хатці</p>
	<p>відкрилися, вийшла дівчинка, красива, як ранкова зоря. Як хотілося Лукашику погомоніти з нею, тa боявся, що вона злякається. Дівчина пішла до річки і стала прати. Лукашик зліз з дерева, підійшов ближче, заховався у кущах і плаче, наче пісню співає про долю свою нещасну. Почула дівчина, підійшла близенько та й питає:</p>
	<p>— Хто ти такий? Чого так гірко плачеш?</p>
	<p>— Не дивися на мене, бо страшний я, — каже хлопець, — прийшов, видно, час моєї смерті. Нікому я не потрібен, а ти, якщо хочеш мені допомогти, набери у пригорщі холодної води і змочи мої вавки, щоб легше було умирати.</p>
	<p>Облилося кров’ю серце дівчини від жалю, зробила вона те, що просив Лукашик. І сталося диво: де дівчина намочила водою — щезли вавки.</p>
	<p>— Видно у нас у річці вода лікувальна, — сказала дівчина.</p>
	<p>— Ні, не вода мене вилікувала, а твоє добре серце. А як же тебе звати, дівчино?</p>
	<p>— Афанаша.</p>
	<p>Цілий день вони працювали і гуляли разом. А ввечері вернувся Лукашик у своє кубельце і зажурився. Вітер дуба хитає, а він згадав, як мати його колись колихала і заснув щасливий.</p>
	<p>В неділю Лукашик з Афанашею в церкву пішли. Побачив батько сина свого, зрадів, що той живий залишився, та од сорому навіть не глянув в його бік. Прибіг додому, схопив дрюк і кинувся на жінку. А вона перекинулася в чорну кішку і втекла. Зрозумів чоловік, що то була відьма. Став Богу молитися, три рази «Отче наш» читав, просив, щоб Бог його простив та сина додому вернув.</p>
	<p>І сталося чудо, хтось у двері постукав. Відкрив батько, а на порозі син. Заплакали вони, обнялися та й зажили щасливо. А Афанаша стала приходити до них в гості, їсти варити, прати, в хаті прибирати. А коли виросла, стала доброю дружиною Лукашику.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>117 (4226). Про хлопчика Лукашика і дівчинку Афанашу. СУС —. Записала Вахненко Н. І. 2008 року. Олещенко Євдокія Кузьмівна (1919). Чернігівська область, Козелецький район, Киселівка</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Чернігівщини/">Фольклор Чернігівщини</a></li>
	</ul>
</footer>
<!--#include virtual="/-/inc/general__page_end.inc" -->
