<!--#include virtual="/-/inc/general__page_start.inc" -->
<title>Як сорока сина вилікувала ☼ Українська народна казка ☼ Народна творчість</title>
<meta name="Description" content="Українська народна казка Полтавщини «Як сорока сина вилікувала» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Як сорока сина вилікувала.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Як сорока сина вилікувала <br><span class="article__headerDescription">Українська народна казка Полтавщини</span></h1>
	<p>Жила собі сорока. Працьовита, завжди охайна, чесна і розумна. Мала вона трьох діточок-сороченят: двох дочок і синочка. Коли вони були ще зовсім малесенькі, сорока день і ніч трудилась, щоб їх нагодувати, виховати, виростити. З малими дітьми малий клопіт. Дітки стали підростати, сорока вже не мала сил сама трудитись і вдома, і на роботі, тож вирішила привчати їх до праці.</p>
	<p>— Ви, дітки, вже підросли, — говорить вона, — тож я хочу, щоб ви мені вже помагали. Дочечки повинні в хаті прибрати, а синочок — дров нарубати і в хату принести.</p>
	<p>Приходить ввечері додому, в хаті прибрано, ліжка застелені, і синочок лежить на ліжку. Похвалила вона дочок, що в хаті прибрали.</p>
	<p>— А чому ж дрова на порубані і в хату не принесені? — запитала вона синочка.</p>
	<p>— Захворів я, — слабким голосом обізвався синочок.</p>
	<p>Хоч яка виморена була сорока, нарубала швиденько дров, приготувала їсти, нагодувала діточок, та й почала лікувати синочка: і компреси йому, і добренького поїсти, а він все стогне, та на біль скаржиться. Цілу ніч провела біля синочка, а на ранок знову треба іти на роботу.</p>
	<p>— Дочечки, виконуйте свою роботу, — говорить вона, — і замість синочка дров нарубайте та в хату принесіть, щоб було на чому їсти зготовити.</p>
	<p>Приходить ввечері додому і знову в хаті прибрано, дров нарубано, а синочок в ліжку. Дівчатка, хоч і раді, що мама прийшла, але невеселі. Пробувала сорока випитати в них, що сталось, але ті нічого не розповідали. Так повторялось кілька днів підряд.</p>
	<p>Вирішила сорока сама все узнати. Ранком, як завжди загадала дітям роботу і пішла з дому, але згодом повернулась, заховалась недалеко від хати і стала ждати. Ось дівчатка прибрали в хаті, вийшли дрова рубати. За ними вибігає синочок, зовсім не схожий на хворого, і починає бігати біля дівчаток, заважаючи їм працювати.</p>
	<p>Дочекалась до вечора сорока, повернулась додому. Дівчатка сумні, а синочок, як завжди, хворий.</p>
	<p>Сорока приготувала їсти, сіла і почала вголос розмірковувати:</p>
	<p>— Скільки днів синочок хворіє, не встає з ліжка. Може, я його лікую неправильно. Може, він хворіє тому, що багато їсть і зовсім не рухається?</p>
	<p>Дівчатка мовчать, переглядаються, а синочок притих і злякано зиркає на сороку.</p>
	<p>— Давайте, — говорить дівчаткам, — сьогодні не будемо мучити вашого братика їжею. Нехай так поспить. Може йому легше стане.</p>
	<p>Повечеряли, полягали спати. Чує сорока, що її синочок не спить, перевертається, мабуть, взнаки дається голод. Хоч і жаль його, проте не встає, не пропонує поїсти, не питає, що в нього болить.</p>
	<p>Зранку пішла на роботу. Насилу дочекалась вечора: дуже ж турбувалась про голодного синочка. Приходить додому, в хаті прибрано, ліжка застелені, а її зустрічають веселі дочечки і синочок. Дівчатка навперебій розповідають, як допомагав їм братик, як разом розважались та чекали маму. Всі разом приготували вечерю, сіли їсти, а сорока й говорить:</p>
	<p>— Як добре, що ви всі здорові й веселі. Запам’ятайте, що іноді і голод лікує багато хвороб.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>41 (4897). Як сорока сина вилікувала. СУС —. Записала Козаченко Тетяна 2008 року. Кедя Надія Михайлівна (1925). Полтавська область, Полтавський район, Тростянець</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Полтавщини/">Фольклор Полтавщини</a></li>
	</ul>
</footer>
<!--#include virtual="/-/inc/general__page_end.inc" -->
