<!--#include virtual="/-/inc/general__page_start.inc" -->
<title>Як чоловік жінку вчив ☼ Українська народна казка ☼ Народна творчість</title>
<meta name="Description" content="Українська народна казка Гуцульщини «Як чоловік жінку вчив» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Як чоловік жінку вчив.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Як чоловік жінку вчив <br><span class="article__headerDescription">Українська народна казка Гуцульщини</span></h1>
	<p>Був господар-дідич, мав три пари коней. Та й мав одну доньку. Але та донька була з натурою, як кінь, норовиста. А один парубок з сусіднього села оженився на ній. Але старий сказав йому, що вона з натурою. І як віз чоловік свою молоду жінку після весілля в тестя, він вирішив налякати її. А був він чоловік небагатий і їхав такою кониною, що ходила в кіраті. Та й везли вони від тестя велику свиню й кугута. У бережку та кобила не годна була то тягнути, і він її вбив. А на жінку накинув шлею, та й упрягся сам, та й потягли. Дома чоловік поклав кугута на жердку, а жінці каже:</p>
	<p>— Іди нагодуй свиню. Дай їй полови. А жінка каже:</p>
	<p>— Та ця свиня в мого тата кулешу з молоком не хотіла їсти, а тут полову буде їсти?</p>
	<p>— У мене буде.</p>
	<p>А вночі запіяв кугут. Він загрозив, аби кугут не піяв. Ґазда каже:</p>
	<p>— То ти з натурою?</p>
	<p>Та й відтяв кугутови шию, та й кинув його.</p>
	<p>Рано пішов до стайні — свиня не їла полову. Він узяв та й зарізав свиню. (Її й так уже треба було різати). І напудилася жінка, стало їй страшно. І натури свої не показує, усе, що треба, файно робить. І чоловік задоволений нею, і файно вони двоє жиють.</p>
	<p>Іде до них його теща, мати жінки. А він уздрів її та й ніби побіг по горівку. Та оббіг кругом хати і став поза двері послухати, що вона буде казати. А жінка каже мамі:</p>
	<p>— Воліли-сте мене втопити, як за него віддати. Кобилу вбив, свиню зарізав, кугутови відтяв шию. Він ще й мене вб’є.</p>
	<p>А стара:</p>
	<p>— Небого, йди від него геть.</p>
	<p>А ґазда бере плуг, кличе жінку й тещу надвір та й закидає на них обох шлеї.</p>
	<p>— Тягніть!</p>
	<p>І вони орали, бо боялися смерти. Стара хоче щось перечити, а дочка каже:</p>
	<p>— Мамо, мовчіть, бо вб’є.</p>
	<p>Прийшла стара т’хаті та й каже старому про зятя:</p>
	<p>— Той так нашу доньку мучить. Іди подивися, що він виробляє. Пішов старий подивитися. А зять уздрів та й знов ніби побіг по горівку. Та оббіг довкола, став у сінях за дверми та й слухає.</p>
	<p>— Йой, — каже дочка, — воліли-сте ня втопити, як за него дати. А старий каже:</p>
	<p>— Так тобі й треба. Ти думала, що то зо мною? Аби йому руки святилися. То ґазда.</p>
	<p>А той вчув це та й побіг за горівкою. Приніс горівки та й гостилися три дни.</p>
	<p>Треба вже старому йти додому. І каже він зятеви, аби дав на насіння проса. Той дає, але в що взяти? Тесть здоймив кальсони, позав’язував і насипав туди проса. Та закинув то на шию та й іде додому. А стара здалеку побачила, що в него на шиї з обох боків щось звисає на груди, та й каже:</p>
	<p>— І старий орав. Ади, в хомуті втік додому.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Нижній Березів, Косівського району, Івано-Франківської області 10 березня 1984 року Фіцич Іван Антонович (1904 року народження)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Гуцульщини/">Фольклор Гуцульщини</a></li>
	</ul>
</footer>
<!--#include virtual="/-/inc/general__page_end.inc" -->
