<!--#include virtual="/-/inc/general__page_start.inc" -->
<title>Покотигорошок ☼ Українська народна казка ☼ Народна творчість</title>
<meta name="Description" content="Українська народна казка Буковини «Покотигорошок» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Покотигорошок.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Покотигорошок <br><span class="article__headerDescription">Українська народна казка Буковини</span></h1>
	<p>Були собі три брати: Розбийскала, Перевернигора і Покотигорошок. Пішли вони всі три на полювання. Йшли, скільки йшли, лісом і знаходять хатку. Ніхто в тій хатці не живе, двері побиті, піч повалена. Покотигорошок каже: «Давайте будемо тут жити». Взялися вони до роботи, полагодили все, помастили. «А тепер давайте, хлопці, підемо на полювання», — каже Покотигорошок. Пішли вони всі разом, вбили зо два зайці. А на другий день встають рано, і каже Покотигорошок: «Давайте зробимо так: хай два йде на полювання, а один лишається варити їсти».</p>
	<p>І лишається варити їсти Розбийскала. Зготував він їсти, прибрав файно в хаті і ліг собі спочивати. Коли приходить до їхньої хати дід Кокоть — борода на локоть, сам на п’ядь, борода на дві.</p>
	<p>— Відчини двері! Розбийскала відчинив.</p>
	<p>— Пересади через поріг! Розбийскала пересадив.</p>
	<p>— Давай їсти. Нема що.</p>
	<p>— Як немає? Ти наварив, давай їсти. Розбийскала не дає.</p>
	<p>— То йдем на Залізний тік боротися, — каже дід Кокоть.</p>
	<p>Приходять вони на Залізний тік, ловляться боротися. Він діда сюди — не може кинути. Він діда туди — не може кинути! А дід як замахне ним! Та як кине до землі. Та ловить його за крижі, здирає йому пас від крижів до голови, натирає обдерте місце землею та й іде до хати. Усе з горшків поз’їдав, горшки поперевертав і забрався.</p>
	<p>Зайшов до хати Розбийскала, зачав удруге варити. Прийшли браття з полювання.</p>
	<p>— Зварив їсти?</p>
	<p>— Зварив.</p>
	<p>— То давай.</p>
	<p>Розбийскала дістав із печі, подав їм, а Покотигорошок питає:</p>
	<p>— Чого воно таке гаряче? Ти не міг раніше зварити? А Розбийскала не каже їм, що з ним було. Думає:</p>
	<p>«А що з ними буде?» І болить його там, де шкіра здерта.</p>
	<p>Наїлися вони, полягали спати, а рано Перевернигора каже:</p>
	<p>— Я лишаюся, а ви йдіть на полювання.</p>
	<p>Пішли вони, а він нарубав дров, порубав м’ясо, помив, поварив. Позамітав файно у хаті, позапрятував, ліг собі на лавку та й лежить. Чує, щось гупає. А то дід Кокоть — борода на локоть, сам на п’ядь, борода на дві. Кричить йому дід:</p>
	<p>— Відчини двері! Перевернигора відчинив.</p>
	<p>— Пересади через поріг. Перевернигора пересадив.</p>
	<p>— Давай їсти.</p>
	<p>— Нема.</p>
	<p>— Як нема?! Пішли на Залізний тік боротися.</p>
	<p>Пішли вони на Залізний тік. Махнув Перевернигора дідом в один бік — не може кинути, махнув у другий бік — не може. А дід ним як замахне та як утне в землю! Та здирає йому пас шкіри від крижів до шиї, натирає обдерте місце землею і лишає його там. А сам пішов у хату, все поз’їдав, горшки поперевертав і пішов.</p>
	<p>Прийшов Перевернигора, помив те все, нарубав нового м’яса і зварив новий обід. Приходять з полювання брати, дає він їм їсти. І знову ж гаряче, як і вчора. Лягли вони спочивати. Рано встають, і Покотигорошок каже:</p>
	<p>— Ви йдіть на полювання, а я лишаюся дома. Наварив він, позамітав, ліг та й лежить. Чує, щось гупає в двері.</p>
	<p>— Відчини!</p>
	<p>— Відчини собі, як хочеш. Відчинило воно двері.</p>
	<p>— Пересади через поріг.</p>
	<p>— Перелазь собі.</p>
	<p>Перелізло воно через поріг. А то дід Кокоть — борода на локоть, сам на п’ядь, борода на дві.</p>
	<p>— Давай їсти.</p>
	<p>— Нема.</p>
	<p>— Дай хоч покуштувати.</p>
	<p>— Нема.</p>
	<p>— Дай хоч понюхати.</p>
	<p>— Нема.</p>
	<p>— То йдем на Залізний тік боротися, — каже дід Кокоть.</p>
	<p>— Гай ідем.</p>
	<p>Бере Покотигорошок сокиру, витісує собі клин. Бере той клин, сокиру і йде з дідом на Залізний тік боротися.</p>
	<p>Як замахне дід Кокоть Покотигорошком, той аж на коліно впав. Як замахне Покотигорошок дідом, той аж по кісточки заліз у землю. Ловить він діда за бороду, веде до пенька, розколює той пеньок, закладає туди бороду, забиває клина і залишає діда, припнутого до пенька, а сам іде додому. Прийшов, ліг собі на лавку й лежить.</p>
	<p>Брати приходять з полювання, приносять по зайцеві і питають:</p>
	<p>— Варив ти що?</p>
	<p>— Варив.</p>
	<p>— То давай.</p>
	<p>Дає він їм їсти, і не таке гаряче, як вони йому давали. З’їли вони обід та й питають брата:</p>
	<p>— А ти нічого не пацив?</p>
	<p>— Ні. А що, ви пацили щось?</p>
	<p>— Ой, що ми пацили!</p>
	<p>Підіймають вони сорочки і показують йому: в одного здертий пас шкіри і в другого.</p>
	<p>— А ти нічого не пацив? — знову питають його.</p>
	<p>— Нічого, — підіймає сорочку — нічого не здерто з нього.</p>
	<p>Тоді Покотигорошок каже:</p>
	<p>— Ану, гай пішли зі мною. Побачите, що я зробив.</p>
	<p>Приходять туди, де був пеньок, а там лиш яма. Вирвав дід бородою пеньок та й потягнув.</p>
	<p>Ідуть вони лісом по сліду. І прийшли до великої діри, яка вела під землю. По сліду видно було, що дід потягнув туди пеньок. «Що будемо робити?» — думають браття. Один каже:</p>
	<p>— Давайте зробимо вірьовку і спустимось у ту діру. Розбийскала приніс сокиру, зрубали вони липу, надерли личчя і сплели вірьовку. Покотигорошок каже:</p>
	<p>— То котрий спускається, ти, Розбийскала, чи ти, Перевернигора? — той не хоче і той не хоче. — Як ви боїтеся, то полізу я, — каже Покотигорошок. — Але що буду відти казати, щоб усе робили.</p>
	<p>Обв’язався Покотигорошок тою вірьовкою, і брати спустили його вдолину. Спустився він туди, пройшов трохи — кімната, у ній три дівчини.</p>
	<p>— Відки ви взялися? — питають дівчата. — Як прийде дід Кокоть, то він вас уб’є.</p>
	<p>— Нічого не буде, — каже Покотигорошок. — А ви давно тут живете?</p>
	<p>— Давно. Дід Кокоть нас половив і затягнув у цю діру. Якби хто вивів нас на білий світ, ми б не знати як дякували.</p>
	<p>— То гай ходіть зі мною, — каже Покотигорошок. Приходять вони всі четверо до діри. Він шарпає за вірьовку і кричить:</p>
	<p>— Ви є, хлопці?</p>
	<p>— Є!</p>
	<p>Прив’язав він одну дівчину попід пахви і кричить:</p>
	<p>— Тягніть! Розбийскала, це тобі жінка!</p>
	<p>Витягли її браття і знов спустили вірьовку. В’яже Покотигорошок другу дівчину.</p>
	<p>— Перевернигора, це тобі жінка. Тягніть! Потягнули вони, а Покотигорошок зі своєю дівчиною зостався внизу. А як подали знову вірьовку, він прив’язує й третю дівчину.</p>
	<p>— А це мені жінка! Тягніть!</p>
	<p>— Витягнули й третю. Тоді прив’язується він сам.</p>
	<p>— Тягніть мене!</p>
	<p>А вони побачили, що третя дівчина така гарна, підтягнули його трохи та й пустили вірьовку. Упав Покотигорошок назад у ту яму.</p>
	<p>Іде він попід землею, іде. Та й бачить — гора. На горі гніздо, а в тому гнізді — четверо пташенят. І тут почався вогньовий дощ. Як побачив Покотигорошок, що йде такий дощ, то поліз на ту гору і накрив пташенят. Трохи попік його дощ, але пташенята зосталися живі й здорові. Коли дощ перестав, вони йому кажуть:</p>
	<p>— Сховайтеся, бо як наша мама прилетить, вона вас з’їсть.</p>
	<p>Сів він під скалу й сидить. Чекає, що ж то прилетить. Прилетіла мати пташенят і питає:</p>
	<p>— Був такий вогньовий дощ, а ви живі. Хто вас врятував?</p>
	<p>— Був дядько, накрив нас, — кажуть пташенята. А вона питає:</p>
	<p>— Куди ж той дядько пішов? Пташенята сказали, в який він бік пішов. Мати пташенят була комета. Вона пішла за Покотигорошком і знайшла його під скалою. І питає його:</p>
	<p>— Чого ви тут?</p>
	<p>— Я сюди потрапив таким і таким випадком. Та побачив, що йде вогньовий дощ, і накрив малих пташенят.</p>
	<p>— Це, — каже комета, — мої діти. Що ж ви хочете за те, що врятували їх?</p>
	<p>А він каже:</p>
	<p>— Нічого не хочу, аби лиш на білий світ вибратися.</p>
	<p>— Я вас вивезу, — каже комета, — але мені по дорозі треба багато їсти. Он пасеться стадо корів. Заріжте одну корову і покладіть м’ясо на мене. І покладіть бочку води. Коли я поверну до вас голову, давайте мені кусок м’яса і горня води. Як буде усе готове, то я вас повезу.</p>
	<p>Зарубав він корову, склав на комету м’ясо, поклав на неї бочку з водою, і починають летіти.</p>
	<p>Летіли вони, летіли. Він усе давав їй м’яса й води. І води ще трохи лишилося, а м’яса вже не було. Комета повертає до нього голову, а він каже:</p>
	<p>— Уже нема більше м’яса.</p>
	<p>— Як нема м’яса, то ми будемо падати, бо я не годна більше летіти.</p>
	<p>Тоді він відрубав шматок м’яса від своєї литки і дав їй. Вона з’їла, запила водою і вивезла його наверх. Вивезла й каже:</p>
	<p>— Скільки я їла м’яса, але такого доброго ще не їла, як це останнє, що ви дали мені.</p>
	<p>— Воно то добре, — каже Покотигорошок, — але я відтяв його від своєї ноги.</p>
	<p>Та й показує їй те місце, де було відтяте м’ясо. А вона виплюнула те м’ясо, і воно зразу приросло на своє місце. Розпрощався Покотигорошок з кометою і йде. Приходить під своє село. А там хлопчик пасе свині. Він питає хлопчика:</p>
	<p>— Чий ти?</p>
	<p>— Мого батька звати Покотигорошок. А моя мама служить у мого дядька.</p>
	<p>Його жінка була за наймичку у Розбийскали. Зайшов Покотигорошок до хати, а брат побачив його і зумівся.</p>
	<p>— Нащо ви мене кинули? — спитав Покотигорошок.</p>
	<p>— Та то воно урвалося, — почав викручуватись Розбийскала.</p>
	<p>Покотигорошок нічого не сказав йому. Тільки забрав свою жінку, сина і пішов з ними. Знайшли вони хатку і лишилися там жити. І може, ще й тепер живуть.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p>Покотигорошок. Сравнительный указатель сюжетов: Восточнославянская сказка. Составитель Л. Бараг, И. Березовский, К. Кабашников, Н. Новиков. — Л.: Наука, 1979 301А. Записано 18 березня 1979 року в селі Гвіздівцях Сокирянського району Чернівецької області від Федора Кириловича Гангала (1914 року народження, колгоспний пенсіонер).</p>
			<p>Чарівна квітка: Українські народні казки з-над Дністра. Запис, упорядкування, примітки та словник М. А. Зінчука; Художники: Н. В. Кирилова і П. А. Гулін. — Ужгород: Карпати, 1986. — 301 с: іл.</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>


<article class="articleMain">
	<h1 class="articleMain__header">Покотигорошок <br><span class="article__headerDescription">Українська народна казка Гуцульщини</span></h1>
	<p>Жінка жала пшеницю. Коло неї котився горошок, а вона каже йому:</p>
	<p>— Ти мені так заважаєш. А горошок каже:</p>
	<p>— З’їж мене, з’їж мене. То будеш мати сина.</p>
	<p>— Нащо мені сина, — каже, — як у мене є син Іванко, і син Федір, і донька Оленка. Нащо мені сина?</p>
	<p>А горошок їй відповідає:</p>
	<p>— З’їж мене і будеш мати сина Покотигорошка. І він визволить тобі всіх дітей.</p>
	<p>Вона його не хотіла слухати, поклала серп, взяла коновку. А горошок говорить:</p>
	<p>— Все рівно з’їж мене.</p>
	<p>Поклала вона коновку з водою і пішла далі жати, а горошок штрикнув їй у ту воду. Жінка захотіла води. Напилася, подивилася — горошка нема в коновці. І сама до себе сказала:</p>
	<p>— Таки не з’їла-м горошка.</p>
	<p>Прийшла вона додому й розказує, що їй таке ся трафило, що горошок скакав коло неї, а вона не хотіла його з’їсти. А чоловік посміювався з неї:</p>
	<p>— Що будеш мати Покотигорошка.</p>
	<p>Минув час Прийшла тота пора, що треба йти орати. Посилає мати двох синів, Івана й Федора, у поле орати. Пішли хлопці в поле. Мама посилає дочку Оленку, би синам полуденок понесла. Дорога була довга. Іде Оленка, дивиться, роздоріжжя. «Агій, скільки я сюди ходила, роздоріжжя тут не було. Котрою дорогою йти, направо чи наліво? Піду направо». А чудовисько з дуба кричить:</p>
	<p>— Наліво! Дівчина відповідає:</p>
	<p>— Ні, направо. Я дорогу знаю ліпше. А воно засміялося з дуба:</p>
	<p>— Ха-ха-ха! Я знаю дорогу ліпше, як ти. Як свої перші зуби знаю. Та й каже чудовисько:</p>
	<p>— За мною, наліво! Я тебе поведу.</p>
	<p>Дівчина йде по дорозі, а чудовисько скаче з дерева на дерево.</p>
	<p>— Гей, пане, ви щось мене довго ведете, я вже мала бути коло Федірка й Іванка. Вже смеркається.</p>
	<p>А чудовисько відповідає:</p>
	<p>— Ні, ні, Оленко, це тільки сонце міниться. Приводить її чудовисько до палат високих. І говорить їй:</p>
	<p>— Отут тобі, Оленко, жити і вікувати. І не бачити ні Федірка, ні Іванка.</p>
	<p>А вона плаче:</p>
	<p>— Федірко й Іванко голодні.</p>
	<p>— Не плач, Оленко, я Федіркови й Іванкови вже давно заніс їсти. І штовхнуло її чудовисько за двері, і на сім замків замкнуло і запечатало.</p>
	<p>А мама вдома плаче, журиться. Ні синів нема з поля, ні Оленки.</p>
	<p>— Де ж вони поділися? Щось до нашої Оленки прикрутилося. Приїжджають увечір з поля сини і до мами в сварку:</p>
	<p>— Ми цілий день оремо, а ви з Оленкою дома крутитеся і полуденок нам не принесли!</p>
	<p>Мама зачала плакати:</p>
	<p>— Де ж моя Оленка?! Син Іван каже:</p>
	<p>— Мамо, хіба щось з Оленкою прикрутилося в лісі. Я піду шукати її. Плаче мама:</p>
	<p>— Не підеш, Іванку, нікуди. Нема Оленки, ще й тебе не буде. Не підеш.</p>
	<p>— Лагодьте мені, мамо, харчів у торбинку і поблагословіть мене, бо я йду.</p>
	<p>Зібрався Іван і пішов. Заходить в ліс, а там роздоріжжя. Став він, «Агій! Роздоріжжя тут не було. Звідки тут роздоріжжя зробилося?» А чудовисько з дуба говорить:</p>
	<p>— Ха-ха-ха! Шукаєш Оленки?</p>
	<p>— Так, шукаю Оленки.</p>
	<p>— А я знаю, де вона є. Вона в мене. Ходи зі мною. Побореш мене, відбереш Оленку. А як ні, то там будеш, де Оленка.</p>
	<p>Чудовисько скаче з дерева на дерево, а він іде дорогою. Приводить його чудовисько до свого палацу. А перед палацом великий тік.</p>
	<p>— Отут будемо розбиратися і сили набиратися, — каже чудовисько. А Іванко питає:</p>
	<p>— А як це сили набиратися? Чудовисько відповідає:</p>
	<p>— Треба нам попоїсти кремінного хліба і желізного бобу.</p>
	<p>Свиснуло чудовисько в пальці, виносять слуги на тарели кремінний хліб і желізний біб.</p>
	<p>— Тут будемо їсти і набирати силу.</p>
	<p>Іван попробував кусати хліба — не може. А чудовисько так їсть, що аж вилиці тріщать. З’їло всей хліб і всей біб і кричить:</p>
	<p>— Ще!</p>
	<p>А Іван лиш дивиться. Але більше ніхто нічого не дає, бо чудовисько не свище в пальці. Іванкови стало страшно. Нелегка справа з цим. Каже чудовисько:</p>
	<p>— Тепер будемо змагатися. Хто кого перший раз б,’є, я тебе чи ти мене?</p>
	<p>А Іван відповідає:</p>
	<p>— Я тебе.</p>
	<p>Як ударив Іван чудовисько, воно лиш по п’яти потало в землю. Як ударило чудовисько Івана, Іван по пояс потав. Чудовисько питає знов:</p>
	<p>— Хто кого б’є перший раз?</p>
	<p>— Я. Але жди, най витягну ноги.</p>
	<p>Іван витяг ноги і вдарив чудовисько. І воно потало в землю по котики. Чудовисько питає:</p>
	<p>— Хто дужчий ти чи я? І ти там будеш, де твоя сестра.</p>
	<p>Як ударило Івана, Іван по шию потав у тік. І став проситися:</p>
	<p>— Пане, відпусти мене додому.</p>
	<p>Чудовисько не слухало Івана, імило його за вуха, витягло з току і поставило лежма на тік.</p>
	<p>— Отут тобі бути!</p>
	<p>І вбило Івана, і залишило його на току.</p>
	<p>Мама чекає — нема ні Оленки, ні Іванка. Каже до мами Федір:</p>
	<p>— Мамо, не журіться, не плачте. Піду я шукати Оленки та й Іванка. Мама не хоче Федора пускати. А син мами не слухає, збирається в дорогу.</p>
	<p>— Давайте мені харчів у торбу і благословіть мене в путь Божу, бо йду шукати Івана й Оленку.</p>
	<p>Мама плаче, але нічого то не помагає, Федірко таки йде. І благословить його мама в дорогу.</p>
	<p>Заходить він у ліс.Л знову роздоріжжя. А чудовисько з дуба кричить на него:</p>
	<p>— Куди ти так зібрався, Федоре?</p>
	<p>— Іду в дорогу шукати брата Іванка і сестру Оленку.</p>
	<p>— Не видіти тобі ні Оленки, ні Іванка. Хіба побореш мене, тоді озмеш Оленку. А не побореш, то будеш там, де Іванко. Зо мною поборотися, треба сили набратися. А сили набереш тоді, коли вздриш Івана.</p>
	<p>Федір ступає по дорозі, чудовисько скаче по дереві. А в чудовиська борода довга-довга, аж по земли тягнеться. Привело його чудовисько на тік. І Федір повидів свого брата на току неживого. І стало йому страшно. Чудовисько фівкнуло в пальці, слуги принесли на тарели кремінний хліб і желізний біб. Зачали їсти. Чудовисько їсть, аж вилиці тріщать, а Федірко не годен і вкусити. Питає чудовисько Федора:</p>
	<p>— Хто буде кого перший раз бити?</p>
	<p>Той не відповідає нічого, страшно йому. Чудовисько каже:</p>
	<p>— Бий перший раз мене.</p>
	<p>Подало воно Федорови до рук булаву. Федір ударив чудовиська і загнав його в тік по коліна. Чудовисько вдарило Федора і вгнало його тагже по коліна. І знов чудовисько:</p>
	<p>— Хто кого буде бити перший раз, ти мене чи я тебе? Федір мовчить. Чудовисько каже:</p>
	<p>— Бий мене знов перший раз.</p>
	<p>Федір б’є чудовисько і заганяє його знов по коліна. А чудовисько б’є Федора і заганяє по шию.</p>
	<p>— Отут тобі, Федоре, конець.</p>
	<p>Витягає Федора за вуха, кладе його попри Івана на тік і забиває його на смерть.</p>
	<p>Мама журиться, що нема її дітей. І в цей час народився в неї син, якого назвала вона Покотигорошок. Це був незвичайний хлопець. Він відразу промовив до мами:</p>
	<p>— Не оплакуйте, мамо, своїх дітей, бо я їх знайду. І братів, і сестру. Підростав той синок. Мама працювала на поли, тато їхав волами.</p>
	<p>А син ріс чудесно. Коли він мав п’ять років, поїхав він з татом у поле снопи на віз накладати. І таку фіру накидали, що воли ледве привезли. Кричить чоловік на жінку:</p>
	<p>— Ходи поможи скидати снопи!</p>
	<p>— Тату, тут не треба мами, ми перевернемо обидва.</p>
	<p>Тато каже:</p>
	<p>— Сину, ти не годен, тобі лиш п’ять рочків.</p>
	<p>— Подивіться, що я можу, — каже хлопець татови. Та взявся до фіри, самий перевернув її. Чоловік біжить до жінки і каже:</p>
	<p>— Не плач за своїми синами. Ми маємо сина, якого ніде на світі нема. Пара волів ледве привезла снопи, а дитина сама перевернула фіру.</p>
	<p>І ріс той син до двадцяти років. Він втішав маму, аби не плакала. Тішилися вони тою дитиною. І сказав він мамі:</p>
	<p>— Мамо, мені ся снило, що я маю йти в дорогу визволити свою сестру Оленку і братів Федора та Івана.</p>
	<p>Мама дуже счудувалася. Звідки він знає про братів і сестру? І зачала його питати. А він відповідає:</p>
	<p>— Усе, мамо, знаю, як свої перші зуби. Тепер я буду шукати своєї сестри та братів. Але нелегко вам на цім обійдеться, бо мені треба скувати таку булаву, аби годні її привезти штири пари волів.</p>
	<p>Тато й мама дуже спудилися, не зрозуміли, що він говорить. А він посилає маму та й тата, аби йшли до коваля замовляти йому таку булаву. Пішов тато до коваля, замовив таку булаву. Коваль виковував ту булаву цілий місяць. У місяць запряг тато штири пари волів і поїхав за булавою. Привіз ту булаву додому, хлопець вийшов надвір, подивився, підніс ЇЇ на мізилнім пальці та й кинув догори. І сказав татови:</p>
	<p>— Завтра у полуднє мене збудите, як буде падати булава, би я її імив.</p>
	<p>Другого дня чує його тато — щось шумить. Збудив сина. Той устав, вийшов надвір — булава паде. Він підложив мізилний палець, вона впала йому на палець і переломилася надвоє. Тоді він каже до свого тата:</p>
	<p>— Тату, треба мені викувати другу булаву. Це нездала, це пуста. Ідіть до коваля і кажіть, най виковує мені булаву сталеву.</p>
	<p>Мама плаче.</p>
	<p>— Ти, сину, забагаєш таке, що й сам пропадеш, і нічого не здобудеш. Пішов тато до коваля, замовив другу булаву. Коваль каже:</p>
	<p>— Буде готова аж за два місяці.</p>
	<p>У два місяці запрягає тато штири пари волів і їде по булаву. Привозить булаву, Покотигорошок виходить з хати, здоймив булаву, помуцував і сказав татови:</p>
	<p>— Тату, це буде тагже булава пуста. Але будем видіти, що буде. Підкинув її догори, а сам ліг спати. Сказав татови, що третьої днини має вона впасти.</p>
	<p>— Тоді будеш видіти, що ковалева робота значить.</p>
	<p>Третьої днини вийшов Поготигорошок надвір, підложив свій мізилний палець. Булава паде йому на палець. Не зламалася, лиш погнулася. Він каже татови:</p>
	<p>— Треба ще одну булаву виковувати. З цею булавою мені нема куди йти.</p>
	<p>Мама далі плаче:</p>
	<p>— Не йди, сину, нікуди, не шукай. Вже часи великі пройшли. Не найдеш ні сестрички, ні братів.</p>
	<p>А Покотигорошок відповідає мамі:</p>
	<p>— Пройшов час, але мертві брати молоді лежать. А Оленка жиє, і я її здобуду. Ідіть до коваля по третьому разови, най мені виковує булаву мосяжну. Щоб було безпечно з нею йти.</p>
	<p>Пішов чоловік до коваля. Коваль уже не хоче булаву кувати.</p>
	<p>— Ви вже мене заморочили з вашими булавами, і я вже не годен нічого.</p>
	<p>А тато каже:</p>
	<p>— Заплачу я вам, що схочете. Лиш викуйте ще цей раз булаву. Кував коваль ту булаву шість місяців. І Покотигорошок сказав:</p>
	<p>— Отепер, батьку, заплатимо ковалеви за всі труди його, за всю роботу.</p>
	<p>Запрягли вони воли, набрали з дому всякого добра ковалеви. Булава була готова. Привезли вони її додому. Покотигорошоу зняв ту булаву і кинув її догори. Цілий тиждень не було чутки про булаву. У тиждень чують шум. Вийшов Покотигорошок, підставив мізилний палець. Зближилася булава, впала на палець — ні зламалася, ні зігнулася. Сказав Покотигорошок:</p>
	<p>— Оця булава добра. Можете відправляти мене в дорогу. Каже мама:</p>
	<p>— Синку, не йди нікуди. Ти вже четвертий хочеш іти.</p>
	<p>А син це слухати не хоче. Збирається і йде. Падає перед своїми батьками на коліна.</p>
	<p>— Благословіть мене, бо я йду шукати братів Івана й Федора і сестру Оленку.</p>
	<p>Дає йому мама хліба в торбинку, бере він булаву на плечі і йде в дорогу.</p>
	<p>Іде він, іде, заходить у ліс. На тому самому місци, де зустрічало чудовисько Оленку й братів, зустрічає й Покотигорошка. А Покотигорошок нічого не питає, лиш іде. Чудовисько з дуба його питає:</p>
	<p>— Куди валиш і нічого не питаєш? Покотигорошок відповідає:</p>
	<p>— Мені не треба нічого питати. Я все знаю. Я тобі ні Іван, ні Федір. А чудовисько питає:</p>
	<p>— Ти в гарячому купели купаний? Покотигорошок каже:</p>
	<p>— Ще й тебе скупаю.</p>
	<p>— А ти дорогу знаєш?</p>
	<p>Та й засміялося чудовисько:</p>
	<p>— Ха-ха-ха!</p>
	<p>А Покотигорошок відповідає:</p>
	<p>— Знаю, як свої зуби.</p>
	<p>— Якщо знаєш, то за мною йди.</p>
	<p>Чудовисько скаче по деревах, а Покотигорошок іде по земли. Приходять вони до високого палацу. Веде чудовисько Покотигорошка на той тік, де набирають сили. Каже чудовисько:</p>
	<p>— Отут будемо набирати сили.</p>
	<p>А Покотигорошок видить, що якісь два лежать уже мертві. Питає Покотигорошок:</p>
	<p>— Як ми мемо набирати сили?</p>
	<p>Чудовисько свиснуло в пальці, принесли слуги кремінного хліба і желізного бобу. Каже чудовисько:</p>
	<p>— Будемо їсти. Покотигорошок відповідає:</p>
	<p>— Як їсти, то їсти. Чудовисько каже:</p>
	<p>— Хто зачинає перший раз їсти, ти чи я? Покотигорошок відповідає:</p>
	<p>— Хто хоче.</p>
	<p>— Перший раз зачинай ти їсти. А Покотигорошок знов:</p>
	<p>— Як їсти, то їсти.</p>
	<p>Поїв Покотигорошок усе і кричить:</p>
	<p>— Давай ще, як маєш! Чудовисько каже:</p>
	<p>— З цим буде нелегка справа.</p>
	<p>— Набралисьмо сили, тепер підемо боротись, — каже Покотигорошок. Пішли вони на тік.</p>
	<p>— Хто починає перший раз? А чудовисько каже:</p>
	<p>— Починай ти.</p>
	<p>Покотигорошок як ударив чудовисько, то забив його в землю по пояс. І ще б’є й другий раз, не питає. А чудовисько каже:</p>
	<p>— У твого тата є воли?</p>
	<p>— Є.</p>
	<p>— А дає твій тато волам відпочити? Покотигорошок каже:</p>
	<p>— Дає.</p>
	<p>— То дай і мені відпочити. А Покотигорошок крикнув:</p>
	<p>— Бий ти мене, а як ні, то я б’ю тебе далі!</p>
	<p>Чудовисько вдарило Покотигорошка і всадило його в тік по коліна. Покотигорошок як ударив чудовисько — забив його чуть не по шию. І б’є Покотигорошок далі. Чудовисько проситься в Покотигорошка. А Покотигорошок каже:</p>
	<p>— Як бити, то нема милування. Ти не думай, що я тобі Іван та й Федір.</p>
	<p>Забив Покотигорошок чудовисько по шию в тік і кричить на него:</p>
	<p>— Признавайся, де Оленка! Чудовисько відповідає:</p>
	<p>— Витягни мене відци, я скажу тобі, де Оленка. А Покотигорошок каже:</p>
	<p>— Ти не думай, що я такий, як Іван та Федір. Я тебе не буду витягати. Я тебе тут заб’ю.</p>
	<p>Та як ударив його булавою, та й забив його до земли так, що вже лиш чуть голови видко. І думає: «Заб’ю його і спалю, щоб таке чудовисько не розводилося по світі». Та запалив його — і нічого з чудовиська нема вже. Та став і задумався: «Чого то я вбив його і не добився від него, де моя сестра?»</p>
	<p>І в ту мить прилетіла до него ластівка. Каже:</p>
	<p>— Не журися, Покотигорошку, я заведу тебе туди, де твоя сестричка замкнена.</p>
	<p>Летить ластівка поперед него, а він за нею іде. Прилітає ластівка до великого замку і щебече:</p>
	<p>— Тут твоя сестричка. Вона на дванадцятьох замках замкнена і на дванадцятьох печатках запечатана.</p>
	<p>Відбив Покотигорошок один замок, відбив другий, дійшов аж до дванадцятого. Розбиває послідню печатку, заходить і до Оленки поклоняється:</p>
	<p>— Здорова була, сестричко Оленко. Оленка відповідає з голосним плачем:</p>
	<p>— Лицарю, чого ви називаєте мене сестричкою, як ти не Федірко й не Іванко? А більше в мене братів не було.</p>
	<p>Він відповідає:</p>
	<p>— Я твій рідний брат, який прийшов тебе визволити.</p>
	<p>Виводить він її з чудовиськового замку і веде до мертвих братів, аби вона їх пізнала. Припала вона коло братів, пізнала Івана й Федора і сказала:</p>
	<p>— Чого ти мене називаєш сестричкою, як у мене більше не було братів?</p>
	<p>— Я ж тобі вже казав, що я твій рідний брат. Я народився після вас усіх, щоб звільнити тебе й братів. Але тепер треба подумати, як цих братів додому забрати.</p>
	<p>А Оленка каже:</p>
	<p>— Чудовисько говорило мені, що в него є живуща вода, якою можна оздоровити братів.</p>
	<p>Покотигорошок питається:</p>
	<p>— А що він тобі казав про живущу воду?</p>
	<p>А вона відповіла:</p>
	<p>— Він казав мені, що може мене вбити і оживити. Але я не знаю, де тота вода є.</p>
	<p>Покотигорошок сказав:</p>
	<p>— Ластівка допровадила мене до тебе. Попросимо її, би вона допровадила й до води.</p>
	<p>Тоді появилася їм ластівка. І пішли вони обидвоє за ластівкою до тої водиці. Вона дуже глибоко була, але Оленка її дістала.</p>
	<p>Вернулися вони на тік до братів, покропили їх тою водою, і браття повставали і стали говорити:</p>
	<p>— Твердий сон мали, але-смо пробудилися.</p>
	<p>І зібралися всі троє, і вернули з Покотигорошком додому, до тата й до мами. Дуже мама ними втішилася. Зрадів тато. І Покотигорошка більше від усіх любили. А Покотигорошок дуже любив Оленку і казав їй, що він має ще від своїх братів терпіти великі муки.</p>
	<p>А браття зачали ненавидіти Покотигорошка. І говорять між собою:</p>
	<p>— Батьки більше люблять Покотигорошка і Оленку. А нас не люблять. Іван каже:</p>
	<p>— Нічого, Федоре, ми йому покажемо, що ми значимо. Ми підемо в поле пасти вівці, а мамі скажемо, щоби Покотигорошок приніс нам їсти.</p>
	<p>А вони собі ще перед тим викували великий ланцюг і пририхтували собі його, аби брата в поли прив’язати, як він принесе полуденок. Там на поли був столітній дуб. І вони сказали:</p>
	<p>— Ми його прив’яжемо до цего столітного дуба і тут його поїсть дикий звір.</p>
	<p>Займили вони пасти вівці, а мамі наказали, щоб приніс Покотигорошок полуденок. Зближився полуденок, мама злагодила їсти і хоче Оленка нести. А Покотигорошок каже:</p>
	<p>— Ні, я понесу, а ти зоставайся коло батьків.</p>
	<p>Увиділи вони Покотигорошка, штрикнули на него обидва і прив’язали його ланцюгом до столітного дуба.</p>
	<p>— Отут будеш розказувати. А Покотигорошок відповідає:</p>
	<p>— За то, що я вас визволив, оживив і до батьків привів, за то мені така відплата. Так мені судилося.</p>
	<p>Вечером Іван і Федір приганяють додому вівці, а Покотигорошка нема. Мама плаче, тато плаче:</p>
	<p>— Де ж наш Покотигорошок?</p>
	<p>А Покотигорошок вирвав столітного дуба, висадив собі на плечі і приніс додому. Стряс з себе ланцюг, яким його прив’язали браття, укляк перед тата й перед мами і просить, щоби його благословили в дорогу. Мама плаче, сестра плаче, тато плаче, не пускають його.</p>
	<p>— Куди йдеш? Чого йдеш? А він одно відповідає:</p>
	<p>— Так мені доля судила.</p>
	<p>І пішов. Іде, іде, стрічає одного хлопця.</p>
	<p>— Куди йдеш, колего? — питається Покотигорошок того хлопця. Хлопець йому відповідає:</p>
	<p>— Іду в світ шукати долі. Покотигорошок питається його:</p>
	<p>— Як ти називаєшся?</p>
	<p>— Я називаюся Перевернигора. А ти як називаєшся?</p>
	<p>— А я — Покотигорошок. Будемо товаришами. Питається Покотигорошок Перевернигори:</p>
	<p>— Чого ти пішов з дому? А він йому каже:</p>
	<p>— Так судилося.</p>
	<p>Ідуть далі. Подибують ще одного хлопця. Питаються його:</p>
	<p>— Куди ти йдеш?</p>
	<p>— Іду в світ шукати долі.</p>
	<p>— Як називаєшся?</p>
	<p>— Продуйморе.</p>
	<p>— Чого ти пішов з дому?</p>
	<p>— Така доля, — відповідає. — А ви як називаєтеся?</p>
	<p>— Я Покотигорошок. А другий каже:</p>
	<p>— Я Перевернигора. Сказав Покотигорошок:</p>
	<p>— Будемо товаришами.</p>
	<p>Ідуть усі три разом. Зайшли в ліс. І в тому лісі найшли собі невелику хатину. Каже їм Покотигорошок:</p>
	<p>— Тут будемо жити. Два будуть іти на полювання, а один буде лишатися варити їсти. Котрий буде варити їсти?</p>
	<p>Каже Перевернигора:</p>
	<p>— Я буду варити їсти, а ви два йдіть на полювання.</p>
	<p>Варить Перевернигора їсти, доварює вже. Приходить якийсь під двері і стукає.</p>
	<p>— Відчини мені двері!</p>
	<p>Цей відчинив. Подивився, а то дідок прийшов, малий-малий, а борода з п’ять метрів за ним тягнеться. І кричить той дідок:</p>
	<p>— Пересади мене через поріг! Той пересадив. Дідо кричить:</p>
	<p>— Клади мене за стіл! Давай їсти!</p>
	<p>Цей трохи дав, а решту не дає, бо він ще має двох товаришів. А дідо каже:</p>
	<p>— Давай їсти, бо я тобі гарячий горнець на черево переверну. Цей більше не хотів дати. Тоді встав дідок з-за стола, повиїдав, що було, притулив Перевернигорі гарячий горнець до черева, спік йому черево і урвав на плечі пас до самого низу. Цей уже не годен ходити, але варить борше їсти, бо боїться, аби його завтра знов не лишили варити. Приходять товариші з полювання і кажуть йому:</p>
	<p>— Давай їсти.</p>
	<p>Перевернигора погодував товаришів і питається, що вони вполювали. А Покотигорошок відповідає:</p>
	<p>— Тільки одного зайця.</p>
	<p>— Я завтра вполюю більше, — каже Перевернигора. — Вже один з вас най лишається варити.</p>
	<p>Переночували, рано збираються знов на лови. Каже Покотигорошок:</p>
	<p>— Хто лишається, а хто йде? Продуйморе каже:</p>
	<p>— Я лишаюся варити, а ви йдіть.</p>
	<p>Варить Продуйморе їсти. Чує, хтось кричить під дверми:</p>
	<p>— Відчини двері!</p>
	<p>Продуйморе відчинив, подивився — дідок маленький, а за ним тягнеться довга-довга борода.</p>
	<p>— Пересади мене почерез поріг і покладь мене за стіл!</p>
	<p>Цей пересадив почерез поріг, поклав його за стіл. Дідок кричить:</p>
	<p>— Давай їсти!</p>
	<p>Дав йому Продуйморе трохи їсти. Але не дає все, бо ще має товаришів. А той кричить:</p>
	<p>— Не даш їсти, вирву тобі на плечах пас.</p>
	<p>Не хотів Продуйморе більше дати. А дідок самий повиїдав, що було, вирвав йому з плечей пас, а на черево перевернув гарячий горнець. І пішов. А цей говорить сам до себе: «Мені добре нині вполювалося. А що ті обидва вполюють?» Борше варить наново їсти.</p>
	<p>Приходять товариші з полювання, дає їм Продуйморе їсти. А нічого не признається про те, що з ним було. Каже Покотигорошок:</p>
	<p>— Щось ця їда сира.</p>
	<p>А Перевернигора каже:</p>
	<p>— Як він міг зварити, як то не було коли? Покотигорошок почав сваритися:</p>
	<p>— Той не зварив добре вчора, ти не зварив сьогодні! А Продуйморе каже:</p>
	<p>— Будемо видіти, як завтра ти звариш. А що ви вполювали нині? — питає Продуйморе.</p>
	<p>— Ми нині вполювали серну. А що ви завтра вполюєте, буде видко. Переночували, рано збираються Перевернигора і Продуйморе на лови, а Покотигорошок лишається варити їсти. Ідуть ці два в дорогу і говорять собі. Питає Перевернигора:</p>
	<p>— Що з тобою ся вчора стало?</p>
	<p>А Продуйморе розказує все, як було. Перевернигора каже:</p>
	<p>— Таке саме й зо мною було. Каже Продуйморе:</p>
	<p>— Урве дідо пас і з нашого Покотигорошка. Будемо видіти, як він їсти зварить.</p>
	<p>Наварив Покотигорошок, все поробив і ліг відпочивати. Чує, хтось стукає в двері.</p>
	<p>— Не стукай, утворяй, — каже Покотигорошок.</p>
	<p>— Утвори мені двері!</p>
	<p>— Невеликий ти пан, утвори собі сам, — відповідає Покотигорошок. Цей утворив двері, перейшов по через поріг, сів собі за стіл і кричить:</p>
	<p>— Дай їсти!</p>
	<p>А Покотигорошок як схапав його за бороду!</p>
	<p>— Я тебе зараз погодую. Ти певно в моїх товаришів повиїдав їду. Думаєш, що й я тобі дам їсти? Що я маю з тобою робити?! — крикнув Покотигорошок. — Убити тебе не річ. Треба показати товаришам, що я вполював.</p>
	<p>Недалеко тої хатини був дуже великий пень. І Покотигорошок зарубав дідови голову в той пень, аби він не втік. Приходять товариші з полювання і просять:</p>
	<p>— Давай їсти.</p>
	<p>А Покотигорошок питає, що вони вполювали. Вони відповідають:</p>
	<p>— Ми вполювали оленя. Є за що нам дати їсти чи нема? Покотигорошок говорить:</p>
	<p>— Ідіть подивіться, що я вполював. А тоді дам вам їсти.</p>
	<p>Пішли подивитися, а дідо витяг той пень разом з землею і втік. Лиш яма лишилася, де був пень. Каже Покотигорошок:</p>
	<p>— Утік він. Ідемо поїмо та підемо за слідом шукати його. Зібралися і пішли. І послідили той слід аж до моря. Покотигорошок каже:</p>
	<p>— Ну, товаришу, ти є Продуйморе. Продуй море і подивися, де той звір, що я вполював.</p>
	<p>Цей продув море і увиділи вони великі палати. А коло тих палат три дівчині. Підходять вони до тих трьох дівчат і питають, що вони тут роблять. А дівчата говорять:</p>
	<p>— Перемо, варимо. Покотигорошок питає:</p>
	<p>— Кому перете й варите?</p>
	<p>— Такому дідови, що метер зависокий, а борода в п’ять разів довша від него.</p>
	<p>Покотигорошок питає їх, звідки вони. А дівчата говорять:</p>
	<p>— З того другого світу. Украв нас той дідо і тримає під замком. І ми ніяких інших людей тут не виділи.</p>
	<p>— А де той дідо? Дівчата відповідають:</p>
	<p>— Діда три дни не було дома, а нині прийшов і дуже слабий.</p>
	<p>— А ви би нас справили до того діда?</p>
	<p>— Не можемо ми вас справити, бо він і вас озме під замок, як нас.</p>
	<p>— А як ми вас визволимо відци, — каже Покотигорошок, — будеш мені за жінку?</p>
	<p>Це він сказав тій, що найкраща була. Вона йому відповіла:</p>
	<p>— Буду, якщо визволиш нас усіх трьох.</p>
	<p>— Тепер покажи нам туди дорогу. Вона показала:</p>
	<p>— У ямі. Отут він відпочиває. Покотигорошок звертається до Перевернигори:</p>
	<p>— Приходить твоя година. Переверни цю яму, щоб ми подивилися, де той дідо.</p>
	<p>Цей яму перевернув, дивляться вони, так палата, а дідо з тим пнем на постели лежить.</p>
	<p>— Добрий вечір, — старий знайомий! — каже Покотигорошок. — Я тебе знайшов і тут. Ти приходив до мене їсти, а я прийшов до тебе за дівчатами.</p>
	<p>— Віддаю тобі дівчата, лиш визволи мою силу з цего пня. А Покотигорошок каже:</p>
	<p>— Не треба твої сили. Я прийшов сюди, і твої сили не буде ніде. Та як ударив його булавою!</p>
	<p>Дідо проситься:</p>
	<p>— Даю тобі золото, срібло; лиш лиши мене живим.</p>
	<p>А він того діда вбив і запалив його бороду. Та забрав трьох дівчат і йде до своїх товаришів. І питається дівчат:</p>
	<p>— Ви знаєте, де було цего діда золото та срібло? Дівчата відповідають:</p>
	<p>— Ми не знаємо, бо ми були його невільницями.</p>
	<p>— Нічого, підемо вчотирьох шукати, — каже Покотигорошок. Пішли вони палатами шукати. А в палатах добра всякого — не мож порахувати! Приходять до дванадцятої палати на дванадцятому поверху, а там золота й срібла скільки хочеш. Він каже:</p>
	<p>— Вистачить нам усім, бо я ще маю два товариші.</p>
	<p>А Продуйморе був лютий, він хотів знищити Покотигорошка. І сказав Перевернигорі:</p>
	<p>— Слухай, що би було, аби ти перевернув гору? Най він лишається в скалах.</p>
	<p>Перевернигора перевернув гору. Пройшов Покотигорошок з дівчатами, а там висока скала. Кричить він до товаришів догори:</p>
	<p>— Товариші, ви є там?</p>
	<p>— Є!</p>
	<p>— Убив я діда, що рвав вам паси з плечей, і визволив трьох дівчат. І багато золота набрав. Спускайте курман, буду подавати вам дівчат</p>
	<p>і золото. Вони спустили курман і кричать:</p>
	<p>— Давай перший раз дівчата! Покотигорошок посадив одну дівчину і кричить:</p>
	<p>— Товариші, тягніть!</p>
	<p>Витягнули вони ту дівчину. Сказав Перевернигора:</p>
	<p>— Це буде моя. Покотигорошок кричить:</p>
	<p>— Тягніть другу!</p>
	<p>Витягнули другу. Каже Продуйморе:</p>
	<p>— Це буде моя.</p>
	<p>А Покотигорошок подав третю. І говорить Покотигорошок:</p>
	<p>— Отепер буду давати вам золото. Тягніть! Витягнули оден мішок золота.</p>
	<p>— Тягніть знов!</p>
	<p>Витягнули другий і третій мішок золота. Кричить Покотигорошок:</p>
	<p>— Буде чи ще?! Перевернигора каже:</p>
	<p>— Давай ще, скільки маєш.</p>
	<p>Натягнули вони того золота аж шість міхів. Каже Покотигорошок:</p>
	<p>— Тепер тягніть мене.</p>
	<p>І подумав: «Покладу я замість себе цего пня столітнього. Буду видіти, що вони будуть робити». А вони трохи підтягнули того пня догори, і каже Продуйморе:</p>
	<p>— Пускаймо його. Най він там лишається. Не буде йому найкраща дівчина.</p>
	<p>І пустили вони. Пень упав, а Перевернигора засунув ту яму. А тоді подумав та й каже:</p>
	<p>— Слухай, Продуйморе, то ми лишимо Покотигорошка в цій ямі? А Продуйморе сказав:</p>
	<p>— Його нема. Він упав і розбився. Перевернигора сказав:</p>
	<p>— Я спробую послухати. Може, він ще десь є живий? Переверну я цю гору.</p>
	<p>І вчув Перевернигора у скалах голос Покотигорошка.</p>
	<p>— Він жиє, — сказав Перевернигора. — Там його птахи поїдять.</p>
	<p>І пішли вони собі, а Покотигорошок остався у великих скалах. Вернувся він у тоти палати і подумав: «Тут буду жити, поки всю їду не поїм. Не видіти мені дівчини, яку я звільнив».</p>
	<p>Жив він у тих скалах не так, як я розказую, а роками. Іде він одного разу, дивиться, у гнізді пташенята дуже кричать, бо пішов великий дощ. Він розгорнувся і ті пташенята вкрив. І подумав собі: «Може, ці птахи стануть колись і мені в помочі». Дощ перестав падати, він забрав з пташенят свою одежину. І сів і плаче: «Скільки я робив кожному доброго, а мені ніхто».</p>
	<p>Прилітає до своїх дітей великий птах. І питає:</p>
	<p>— Хто вам життя охоронив? А ті діточки відповідають:</p>
	<p>— Мамо, це той чоловік, який у скалах проживав. Ви його не їжте. Він плакав і казав, що робив іншим добре, а йому ніхто. Йому треба щось добре зробити.</p>
	<p>Птах прилетів до Покотигорошка і питається людським голосом:</p>
	<p>— Що тобі зробити, що ти моїх дітей від смерти вборонив? Я хочу тобі відплатитися.</p>
	<p>А він говорить:</p>
	<p>— Нічого в тебе не хочу, лиш аби ти мене з цих гір винесла та той світ.</p>
	<p>А птах відповідає:</p>
	<p>— Ти мені зробив добре. Мої діти не погинули. Зроблю я й тобі. Але буде тобі великий труд. Налови багато риби, щоб ти мав мене чим покормити. І озми води багато, щоб було що напитися.</p>
	<p>Покотигорошок наловив багато риби. І пішов у ті палати і набрав багато судини, щоби мав у що набирати воду. Прилітає до него птах і питається:</p>
	<p>— Наловив ти риби для мене? Вода є?</p>
	<p>— Усе є, що ти сказала, — відповів Покотигорошок.</p>
	<p>— Бери з собою це все і сідай на мої плечі. Як прихилю голову в правий бік, кинеш мені рибу, як прихилю в лівий, давай води пити. Бо дорога наша довга.</p>
	<p>Летять вони один день, летять другий, летять третій. Птах перехиляє голову направо — кидає Покотигорошок рибину, наліво — дає води. Так летіли шість день. Шестої днини перехилила птаха голову в правий бік за рибою, а риби не стало. Каже птаха чоловічим голосом:</p>
	<p>— Пропадаємо і ти, і я, і мої діти, бо я голодна не годна летіти.</p>
	<p>А Покотигорошок подумав: «Краще відтяти кавалок стегна та дати їй попоїсти, чим згинути їй і собі». Утяв стегна свого, птах перехилив голову в правий бік, і він кинув м’яса з власного тіла. Перехилив у лівий бік — і він дав напитися.</p>
	<p>І винесла його птаха з того світу на цей світ. Покотигорошок поклонився їй, подякував. А птаха запитала:</p>
	<p>— Скажи, чоловіче, з чого був той послідній кусок м’яса? Такого смачного я ще не їла.</p>
	<p>А Покотигорошок відповідає:</p>
	<p>— Це власне моє тіло, яким я спас тебе, твої діти й себе.</p>
	<p>Птах виригнув тото м’ясо, притулив там, де воно було, і воно приросло, ніби й не було рубане. Поклонився Покотигорошкови птах і полетів до своїх дітей.</p>
	<p>Покотигорошок ішов село від села, пройшов дуже багато сіл і міст і прийшов до одного міста, дуже-дуже файного. А в тому місті були дуже файні палаци. Питається Покотигорошок:</p>
	<p>— Хто проживає в цих палацах? А люди йому кажуть:</p>
	<p>— Колись-то було, що якісь два чоловіки привели трьох дівчат, що їх визволили від чудовиська. І привезли багато золота. Вони збудували ці палаци.</p>
	<p>А Покотигорошок питається:</p>
	<p>— А ті дівчата, що вони їх визволили, є всі три? Люди йому говорять:</p>
	<p>— Ми не виділи.</p>
	<p>А Покотигорошок каже:</p>
	<p>— А що, би до них зайшов подивитися? Жінки відповідають:</p>
	<p>— Ми не виділи, що там. А ви спробуйте зайти. Покотигорошок заходить до палацу і стрічає тоту дівчину, що мала бути його жінкою. Він її пізнав відразу, а вона його — ні. Але він не признається, що її пізнав. І зачав її питати, звідки вона.</p>
	<p>— Пане добродію, я би вам сказала, але боюся, бо я колись була невільницею і невільниця тепер.</p>
	<p>Покотигорошок їй каже:</p>
	<p>— Ти розкажи мені, не бійся. Я нікого не боявся і тут не боюся. Розкажи мені все, як було.</p>
	<p>Вона йому розказала. Все те, що він і сам знав.</p>
	<p>— ...Вони жиють дуже добре, а я служницею в них. Тоді Покотигорошок сказав:</p>
	<p>— Я — Покотигорошок, який визволив вас усіх. Дівчина впала йому до ніг і сказала:</p>
	<p>— Лицарю, забери мене з собою. Куди ти йдеш, і мене бери. А Покотигорошок сказав їй:</p>
	<p>— Піду відплатитися моїм товаришам, а потім тебе заберу. Перший раз пішов Покотигорошок до Продуйморя, бо знав, що той був для него найгірший. Продуйморе Покотигорошка не впізнав. Покотигорошок поклонився йому і запитався:</p>
	<p>— Чого відплачуєшся за добре злим? А Продуйморе його запитав:</p>
	<p>— Чого ти таке питаєш? Я такого не знаю. Покотигорошок питав по другому разу:</p>
	<p>— Чого відплачуєшся за добре злим? Ти живеш у розкошах, а я, Покотигорошок, у біді. Я вам не відплачувався ніколи злим, а лиш добрим.</p>
	<p>І як увидів Продуйморе, що це Покотигорошок, то із страху вмер. Іде Покотигорошок у гостину до Перевернигори. І каже до него:</p>
	<p>— Здоров був, товаришу Перевернигора! Ти думав, що засунув мене в скали і я ніколи більше не вийду відти. А я прийшов подивитися, як ти проживаєш з дівчатами, яких я визволив від чудовиська. Ти в розкошах, а моя дівчина була невільницею колись і невільниця тепер. Тепер закінчується твоє добро, а моєї дівчини біда.</p>
	<p>Перевернигора впав йому до колін і благає:</p>
	<p>— Товаришу Покотигорошку, даруй мені життя. Я тобі це все лишаю і йду в світ, а ти жий на мойому місці.</p>
	<p>А Покотигорошок сказав:</p>
	<p>— Ні, тебе я закінчу. А жінку твою лишу, най жиє тут далі. А я собі піду. Рвало тобі чудовисько з плечей пас, а я тобі урву голову.</p>
	<p>Просився Перевернигора — нічого не помогло. Покотигорошок відрубав йому голову. І вернувся до свої дівчини. Поклонився до неї.</p>
	<p>— Залишай усе, що ти тут робила, і підемо далі.</p>
	<p>А жінки Продуйморя і Перевернигори залишилися далі в тих будинках жити.</p>
	<p>Вернувся Покотигорошок до свойого тата й до мами. Мами не було вже, тільки сестра Оленка й тато. І браттів уже не було. Покотигорошок поклонився татови й сестрі і запитав про браттів. Оленка відповіла:</p>
	<p>— Нема вже братів, ні Івана, ні Федора.</p>
	<p>— А я собі знайшов долю, яку шукав. Вернувся до вас. Хочу з вами жити і з своєю долею.</p>
	<p>Батько його поблагословив і зробив йому весілля. Я там була, набувалася. Вино пила, а в рот не попадало. Та сіла на стільчик, і байці кінчик.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Бабинопілля (Акришори), Косівського району, Івано-Франківської області 7 березня 1983 року Кирничук Анна Петрівна (1926 року народження)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>


<article class="articleMain">
	<h1 class="articleMain__header">Покотигорошок <br><span class="article__headerDescription">Українська народна казка Гуцульщини</span></h1>
	<p>Були чоловік і жінка і мали трьох дітей: Іванка, Федірка і дочку Оленку. Пішли брати на поле за ліс орати, а мама зварила обід і сказала: — Понеси, Оленко, Іванкови та Федіркови полуденок на заліс. Злагодила їжу і подала дівчині.</p>
	<p>Дівчина пішла дорогою і зайшла в ліс. Дивиться, аж там роздоріжжя. Думає: «Котрою дорогою я маю йти?» Стала й задумалася. Чує — щось над нею на дереві заговорило:</p>
	<p>— Чого ти, Оленко, так задумалася?</p>
	<p>— Та блуд мене вчепив і не знаю, котрою дорогою йти.</p>
	<p>— А куди ти йдеш, дівчино?</p>
	<p>Вона глянула вгору, а на дереві сидить чудовисько. Кудлате від ніг до голови, вуха та ніс довгі, борода вп’ятеро довша за саме чудовисько.</p>
	<p>— Несу братам у поле полуденок, — сказала Оленка.</p>
	<p>— Я проведу тебе до братів, сміло за мною!</p>
	<p>І дівчина подалася за ним. Але чудовисько не йшло дорогою, а перескакувало з дерева на дерево, неначе вивірка. Ідуть вони, ідуть, а дівчина говорить:</p>
	<p>— Мабуть, і ви не знаєте дороги.</p>
	<p>Чудовисько відповідає дівчині:</p>
	<p>— Це не блуд, це Помана тебе водить. Але я сильніший від неї. Сміло за мною!</p>
	<p>Ідуть далі, аж бачить Оленка — стоїть великий замок, якого вона не виділа ніколи. І вона напудилася. Чудовисько свиснуло в пальці, і вийшли слуги.</p>
	<p>— Занесіть Оленку до кімнати. Там, де я віддавна для неї місце призначив.</p>
	<p>Слуги вхопили Оленку і в повітрі понесли до палати. Вона впала на ліжко і тяжко заридала:</p>
	<p>— Батеньку мої, мамко мої, браття мої! Ви ж будете голодні, бо я не принесла вам полуденок.</p>
	<p>А чудовисько перебрало диявола на дівчину і послало в поле братам полуденок занести. А брати говорять:</p>
	<p>— Почекай, Оленко, до вечора та поїдемо додому разом. А «Оленка» нічого не сказала, лиш пішла.</p>
	<p>Прийшов вечір, браття приїхали додому. Мама й тато питаються:</p>
	<p>— Де Оленка?</p>
	<p>— Вона не хотіла нас ждати, пішла додому сама.</p>
	<p>— Падоньку гіркий, — мама каже, — певно, учепився дівчини блуд. Треба йти шукати.</p>
	<p>А чоловік каже:</p>
	<p>— Куди вночі йти? Підемо завтра. Настав другий день. Каже старший брат:</p>
	<p>— Я піду за нею шукати.</p>
	<p>Зібрався й пішов. Зайшов у ліс. Глип — стоїть чудовисько на дереві. І каже до него:</p>
	<p>— Що ти, Федірку, так задумався? Шукаєш сестри?</p>
	<p>— Так, — каже Федірко.</p>
	<p>— Вона в мене. Якщо хочеш, аби я тобі її віддав, то треба зо мною боротися. Як побореш мене, то віддам тобі сестру. А ні, то й тебе заберу в неволю.</p>
	<p>— Ходім боротися, — каже Федірко. Чудовисько говорить:</p>
	<p>— Чекай. Перший раз треба сили набрати. А щоби її набрати, то треба попоїсти кремінового хліба і желізного бобу.</p>
	<p>Свиснуло чудовисько в пальці, і вийшли слуги.</p>
	<p>— Принесіть желізного бобу і кремінового хліба. Прийшли слуги і на золотих мисках принесли хліб та й біб.</p>
	<p>— Сідаймо та й їжмо, — говорить чудовисько.</p>
	<p>Зачав Федірко їсти, то це хіба всі зуби поломив би. Не годен він то їсти. А чудовисько поїло то все та й каже:</p>
	<p>— Ходім боротися на желізний тік.</p>
	<p>Пішли на желізний тік, взяли ся бороти, чудовисько лапнуло попід пахи Федірка та як кинуло ним до желізного току! І вбило його.</p>
	<p>— Лежи, — каже, — до суду-віку тут, — сказало чудовисько і пішло в свій терем знущатися над нещасною дівчиною.</p>
	<p>Журяться дома. Нема Федірка. Ні Оленки, ні Федірка. Каже Іванко, молодший брат:</p>
	<p>— Піду я шукати.</p>
	<p>— Та, — кажуть мама й тато, — пропали двоє дітей та й ти пропадеш.</p>
	<p>— Піду, я таки піду шукати.</p>
	<p>Він уперся й нарешті пішов. Пішов він і прийшов у ліс на то роздоріжжя. Глипнув угору — чудовисько на дереві стоїть. І говорить до Іванка:</p>
	<p>— Шукаєш брата та й сестри?</p>
	<p>— Шукаю.</p>
	<p>— Вони в мене, треба зо мною боротися. Побореш мене — забереш брата й сестру, а ні, то я й тебе заберу в неволю.</p>
	<p>Така доля похопила й Іванка, як того Федірка. Не стало всіх трьох дітей. Жура велика стала в хаті. Але були жнива, треба йти в поле. Жінка йде жито жати, а поперед неї горошок котиться. І ластівка над нею злетіла і каже:</p>
	<p>— З’їж горошок!</p>
	<p>А вона взяла той горошок та й проковтнула. А як прийшла увечір додому і заснула, приснився їй сон, що прийшли додому її діти. А в них був старий дідо, що називався Артин. Каже він:</p>
	<p>— У тебе має народитися син, і така в него має бути доля, що він визволить твоїх старших дітей.</p>
	<p>І за рік народився хлопець. Іменем того, що з’їла вона горошок, назвали хлопця Покотигорошок. Вдався він дуже здоровий, і відразу було видно, що виросте великий і сильний.</p>
	<p>Як минув рік, то він уже такий сильний був, що перевернути віз снопів — то забавка для него була. А дідо Артин був уже такий старий, що отемнів. І розказував йому дідо казки. І розповів, що він мав двох братів і сестричку Оленку. І як пішли вони, то й пропали. А Покотигорошок все це собі брав під увагу. Та й говорить татові й мамі:</p>
	<p>— У мене ще були браття й сестричка, і мама не каже мені про це. Я маю йти їх шукати.</p>
	<p>Минуло йому десять рік, і він перейшов ростом усіх товаришів, і нікого не боїться.</p>
	<p>— Ідіть, тату, до коваля, най кує мене залізну булаву.</p>
	<p>Пішов тато до коваля, коваль кував ту булаву дві доби. Приніс її тато додому. А Покотигорошок кинув ту булаву догори і самий пішов до роботи. Надвечір чує — дуже гудить та булава, страшний гук іде. Він вийшов з хати і підложив мізильний палець. Булава впала на той палець і зламалася.</p>
	<p>— Йдіть, тату, до коваля, най викує мені сталеву булаву, бо це булава неважна.</p>
	<p>Пішов тато до коваля, коваль кував щось три доби і викував сталеву булаву. Тато ледве її додому приніс. А Покотигорошок узяв її, кинув догори та й пішов до роботи на цілий день. Надвечір чує страшний шум. Вийшов з хати, підложив мізильний палець. Булава впала на той палець і зігнулася. Каже Покотигорошок:</p>
	<p>— Це неважна булава. Ідіть, тату, до коваля, най кує мосяжну булаву.</p>
	<p>Пішов тато до коваля, кував коваль довше, як тоти рази, і викував таку мосяжну булаву, що насилу тато притягнув її додому. І подав Покотигорошку. Той кинув її догори і пішов до роботи. Надвечір чує дуже страшний шум. Вийшов він з хати, підложив мізильний палець, булава впала на палець і не зігнулася.</p>
	<p>— Оце, — каже, — буде моя зброя.</p>
	<p>Розпрощався Покотигорошок з татом і з мамою і йде. Кажуть мама та й тато:</p>
	<p>— Не йди, Покотигорошку, бо пропали ті двоє та й ти пропадеш.</p>
	<p>— Не журіться, тату та й мамо, я не пропаду. І пішов.</p>
	<p>Зайшов він у ліс, глип, а на дереві сидить чудовисько.</p>
	<p>— Що ти, небоже, шукаєш братів та й сестри? Покотигорошок говорить:</p>
	<p>— Я ніякий тобі не небіж. Я — Покотигорошок, а ти — лихий.</p>
	<p>— Відки ти знаєш, що я лихий? — зчудувалося чудовисько. — В мене, — каже, — твої браття та й сестра. Хочеш, щоби я тобі їх віддав, треба зі мною боротися. Побореш мене — забираєш братів і сестру, а не побореш, забираю й тебе самого в неволю.</p>
	<p>— Ходім боротися, — каже Покотигорошок.</p>
	<p>— Треба перше сили набрати, — каже чудовисько.</p>
	<p>Свиснуло чудовисько на слуги, слуги принесли на золотих мисках хліб та й біб.</p>
	<p>— Станьмо, Покотигорошку, та й їжмо, — каже. Покотигорошок як зачав їсти, то так їв, що на нім аж шкіра дрижала, на чудовиську.</p>
	<p>— Давай ще, як маєш, — каже Покотигорошок.</p>
	<p>Пішли на залізний тік. Покотигорошок лапнув то чудовисько, як перце. І підніс його вище від голови. Чудовисько проситься:</p>
	<p>— Пусти! Віддам, що хочеш.</p>
	<p>— Не мав ти, — каже, — милосердя до моїх братів, не маю я й до тебе.</p>
	<p>І як ним бранькнув до залізного току, то так і вбив чудовисько. Убив та й думає: «Зле я зробив, що вбив цю потвору. Ліпше би він був віддав мені братів і сестру. Не треба було його вбивати».</p>
	<p>І тут надлетіла ластівка. І каже Покотигорошку:</p>
	<p>— Не журися. Я поведу тебе до сестри, покажу, де вона живе.</p>
	<p>І полетіла ластівка поперед него, і повела до того будинку, де жила сестричка. Прийшов він до того будинку, а там на дев’ять замків замкнено. А він узяв булаву та як гримнув в одні двері, другі, треті, четверті. До дев’ятих дійшов, ударив, двері відчинилися, він зайшов, а дівчина сидить і плаче.</p>
	<p>— Що ти плачеш, Оленко-сестричко?</p>
	<p>— Я, — каже, — не мала братів, опріч Федірка й Іванка.</p>
	<p>— Не мала, а тепер маєш, — сказав Покотигорошок, — ходи додому.</p>
	<p>Як узнала дівчина, що братів нема, зачала плакати.</p>
	<p>— Не журись, будуть браття, буде все, — Покотигорошок каже. І пішли вони на залізний тік, де лежали ті побиті браття. А ластівочка сказала:</p>
	<p>— Недалеко є гай, де цілуща й живуща вода. Ідіть у гай, наберіть тої води, покропіть їх, і вони зціляться, ожиють і ввійдуть у силу.</p>
	<p>Пішли вони в недалекий гай, набрали тої води, живущої й цілущої, покропили нею братів, і ожили браття, і повставали.</p>
	<p>— Ходім додому, — каже їм Покотигорошок. А вони розпитують, як там удома.</p>
	<p>— Не питайте, — каже Покотигорошок, — ходім скоріше додому, там будете все знати.</p>
	<p>Як увиділи тато й мама, що Покотигорошок провадить братів і сестричку, що є всі четверо дітей, то дуже втішилися. Була вже осінь, треба їхати в ліс за дровами. Каже тато:</p>
	<p>— Їдьте, хлопці, бо зима йде. Треба дров притягнути.</p>
	<p>Впрягли хлопці дві пари волів та й поїхали в ліс. Всі три поїхали. Нарубали дров. Та й каже один:</p>
	<p>— Та що, ввечері будемо їхати додому? Ліпше переночувати в лісі. Пускаємо воли на пашу, відпочинемо добре, а рано поїдем.</p>
	<p>Ну а Покотигорошок наробився та й ляг під дуба спати.</p>
	<p>А вони один з одним, Федір та й Іван, боялися Покотигорошка. Це такий здоровець. Як не стане тата та й мами, то він може над ними знущатися, бороти їх, бити. Та й надумали вони його убити. Брата рідного. А цей каже, Іванко:</p>
	<p>— Що, ти хоч’ його убити?</p>
	<p>— Ні, я думаю, що його треба прив’язати до дуба. А ми приїдемо додому та й скажемо, що він десь відблукався, пішов шукати ліпших дров. Ми кликали, а він не відзивався, і ми поїхали без него.</p>
	<p>А Покотигорошок чує, як радяться браття і що хочуть з ним робити, але мовчить, вдає, що спить. Вони прив’язали його ланцом до старезного дуба і поїхали додому.</p>
	<p>— А де Покотигорошок? — питають тато й мама.</p>
	<p>— Він пішов шукати ліпших дров. Ми його кликали, а він нічого не відзивався. І ми поїхали.</p>
	<p>Каже сліпий дідо Артин:</p>
	<p>— Не журіться, Покотигорошок дасть собі раду.</p>
	<p>Вони поїхали, а Покотигорошок устав, врвав дуба з корінням, закинув його на плечі і поніс. Прийшов до хати побережника та як кинув того дуба, то вся хата в побережника задрижала. Переночував він у того побережника, а рано закинув дуба на плечі, приніс додому та й кинув коло хати. Каже:</p>
	<p>— Ходіть, браття, поможете дуба закотити. Вийшли браття з хати.</p>
	<p>— Ви думали, — каже, — що я буду над вами знущатися? Я вам жадав добра і далі вам жадаю. Оставайтеся здорові, бо я йду в світ, — каже, — ви мене хотіли знищити, то я йду.</p>
	<p>Пішов він у світ. Іде дорогою, а напроти него йде чоловік.</p>
	<p>— Куди ти йдеш?</p>
	<p>— Іду в світ.</p>
	<p>— А як ти називаєшся?</p>
	<p>— Називаюся Перевернигора. Таку маю силу, що лапаю за гору за верх і перевертаю її. А ти як називаєшся?</p>
	<p>— Я Покотигорошок називаюся. Будемо товаришами. Потоваришували вони обидва і пішли далі. Ідуть вони, а назустріч їм</p>
	<p>іде ще один чоловік.</p>
	<p>— Здорові були! — каже здалека.</p>
	<p>— Здорові. А як ти називаєшся?</p>
	<p>— Продуйвода. Таку силу маю, що як подую, та й воду продуваю геть.</p>
	<p>— То йди з нами. Будемо втрьох. І пішли всі три.</p>
	<p>Ідуть вони та йдуть. І далеко-далеко зайшли. У ліси, в пущі. Дивляться — якась хата стоїть там, у пущі. Зайшли до тої хати — нема нікого.</p>
	<p>— Мемо тут господарювати, — говорять один до одного.</p>
	<p>Стали вони там господарювати. Два йдуть на польовання, а один лишається куховарити. Ті на польовання за звірями, а цей їсти варить. Зварив Продуйвода якусь їжу, чує — стукає хтось до дверей:</p>
	<p>— Пусти!</p>
	<p>Тот отворив двері, дивиться — чудовисько. Входить воно до хати,</p>
	<p>— Давай їсти! — кричить.</p>
	<p>— Чекай, най звариться, — каже, — страва, та й дам. Посиділо чудовисько, почекало, та як скочило саме до горшків.</p>
	<p>Повиїдало все, а тоді лапнуло спузар та як зачало бити того Продуй-воду! Било, било, доки той зміг опам’ятатися, та й щезло чудовисько. А він опам’ятався та й готовить ще раз їду. Би було що їсти, як прийдуть товариші.</p>
	<p>Доварює Продуйвода, а ті приходять з польовання. Вдалося польовання їм, набили звірів, є м’ясо. А Продуйвода не признається, яке-то йому сталося. Нічого не каже, що з ним було.</p>
	<p>Попоїли, полягали спати. А рано вже Перевернигора лишається куховарити, а Покотигорошок та й Продуйвода ідуть на польовання. Ті пішли, а цесь куховарить, і чудовисько приходить знов. Каже:</p>
	<p>— Пусти мене до хати!</p>
	<p>Втворив двері, дивиться — чудовисько.</p>
	<p>— Пересади мене через поріг! Пересадив.</p>
	<p>— Давай їсти! Каже Перевернигора:</p>
	<p>— Чекай, най доварю.</p>
	<p>Небагато чудовисько чекало, та як скочить до горшків. Повиїдало все, що було, та лапнуло спузар, та як зачало бити Перевернигору! Доки той опам’ятався, щезло чудовисько геть.</p>
	<p>Опам’ятався Перевернигора, зачав варити знов, би була товаришам їжа. Приходять товариші, а він не признається їм, що з ним було. Нічого не каже.</p>
	<p>На третій день ідуть на польовання Продуйвода і Перевернигора, а Покотигорошок лишається куховарити. Аж чує — хтось стукає в двері.</p>
	<p>— Відтвори двері! Покотигорошок каже:</p>
	<p>— Як хоч’ до мене в гості, самий іди. Втворяються двері. Глипнув Покотигорошок:</p>
	<p>— Це ж мій знайомий прийшов!</p>
	<p>Він же його колись убив, а цей знов прийшов.</p>
	<p>— Пересади через поріг.</p>
	<p>— Як хоч, — каже, — самий перелізь. Увійшло чудовисько до хати.</p>
	<p>— Давай їсти! — верещить.</p>
	<p>— Зачекай, най наварю, — каже Покотигорошок.</p>
	<p>А воно не чекало, полізло до горшків. Покотигорошок як лапнув булаву мосяжну, та як його змолотив — убив чудовисько. Та й думає: «Таку потвору я вже два рази вбив». Та витяг чудовисько надвір, розколов старий дубовий пень і запакував у ту розколину бороду чудовиська.</p>
	<p>Приходять товариші з польовання, а він каже:</p>
	<p>— Ходіть подивіться, якого я звіря вполював. Ви такого, певно, не вполювали.</p>
	<p>Попоїли, пішли туди дивитися — нема нічого, з пнем потягнулося чудовисько геть. Потягло за собою той пень. Вони всі три пішли за тим слідом. Пень потягнувся під якусь гору. Перевернигора говорить:</p>
	<p>— Тепер моя робота.</p>
	<p>Лапнув за верх гору, перевернув, глип — а там озеро. Каже Продуйвода:</p>
	<p>— А тепер моя робота.</p>
	<p>Продув він ту воду, дивиться, а вдолині — хати. Каже Покотигорошок:</p>
	<p>— Отепер мене спускайте туди линвою, до тої хати. Я піду подивитися, що там є.</p>
	<p>Спустили Покотигорошка линвою надолину. Підійшов він до хати, а там три дівчини. — Чого ви тут, дівчата?</p>
	<p>— Та нас, — каже, — забрало сюди чудовисько.</p>
	<p>— А де воно, те чудовисько? — питає Покотигорошок.</p>
	<p>— Там у кімнаті лежить. Побив його хтось і дуже слабе воно.</p>
	<p>Покотигорошок пішов та як дав йому. І вбив його мосяжною булавою. Та й витяг з него жовч, щоб воно більше не віджило. Та зсипав жовч у фляшчину, а тіло тої потвори спалив. І все.</p>
	<p>У того чудовиська великі скарби були. Покотигорошок тоти скарби забирає і віддає нагору товаришам. Золото, срібло і самих дівчат повіддавав, а товариші линвою нагору тягнули.</p>
	<p>А в них було таке гасло, що як линву раз потягне, то, значить, уже нічого нема там більше, уже він самий лишився. Треба вже його самого тягнути.</p>
	<p>А в Покотигорошка був такий розум, що він не самий прив’язався до линви, а прив’язав той пень і сіпнув раз, щоб його тягнули догори.</p>
	<p>А товариші підтягнули догори та й пустили, щоб Покотигорошок розбився. А то впав і розбився пень.</p>
	<p>І тут зробилося назад озеро, і лишився Покотигорошок в підземеллі. І задумався: «Зрадили товариші. Буду тут самий під землею». Нема в него нічого, але сюди-туди рушився і знайшов собі якесь там прохарчування. Та й уже похожує там, посвистує самітний. Що робити?</p>
	<p>Це було літо. Іде він десь у малини, десь рибу ловить і так жиє. І так прожив цілий рік. Але одного разу улляли великі дощі. І дуже пищать орлята на дереві у гнізді. А орлиця відлетіла десь. Він пожалував тих молодих орлів і вкрив їх своїм кожухом. Прилітає орлиця.</p>
	<p>— Хто вас так охоронив? — питає.</p>
	<p>— Це, — каже, — той дядько, що сховався під малинником. Подивилася орлиця на Покотигорошка.</p>
	<p>— Чим маю вам віддячити?</p>
	<p>А він дивиться на орлицю та й каже:</p>
	<p>— Якби ви могли мене винести з цего підземелля... А орлиця до него людським голосом говорить:</p>
	<p>— Налови риби і набери в торбу. І я повезу тебе. І якщо я буду повертати до тебе дзьоб, би-с мені у дзьоб кидав по рибі.</p>
	<p>Пішов Покотигорошок, наловив торбу риби, взяв її на плечі.</p>
	<p>— Сідай на мене, — сказала орлиця.</p>
	<p>Сів він на орлицю. Орлиця полетіла і понесла його. І як дзьоб оберне до него, він по рибі й кидає. Коли ся оберне, все кидає, аби вона силу не втратила і не розбилася разом з Покотигорошком до скали.</p>
	<p>Нарешті навертає ще раз дзьоб орлиця, а він як, ади, сягнув, а торба похилилася і вся риба попадала. «От, — думає, — біда. Зараз силу втратить орлиця. І розіб’ється вона, і я розіб’юся». Витяг він ніж з кишені і втяв кавалок свої литки. Орлиця повертає до него дзьоб, а він кинув у дзьоб кавалок литки свої. І орлиця дістала таку силу, що скоро стала на твердій землі.</p>
	<p>— Що ти, — каже, — такого доброго мені дав, що я таку силу дістала?</p>
	<p>А він показує рану на литці.</p>
	<p>— Ти, — каже, — є розумний чоловік, що ти не дав собі погинути і мене врятував.</p>
	<p>І орлиця виплюнула кавалок тої мерші, притулила його, і то зразу приросло.</p>
	<p>— Отепер іди собі, куди йдеш.</p>
	<p>Іде Покотигорошок по якійсь полонині. Пастушать пастухи вівці.</p>
	<p>— Чиї це вівці? — питає Покотигорошок.</p>
	<p>— Це наших, — каже, — панів.</p>
	<p>— А як ваші пани називаються?</p>
	<p>— Один — Перевернигора, а другий — Продуйвода. Вони тут поженилися. І одна служниця в них є.</p>
	<p>Покотигорошок думає: «От де мої товариші».</p>
	<p>— А добрі вони, ваші пани?</p>
	<p>— Та такі добрі, — каже, — що за корець зерна кажуть цілий рік робити.</p>
	<p>«Треба їх покарати», — думає Покотигорошок. І пішов до Продуй-води. А Продуйвода як уздрів Покотигорошка, серце ’му пукло зі страху. І вмер він. Тоді пішов Покотигорошок до Перевернигори, щоб покарати ще й того. Той як завидів його, та й крикнув:</p>
	<p>— Прийшов розбишака! Бийте його, катуйте!</p>
	<p>— Я не розбишака, — каже, — ви розбишаки. Ви знущаєтеся над людьми. Людей кривдиш, Перевернигоро!</p>
	<p>Та як узяв ту булаву, та як змолотив його! Убив того Переверниго-ру, а тоту дівчину Олюсю, ту служницю, взяв собі за жінку. Оженився з нею і жиє ще й нині, як не помер.</p>
	<p>А я сів на столець та й цій байці конець.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Верхній Березів, Косівського району, Івано-Франківської області 17 листопада 1986 року Неґрич Михайло Миколайович (1920 року народження)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>


<article class="articleMain">
	<h1 class="articleMain__header">Покотигорошок <br><span class="article__headerDescription">Українська народна казка Бойківщини</span></h1>
	<p>Було в єдних людей три сини і мала дочка Оленка. Навесні їдуть всі три сини орати волами. І питаються маму:</p>
	<p>— А хто нам їсти винесе?</p>
	<p>Мама каже:</p>
	<p>— Оленка винесе вам, але вона не знає, де ви будете орати.</p>
	<p>— Ми потягнем скибу від аж там, де будемо орати. І за тою скибою вона піде.</p>
	<p>І вони зробили таку скибу, а Злий Дух узяв ту скибу закотив, а свою протяг до свого помешкання. І Оленка за тою скибою пішла аж до помешкання Злого Духа. Чекають браття до вечора — Оленки нема. Приїжджають домів.</p>
	<p>— А чому ж Оленка нам їсти не винесла?</p>
	<p>Мама каже:</p>
	<p>— Вона ж понесла.</p>
	<p>Ідуть браття шукати, де вона є. і зайшли вони за тою скибою аж під землю до помешкання Злого Духа. Оленка там сидить. Побачила вона їх і настрашилася. І каже:</p>
	<p>— Тікайте геть, бо він вас уб’є.</p>
	<p>А вони не тікають. І вона їх сховала. Приходить Злий Дух і каже:</p>
	<p>— Тут чути людського духа.</p>
	<p>Вона втаїти не могла.</p>
	<p>— Тут мої браття прийшли.</p>
	<p>І він їх не бив, а замкнув їх у пивницю.</p>
	<p>А їхня мама йшла дорогою, і котився по дорозі горох. Вона той горошок підняла, з’їла і зайшла в тяготу. Від того горошка. Коли пройшло дев’ять місяців, вона народила сина і назвала його Покотигорошком.</p>
	<p>Виріс Покотигорошко і питається мами:</p>
	<p>— Що, нас більше не було, ба я один?</p>
	<p>Мама каже:</p>
	<p>— Були. Три браття й сестра. Вона понесла їсти браттям і десь пропала. І браття пішли за нею й пропали.</p>
	<p>Тоді він каже до мами:</p>
	<p>— Я йду їх шукати.</p>
	<p>Але то не так скоро було. Отець його копав студню на воду. І дібрався до великого заліза. І люди, ті робітники, не могли його вийняти. Пішли в село більше людей закликати. А Покотигорошок за той час скочив у яму і виверг тото залізо сам. І пішов до кузні, і вкув з того заліза палицю. І каже до вітця:</p>
	<p>— Ви ходіть зо мною.</p>
	<p>І тою палицею вер догори, до облаків. І каже:</p>
	<p>— Я лягаю спати. Як та палиця буде згори летіти, би-сьте мене збудили. Вона буде свистати дуже.</p>
	<p>Коли вітець його збудив, палиця надлетіла, він наставив палець під ту палицю. Палиця впала на палець і трохи ся зігнула. Тоді він пішов знов до кузні, і коваль вкув ліпше, що палиця міцніша була. І тоді знов вер він палицю догори і сам ляг спати.</p>
	<p>— Тату, як вона буде летіти, би-сьте мене збудили.</p>
	<p>І вона летіла, та палиця, він підставив палець, і вона не зігнулася.</p>
	<p>І пішов він визволяти братів. Прийшов там — Оленка сидить. Але вона не знала, що то брат. А він сів собі на вікно. Вона каже:</p>
	<p>— Ти тікай, чоловіче, бо тут Злий Дух. Як прийде, він тебе вб’є.</p>
	<p>А він сказав:</p>
	<p>— Я не боюся.</p>
	<p>Прилітає Злий Дух і каже:</p>
	<p>— Тут десь прісна душа є.</p>
	<p>І увидів його на вікні. Та й питається:</p>
	<p>— Чого ти прийшов, битися чи миритися?</p>
	<p>Покотигорошок каже:</p>
	<p>— Битися.</p>
	<p>І пішли на залізний тік битися. Злий Дух каже:</p>
	<p>— Мечи ти мною.</p>
	<p>А Покотигорошок йому:</p>
	<p>— Ні, ти перше мечи мною.</p>
	<p>Злий Дух узяв Покотигорошка і забив у залізні тік по кіски. Покотигорошок вирвав ноги та як ударив тим Злим Духом, забив його по опояс. І той не міг витягнути ноги, і Покотигорошок узяв свою палицю і тою палицею його вбив. І взяв своїх братів з пивниці, узяв сестру і веде їх додому.</p>
	<p>Ішли вони, йшли. Він заморений був, Покотигорошок. Пішли вони під дуба і там посідали спочити. Покотигорошок заснув. Тоді браття кажуть:</p>
	<p>— та нас три, та не могли Оленку визволити, а він один визволив?</p>
	<p>А вони не знали, що то брат. Коли він заснув, вони його прив’язали до того дуба, а сами пішли додому. Прийшли додому, а мама з батьком питається:</p>
	<p>— А де ж брат?</p>
	<p>І вони здогадалися, що то брат. Вертається вони за ним, за братом. А він пробудився, вирвав того дуба і приносить додому. І так тим дубом ударив по землі, що земля потремтіла. І каже:</p>
	<p>— Ви такі браття? Ви мене прив’язали до дуба й лишили? Іду я від вас геть, з вами жити не буду.</p>
	<p>Іде він степами, зайшов у ліс. А там силач вириває дуби. Питає Покотигорошок:</p>
	<p>— Що ти робиш?</p>
	<p>— Та шлях роблю, бо нема куди ходити.</p>
	<p>Покотигорошок питає:</p>
	<p>— Як тебе звати?</p>
	<p>— Вирвидуб.</p>
	<p>— А я Покотигорошок. Ходи зі мною.</p>
	<p>І йдуть вони далі. Стрічають чоловіка, що розсуває гори. Покотигорошок каже:</p>
	<p>— Що ти робиш?</p>
	<p>— Та шлях роблю. Гори дуже тісні, нема куди пройти.</p>
	<p>— А як тебе звати?</p>
	<p>— Розвернигора.</p>
	<p>— А я Покотигорошок. А цей — Вирвидуб. Ходи з нами.</p>
	<p>Та й ідуть вони всі три, зайшли в глибокий ліс і найшли хатку. І в ті хаті замешкали. Покотигорошок каже:</p>
	<p>— Будемо по черзі їсти варити!</p>
	<p>Перше остався Вирвидуб їсти варити. А Покотигорошок і Розвернигора пішли на полювання. Вирви дуб зварив їсти і ліг собі на лежанку спочити. І надходить такий малий дідо, з бородою по саму землю, і пукає в двері.</p>
	<p>— Пусти ня! Втвори мені!</p>
	<p>А він каже:</p>
	<p>— Невеликий-єсь пан, втвори собі сам.</p>
	<p>Той дідо ввійшов у хату, взяв Вирвидуба за чуда, видер’му від потилиці до заду пас і повісив’го на стіну на клинець. А сам пішов і то все поїв, що Вирвидуб наварив, і пішов геть. Вирви дуб з клинця відорвався і пішов знов варити їсти. Бо ті прийдуть — нема що їсти.</p>
	<p>Приходять Покотигорошок і Розвернигора на обід, питають:</p>
	<p>— А чого ти так пізно їсти вариш?</p>
	<p>Він каже:</p>
	<p>— Бо я заспав.</p>
	<p>І не повідає того, що з ним було.</p>
	<p>На другий день лишився їсти варити Розвернигора. А вони пішли на полювання, Вирвидуб і Покотигорошок. Зварив Розвернигора їсти і ліг на лежанку спочити. Надходить малий дідо з бородою по саму землю і пукає в двері:</p>
	<p>— Пусти ня! Втвори мені!</p>
	<p>А він каже:</p>
	<p>— Невеликий-єсь пан, втвори собі сам.</p>
	<p>Дідо ввійшов до хати, взяв Розвернигору за чуба, видер йому від потилиці до заду пас і повісив’го на стіну на клинець. А сам пішов то все поїв, що було наварено, і пішов геть. Розвернигора із клинця відорвався. Бо товариші прийдуть — нема що їсти.</p>
	<p>Приходять вони на обід і питають:</p>
	<p>— Чого ти так пізно їсти вариш?</p>
	<p>— Заспав-им, — каже.</p>
	<p>Третій день лишився їсти варити Покотигорошок. Зварив їсти і так само ліг на лежанку відпочити. Приходить той дідо з бородою, пукає в двері і каже:</p>
	<p>— Отвори мені!</p>
	<p>Покотигорошок отворив.</p>
	<p>— Пересади через поріг. Тоді той дідо бере Покотигорошка за чуба, а Покотигорошок каже:</p>
	<p>— Еге, дідусю, ти до чуба берешся! Я з тобою справу зроблю.</p>
	<p>Взяв Покотигорошок топір, взяв того діда за бороду, вивіз у ліс, ударив топором у дуба й розколов. І запхав дідову бороду в розщіп, топір витягнув, і то стиснулося докупи, і ймив дуб діда за бороду.</p>
	<p>Коли ті два прийшли на обід, Покотигорошок сказав:</p>
	<p>— Хлопці, ходім, я вам покажу чудо. Тут приходив такий малий дідо. Я його пересадив, а він брався до мого чуба. Я вам зараз покажу його.</p>
	<p>Виводить він їх у ліс — нема що показувати. Дідо вирвав дуба з корінням і втік.</p>
	<p>І вони за тим слідом, що дідо поволочив дуба, пішли аж до діри, що вела в підземне царство. Всукали мотуз і спустили Покотигорошка в діру на тамтой світ. а сами його чекали. Він так їм наказав. Покотигорошок спустився і побачив там помешкання. Зайшов, а там сидить царева дочка. Дідо вкрав її колись у царя. Покотигорошок питається:</p>
	<p>— Де той дідо, що з дубом утік?</p>
	<p>Вона каже:</p>
	<p>— Пішов витягати бороду з дуба.</p>
	<p>Покотигорошок найшов його, а він ще чуть-чуть і бороду вже витягне. Тоді Покотигорошок вбив його своєю палицею. А царева донька показала йому, де гроші. І кричить Покотигорошок до своїх товаришів:</p>
	<p>— Спущайте мотуз!</p>
	<p>Спустили мотуз, і він прив’язав мішок золота. І кричить:</p>
	<p>— То ваше!</p>
	<p>Вони витягнули той мішок і знову спустили мотуз. Він прив’язав другий мішок золота. Вони тягнуть догори, а він кричить:</p>
	<p>— І то ваше! Спущайте мотуз!</p>
	<p>Спустили вони мотуз третій раз, він прив’язав цареву дочку і кричить:</p>
	<p>— Тягніть! То моє!</p>
	<p>Коли витягли, він крикнув:</p>
	<p>— Тепер спущайте мотуз за мною!</p>
	<p>А вони говорять:</p>
	<p>— Чи будемо його тягнути? Золото маємо, жону маємо, а його вб’ємо.</p>
	<p>Він прив’язав великий камінь і кричить:</p>
	<p>— Тягніть!</p>
	<p>А вони думали, що то він. Підтягнули під верх і пустили. Щоб він забився.</p>
	<p>Камінь упав коло Покотигорошка. Ну й що робити, як тут раду дати? Походив він там та й сів під дубом. І тут почалася велика злива, великий дощ був. Чує він, а на тім дубі вороненята маленькі пищать, бо вода їх заливає. Тоді він виліз на дуба, зняв з себе одежу і прикрив їх, щоб їх вода не залляла. А сам зліз і сидить під дубом.</p>
	<p>Надлітає великий ворон і питається своїх дітей.</p>
	<p>— Хто вас врятував? Хто вас прикрив?</p>
	<p>Вони кажуть:</p>
	<p>— Ми тобі повімо. Коби ти його не з’їв.</p>
	<p>Він каже:</p>
	<p>— Нє.</p>
	<p>І вони повіли йому. Злітає той ворон з дуба і питає його:</p>
	<p>— То що ти хочеш за те, що ти мої діти врятував, що їх злива не залляла?</p>
	<p>— Нич не хочу, хіба винеси мене на той світ.</p>
	<p>Ворон каже:</p>
	<p>— Я тебе не винесу, бо я не можу. Ти постарай бочку води і бочку м’яса.</p>
	<p>Він постарав бочку м’яса і бочку води. Каже ворон:</p>
	<p>— Положи то на мене і сам на мене сядеш. Як я поверну голову в правий бік, даш мені в дзюбу шматок м’яса, як у лівий бік — даш мені напитися води.</p>
	<p>І полетіли. І він йому давав воду й м’ясо, поки стало. Підлетіли під гору, ще трохи летіти, і м’яса не стало. Тоді Покотигорошок відірвав собі кусок литки і йому кинув у дзюбу.</p>
	<p>Коли вилетіли на гору, на світ, ворон питається:</p>
	<p>— Що ти мені таке смачне дав, що я дістав таку велику силу?</p>
	<p>— Я відрізав кусок литки і тобі дав.</p>
	<p>Тоді ворон плюнув, і той кусок литки випав, і приложив його, і то приросло. І ворон вернувся в підземне царство, а Покотигорошок пішов далі. А куди пішов, я не видів.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>129 (2118). Покотигорошок. СУС 312D+301. 5 січня 1990 р. Стець Василь Прокопович (1905). Львівська область, Турківський район, село Ясінка</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Буковини/">Фольклор Буковини</a></li>
		<li><a href="/Фольклор Гуцульщини/">Фольклор Гуцульщини</a></li>
		<li><a href="/Фольклор Бойківщини/">Фольклор Бойківщини</a></li>
	</ul>
</footer>
<!--#include virtual="/-/inc/general__page_end.inc" -->
