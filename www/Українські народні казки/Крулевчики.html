<!--#include virtual="/-/inc/general__page_start.inc" -->
<title>Крулевчики ☼ Українська народна казка ☼ Народна творчість</title>
<meta name="Description" content="Українська народна казка Гуцульщини «Крулевчики» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Крулевчики.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Крулевчики <br><span class="article__headerDescription">Українська народна казка Гуцульщини</span></h1>
	<p>Був багач та й був бідний. Бідний мав два хлопчики. Він ходив у ліс, носив дров та й продавав людям, та й з цего жив. Пішов він одного разу в дрова, дивиться, по гілляках скаче потятко. Він думає: «Ех, коби це потя ймив. Та й приніс би т’хаті, та й хлопчики би мали забавку». І ймив він то потятко. Приходить додому, дає його дітям, діти так ся втішили. Приходить до него брат-багач.</p>
	<p>— Що то за потя бігає та чвіркає в хаті?</p>
	<p>— То я в лісі ймив. Та то так діти тим ся тішать, йой.</p>
	<p>— Ану йми його, най я на него подивлюся.</p>
	<p>Їмив він, подає братові. Брат обзирає потя, обзирає, а в потяти пише під крильцем: «Хто з’їсть з цего потяти серце, то буде кожного ранку по три червоних під ним». Багач каже бідному братови:</p>
	<p>— Я тобі дам за це потя миску муки.</p>
	<p>І віддав йому бідний потя за миску муки.</p>
	<p>Приніс багач потя додому. А він мав дівку, і через якийсь час прийшли до него по ту дівку свати. Висватали. Роблять весілля. Молоді пішли до вінчання, а ґазда сказав кухарці:</p>
	<p>— Заріж це потятко і все наполовині розділи. Серце, печінку — все наполовині. І звари це, і аби-с перед молодими це поклала, як прийдуть з вінчання. Аби молоді з’їли.</p>
	<p>А хлопчики бідного брата бігали на весіллю. На них кухарка байдужа. Хлопчики поголодніли. А на полиці стояло в мисці то зварене і розділене потя. Хлопчики подумали: «З’їмо трошки м’яса, ніхто не ме знати».</p>
	<p>Взяли по навальнику і з’їли. Кухарка до того, а там нема ні серця, ні печінки. Вона штрикла, зарізала кугутика, обрихтувала, зварила серце й печінку — вже все є.</p>
	<p>Прийшли молоді з вінчання, кухарка дала половину того м’яса молодій, половину молодому. З’їли вони то. Та й по весіллю раненько дивиться багач у постіль. А то нема ніяких червоних.</p>
	<p>— Дав, — каже, — миску муки задурно.</p>
	<p>А бідний та й бідного жінка пішли з хлопчиками з весілля т’хаті. Чоловік і жінка полягали спати на лужко, а хлопчики на піч. Жінка пішла рано робити порядок на печи, дивиться, під одним хлопчиком три червоних і під другим три. Приходить т’хаті чоловік, а вона каже:</p>
	<p>— Біда, чоловіче.</p>
	<p>— Яка.</p>
	<p>— Хлопці в твого брата вкрали шість червоних та й поділилися.</p>
	<p>— Не знаю, — каже, — як то було. Ану на другий день будемо знов видіти.</p>
	<p>Другий день знов дивляться обоє на піч. Знов є по три червоних.</p>
	<p>— Біда, чоловіче, діти мають щезника. Знищ ці діти, вибий їх.</p>
	<p>— Як бити свої діти? — каже. — Як дійде до уряду, то нас за це заберуть і покарають. Я не так зроблю. Відвезу їх у ліс і лишу там. Прийде звір та й пожере їх. А вбити я не годен.</p>
	<p>Каже тато:</p>
	<p>— Діти, йдемо в дрова.</p>
	<p>— Добре, тату, підемо.</p>
	<p>Завів він їх у ліс, поклав їм ватерку.</p>
	<p>— А я йду дров назбирати, аби мали що додому нести.</p>
	<p>— Йдіть, татку.</p>
	<p>Завішав він на дерево гілляку, вітер віє, а гілляка коц, коц. Зачало смеркатися, ідуть діти туди, куди пішов старий. Дивляться, а то гілляка цоркає до бука. Діти наложили більший вогонь і зачали ґвавтувати, бо то ніч, і вони боялися. А лісом ішов лісник та й учув той голос діточий. Приходить, дивиться, а то двоє дітей коло ватри пищать.</p>
	<p>— Що ви тут, діти, робите?</p>
	<p>— Ми з татом прийшли в дрова, тато наложив нам ватру та й пішов. Сказав, що прийде за нами, та й нема його. Або його звір з’їла, або втік від нас.</p>
	<p>— А ви би, діти, пішли зо мною?</p>
	<p>— Підемо.</p>
	<p>— А чиї ви є?</p>
	<p>— Мамині.</p>
	<p>— А відки ви?</p>
	<p>— Не знаємо.</p>
	<p>— Добре, дітоньки, ходіть зо мною.</p>
	<p>Прийшов той побережник т’хаті. Та й привів тих двох хлопчиків.</p>
	<p>— Де ти, чоловіче, тілко був, що так пізно прийшов?</p>
	<p>— Йой, жінко, мені бог дав щастя.</p>
	<p>— Яке щастя?</p>
	<p>— Ади, я хлопців найшов у лісі. Що, це не є щастя? Вона подивилася на хлопчиків і сказала:</p>
	<p>— Правда, щастя. У нас дітей нема, це будуть наші діти. Вигодувала жінка хлопчиків та й питає:</p>
	<p>— Де ви спали дома?</p>
	<p>— На печи.</p>
	<p>Постелила вона на печи, та й полягали хлопчики спати. А рано встають усі, чоловік зібрався й пішов у ліс. Діти поскакали на землю. Дала їм жінка їсти і пішла робити порядок на печи. І найшла там, де вони спали, по три червоних.</p>
	<p>Чоловік приходить з лісу й питає:</p>
	<p>— Як хлопці?</p>
	<p>— Все добре. Добре їдять. І, знаєш, ці хлопці мали при собі по три червоних.</p>
	<p>— Та як?</p>
	<p>— Я найшла на печі шість червоних.</p>
	<p>Жінка помила хлопців, перебрала їх, і на вечір полягали вони знов на печи спати. А рано встали всі, чоловік пішов, хлопці поскакали з печі, ґаздиня на піч, дивиться — знов є шість червоних. «От, — думає, — бог дав нам щастя».</p>
	<p>І дав побережник хлопчиків до школи. І вчаться вони за всіх учнів найкраще. І кожного ранку є по шість червоних.</p>
	<p>— Бог дам нам щастя, — каже жінка чоловікови, — ми вже маємо червоних багато.</p>
	<p>Одного разу хлопчики прийшли з школи і ввечір полягали спати, а чоловік з жінкою говорять про них. Кажуть, що з цими хлопцями найшли вони в лісі щастя своє. А хлопці це чують та й собі думають: «Ми не їх сини, тато нас найшов у лісі». (А вони вже забули, як їх лісник найшов.) Рано питаються вони тата й мами:</p>
	<p>— Чого ви кажете, що ми ваші сини, як ви нас найшли? Ви вночі це говорили.</p>
	<p>— Я вас найшов, але я вами більше тішуся, як тішився б рідними дітьми.</p>
	<p>І далі кличуть вони побережника та й його жінку татом і мамою. Кінчили хлопці школу, і лісник купив їм по рушниці. А лісник і його жінка прозвали їх з маленьких літ Крулевчиками. Каже їм побережник:</p>
	<p>— Підемо, Крулевчики, на польовання. Я вас навчу полювати.</p>
	<p>А вони були здібні до того. Що вздріли на очі, то так і вбили. Летять гуси. Каже він одному:</p>
	<p>— Бий передню гуску. Попадеш чи ні?</p>
	<p>Стрілив — убив. Передня гуска пішла на землю. Каже другому:</p>
	<p>— Бий задню гуску. Стрілив — убив.</p>
	<p>— Ви, хлопці, кращі стрільці від мене. Вертаймося т’хаті. Вертаються вони т’хаті та й по дорозі говорять:</p>
	<p>— Тату, ми хочемо йти в світ. Що ми коло вас видимо?</p>
	<p>— Ой сини мої дорогі, не лишайте мене.</p>
	<p>— Ми, тату, підемо в світ, але ми за вас не забудемо. Ми й вас потому до себе озмемо.</p>
	<p>— Як так, сини, то завтра я піду ще вам мечі куплю. Маєте рушниці, будете мати й мечі.</p>
	<p>Поїхав побережник у місто і купив три мечі. Повертається додому і дає тому один меч і тому один. А третій мечик дає їм один на двох.</p>
	<p>— Як побачите на роздоріжжі дерево, забийте цей мечик у то дерево. І в рік вернетеся д’тому мечикови. Як буде половина мечика заїржавлена, то одного з вас уже нема, вже він умер.</p>
	<p>І подалися вони в дорогу. Ідуть вони, дивляться, біжить заєць. Один хапає рушницю і хоче його бити. А заєць каже:</p>
	<p>— Крулевчику, не бий мене, стану в пригоді вам. А другий брат каже:</p>
	<p>— Не стріляй, лиши. Видиш, які ми щасливі в бога. Звір до нас говорить.</p>
	<p>Дивляться вони, біжить заєць, а за ним два зайчики маленькі. Старий заєць попри них пішов, а два малих з ними лишилися. Вони взяли ті зайчики і несли їх трохи, та й один другому каже:</p>
	<p>— Пускаймо, най собі за нами йдуть. От, — каже, — які ми щасливі, бог дає нам по зайчикови.</p>
	<p>Ідуть далі. Дивляться, біжить лис. Один хапає рушницю стріляти. Лис каже:</p>
	<p>— Крулевчики, не бийте, стануся в пригоді.</p>
	<p>І вони не стріляли. Дивляться, біжить лис і веде два лисики. І старий лис пішов, а малі ся лишили. І зайчики скачуть, і лисики за ними йдуть.</p>
	<p>— От які ми щасливі, бог дав нам і лиси. Ідуть далі, дивляться, вовк біжить.</p>
	<p>— Биймо цю звір, нехарну і шкідну.</p>
	<p>І хочуть обидва стріляти. А вовк каже:</p>
	<p>— Крулевчики, не бийте, стану в пригоді. Один до другого каже:</p>
	<p>— Лишім геть, не биймо.</p>
	<p>Дивляться, вовк біжить і два вовченяти за ним. І вовк попри них, а вовченята лишилися з ними. Та й ідуть вони далі. Дивляться, іде медвідь.</p>
	<p>— Биймо цего медведя шкідного. Підняли рушниці, а медвідь, каже:</p>
	<p>— Не бийте, стану в пригоді.</p>
	<p>— Лишім геть, — каже один брат. — Ми такі щасливі, що навіть медвідь до нас говорить.</p>
	<p>Поклали рушниці на плечі. Дивляться оба, медвідь іде і два медведі малих веде за собою. Медвідь пішов далі, а малі лишилися з ними.</p>
	<p>— От ми щасливі в бога. Маємо по штири пари звіри. Ідуть вони далі, дивляться, іде лев.</p>
	<p>— Биймо цего лева! А лев каже:</p>
	<p>— Не бийте мене, стану вам у пригоді.</p>
	<p>І вони не били. Дивляться, іде лев і веде два маленьких левики. Старий лев пішов, а малі лишилися з ними.</p>
	<p>— Які ми щасливі! Дав нам бог по п’ять пар звіри.</p>
	<p>І пішли вони далі. Дивляться, одна дорога веде туди, друга туди, а посередині деревина стоїть. Каже один:</p>
	<p>— Знаєш, що нам тато казав?</p>
	<p>— Знаю. Казав, що як найдемо дві дорозі, то один би йшов у одну дорогу, а другий — у другу. А в цю деревину мечик забити. Забиваймо мечик у це дерево, а в рік вернемося і, як мечик буде наполовину заїржавлений, то вже одного з нас нема.</p>
	<p>Один пішов у одну дорогу, а другий — у другу. Той, що пішов у праву дорогу, прийшов у велике місто. А там фани чорні і смуток великий. Входить він до одного готелю.</p>
	<p>— Пане готельник, ви би не могли цю мою звір погодувати, та й мене? Я заплачу вам дуже красно.</p>
	<p>Дав готельник звірі їсти. Та й йому.</p>
	<p>— Пане готельник, що такий смуток та й жалоба у вашім місті?</p>
	<p>— Тут у нас на горі є капличка. І там є велика нора. А в тій норі є змія з дванадцятьма головами. Та й тій змії муситься дати щомісяця дівчину вісімнадцяти рік, аби вона пожерла. Якби не дали, спирає воду на весь край. Тепер є в царя дочка вісімнадцяти рік, і мусить давати її цар на жертву. Тому й смуток у нас і чорні фани.</p>
	<p>— Пане готельник, покажіть мені, де та гора, де капличка.</p>
	<p>— Покажу, але би ви не йшли там, бо змія вас знищить.</p>
	<p>— Нічого, — каже, — я би з нею мав охоту поборотися.</p>
	<p>— Отам генди гора і капличка. І там вона є, та змія. Іде він туди і по дорозі питається свої звірі:</p>
	<p>— Ви мені поможете змію вмордувати?</p>
	<p>— Поможемо. Як не загинемо, то замордуємо її.</p>
	<p>Він підійшов там, найшов ту капличку, став біля неї і дивиться. Чує, музика смутно грає, вже ведуть цареву дочку. А звір уже пляше, злости набирає.</p>
	<p>Завели дівчину в капличку, завили очі, і все тікає, що має сили. Приходить він, імив ю за руку, ту царську доньку, а вона кричить. Каже:</p>
	<p>— Не кричи, ще нема змії. Розвив він їй очі.</p>
	<p>— Іди в сторону, туди, де я був. А я буду намість тебе тут.</p>
	<p>А змія відти показалася та й питається:</p>
	<p>— Крулевчику, вогнем хоч’ битися чи мечами?</p>
	<p>— Мечами, — каже він. І крикнув він:</p>
	<p>— Звір, рушай!</p>
	<p>І вся звір на ню, а він вихватив меч і стинає голови. Стяв дванадцять голів і перевернулася змія. І пішла вода на весь край. А він узяв ніж та й повідтинав з кожної голови язики. Та прийшов д’тій доньці царській і каже їй:</p>
	<p>— Я тебе вборонив. Змії вже нема. А вона каже йому так:</p>
	<p>— Як хочте, то я буду ваша жона. Я — царська донька.</p>
	<p>— Я знаю.</p>
	<p>А вона мала на шиї п’єть ніжок коралів. І на кожну звір поклала ніжку. І мала перстенець з татовою назвою. І подарувала вона той перстенець йому. І подарувала шовкову хустину з татовим золотим написом. Він перервав хустину наполовині і половину подав їй, а половину собі взяв.</p>
	<p>— Сховай, тобі ся здасть.</p>
	<p>Та переломив перстенець і каже:</p>
	<p>— Половина тобі, а половина мені. Здасться тобі та й здасться мені. А я хочу трохи спати, бо втомився.</p>
	<p>А вона каже:</p>
	<p>— Я так само хочу спати, бо я переживала дуже, я мало спала. Я тебе прошу, пане Крулевчику, би ми йшли разом додому.</p>
	<p>— Ні, не підемо, я аж за рік до тебе прийду. Лягають спати, і каже він левови:</p>
	<p>— Якби хтось ішов, би-с мене збудив.</p>
	<p>І заснув Крулевчик. А лев каже медведеви:</p>
	<p>— Я лягаю спати, бо я дуже намучився. Якби хтось ішов, би-с мене збудив.</p>
	<p>— Збуджу.</p>
	<p>А медвідь сказав вовкови:</p>
	<p>— Я хочу спати. Якби хтось ішов, би-с мене збудив. А вовк сказав лисови:</p>
	<p>— Я хочу спати, бо й я намучився. Якби хтось ішов, би-с мене збудив.</p>
	<p>А лис сказав зайцеви:</p>
	<p>— Я хочу спати. Якби хтось ішов, аби ти, заєць, мене збудив. А заєць сидів, сидів та й заснув.</p>
	<p>А збоку стояв циган і на то дивився. Видить, що звір спить, той, що знищив змію, спить і царська донька спить — всі сплять. Вихватив циган хлопців меч і стяв йому тим мечем голову. Та злапав царську доньку, закрив їй рот, аби не кричала, і відніс далеко в ліс. І там їй каже:</p>
	<p>— Скажеш батькови, що змію знищив я. Присягай, що так скажеш, а як не хоч’ присягнути, так зараз тобі голову зрубаю. Ти виділа, як я тому голову стяв.</p>
	<p>Вона перелякалася й присягла. Тоді він її попід руку і веде до царя. Приходить і каже:</p>
	<p>— Хло’, я твою доньку оборонив від смерти.</p>
	<p>— Та, — каже, — як ти змію знищив?</p>
	<p>— Цею шаблею порубав усі голови.</p>
	<p>— Як ти їх порубав, принеси мені ті голови, аби я видів.</p>
	<p>Злапав циган міх і пішов. Приносить до царя зміїні голови та й каже:</p>
	<p>— Видиш, царю, я приніс дванадцять голів.</p>
	<p>— Якої ти хоч’ за це плати, цигане?</p>
	<p>— Нічого не хочу, лиш хочу зятем твоїм бути, взяти твою доньку за жінку.</p>
	<p>— Добре, — каже, — мала вона погинути, то буде твоя жона. Байка, що ти циган.</p>
	<p>— Добре, але вже най ідемо до попа. А дочка каже:</p>
	<p>— Ні, я рік хочу ще дівочити. Аж після року підемо до попа. Тату дорогий, я хочу за рік свій смуток перебути.</p>
	<p>Виділа вона, що циган тому відрубав голову, але ще якусь надію мала. Надію на чудо.</p>
	<p>Заєць прохватився — панова голова стята. Збудив він лиса. Лис каже:</p>
	<p>— Що ти наробив!</p>
	<p>Лис збудив вовка. А вовк каже:</p>
	<p>— Що ти наробив!</p>
	<p>— Я лишив зайця, заєць винен.</p>
	<p>Вовк будить медведя. А медвідь вовкови:</p>
	<p>— Що-с наробив! Каже вовк:</p>
	<p>— Я лишив лиса, лис винен. Медвідь будить лева. А лев каже:</p>
	<p>— Що ти наробив! Каже медвідь:</p>
	<p>— Я лишив вовка. Вовк винен. А лев каже так:</p>
	<p>— Хто винен, буде йому смерть.</p>
	<p>— Я винен, — каже заєць. — І я зроблю так, що наш пан буде жити.</p>
	<p>— Вже роби, — каже, — бо гинеш.</p>
	<p>Заєць штрикнув там, де сходяться гори й б’ють докупи. Там є вода цілюща й живуща. Медвідь найшов дві скляночки й каже:</p>
	<p>— На, принеси тої й тої води.</p>
	<p>І штрик заєць межи ті гори, набрав води цілющої й живущої і виштрик живий назад. Приніс тої й тої води і каже медведеви:</p>
	<p>— Прикладай голову до тулуба.</p>
	<p>Медвідь приклав. Заєць полляв цілющою водою, і голова з тулубом сцілилася. Дав заєць медведеви живущу воду та й каже:</p>
	<p>— Сип ’му в рот.</p>
	<p>Сипнули в рот живущої води, хлопець схопився та й каже:</p>
	<p>— Гій, як я заспав. А де наша панночка?</p>
	<p>— Ми всі заснули, і хтось вам стяв голову, а її забрав. Ми не знаємо, хто.</p>
	<p>А він собі подумав: «Я їй казав, що в рік маю прийти до царя». Та й каже звірі:</p>
	<p>— Ходім мандрувати рік по цілому світі. А в рік ся вернемо. Мандрували вони, ходили вони по світі всюди. А в рік приходять у те місто. Приходять до готелю, де були перший раз. А то така в місті веселість, такі музики. Питається він того готельника:</p>
	<p>— Скажи мені, чо’ така веселість? То був смуток, а тепер така веселість.</p>
	<p>Каже готельник:</p>
	<p>— Минув рік, як вели царську доньку на смерть. Там її мала з’їсти змія. І найшовся циган, що врятував її. І тепер циган жениться з тою царською донькою. Нині зачинання, а завтра має з нею до вінчання йти.</p>
	<p>А він каже:</p>
	<p>— Що би то було, аби я з нею пішов завтра до вінчання, не циган?</p>
	<p>— Не може цего бути, — каже готельник. — Він врятував дочку, він і йде завтра до вінчання.</p>
	<p>— Ми ся заложім, — каже, — що я маю вінчатися, не циган. А готельник каже йому:</p>
	<p>— Як ти з нею меш іти до вінчання, то я тобі даю свій маєток. А як не підеш, що даш мені?</p>
	<p>— Дам тобі тілко червоних, кілко твій маєток коштує. Тоді каже він зайцеви:</p>
	<p>— Іди до нашої панни в гості. Що вона ме казати? Пішов заєць. А вона сказала свому татови цареви:</p>
	<p>— Якби звір ішла, ніхто не має права стріляти і нічого їй робити. Прийшов заєць, вона його вздріла.</p>
	<p>— Що, зайчику, — каже, — є?</p>
	<p>— Нічого нема, — каже. — Наш пан післав мене до вас на весілля.</p>
	<p>— Кажи панови, що я прошу його самого зі всею звір’ю на весілля. Приходить заєць та й каже:</p>
	<p>— Пане дорогий, просила молода, би ви прийшли зо всею звір’ю на весілля.</p>
	<p>Каже він:</p>
	<p>— Нє, перше йди ти, лисе, на весілля.</p>
	<p>Лис підійшов туди, а циган уздрів, що лис іде, та й каже:</p>
	<p>— Хло’, лис іде, бийте лиса!</p>
	<p>— Нє, невольно, — каже вона. Приходить лис на весілля.</p>
	<p>— Що, — каже, — лисику, нового?</p>
	<p>— Нічого, я прийшов на весілля до вас, пан мене прислав. А вона сказала:</p>
	<p>— Най прийде до нас на весілля пан зі всею звір’ю. Вертає лис по пана.</p>
	<p>— Що сказала молода?</p>
	<p>— Казала молода, би ви зі всею звір’ю прийшли на весілля. А готельник каже:</p>
	<p>— Та вже ходім. Як казала, то ходім.</p>
	<p>Готельник хоче видіти, що з того буде, чи виграв він, чи програв. Зібралися вони та й ідуть. Крулевчик з готельником посередині, а звір з того боку й з того. Вона вздріла, то вони йдуть, і каже:</p>
	<p>— Тату, дивіться, яка красна звір іде до нас на весілля. Приграти їм! Музика грає, вийшов цар, вийшла молода, вітають їх. А циган ще більше чорніє. Був чорний, а ще чорніший став, бо пізнав ту звір. Входить він на то весілля. Там були різні пани, міністри. Каже молода:</p>
	<p>— Кажіть мені всі, панове, як старий ключ загубиться, а дороблено новий, котрий ключ ліпший, старий чи новий?</p>
	<p>Усі сказали:</p>
	<p>— Старий ключ ліпший. Крулевчик каже:</p>
	<p>— Скажіть мені, панове, як циган оборонив царську доньку. Які має циган знаки, що він її вборонив?</p>
	<p>Циган каже:</p>
	<p>— Хло’, я маю голови.</p>
	<p>— Покажи ті голови.</p>
	<p>— Штрик циган, приніс у міху голови і висипав наперед панів. А Крулевчик каже:</p>
	<p>— Скажіть мені, панове, ви находили голову без язика? Всі сказали, що без язика голови нема.</p>
	<p>— Ану подивіться в ці голови. Мають вони язики чи ні? Подивилися — в кожній голові нема язика. Витягає він з кишені дванадцять язиків і каже:</p>
	<p>— Прикладайте ці язики. Муть пасувати чи ні?</p>
	<p>Всі язики пасують до тих голів. Тоді він каже молодій:</p>
	<p>— Маєш ту хустинку?</p>
	<p>— Маю.</p>
	<p>— Давай татови.</p>
	<p>Вона дала татови. А він витягає свою половинку й каже:</p>
	<p>— Складайте докупи. Одна хустинка чи нє? Цар склав — одна хустинка. А він каже:</p>
	<p>— Маєш той перстенець?</p>
	<p>— Маю.</p>
	<p>— Давай татови.</p>
	<p>Вона дала татови перстенець. Тоді він витягає з кишені і дає другу половинку. Тато склав, усі подивилися і сказали:</p>
	<p>— Видко, що цей пан обрятував вашу дочку. Крулевчик сказав царській дочці:</p>
	<p>— Кажи, як було з тобою, бо, — каже, — я не знаю, я вже був мертвий.</p>
	<p>А вона каже:</p>
	<p>— Набіг циган, стяв сплячому панови голову, уся звір спала, та й я спала. Циган мене збудив, заткав мені рот, відніс далеко в ліс і каже: «Скажеш татови, що я тебе вборонив. Присягай, що так скажеш, бо як ні, оцим мечем тобі голову стну, як йому». Я не хотіла вмирати і подумала: «Присягаю». Я мусіла присягнути на брехню. Зато я не хотіла з ним відразу женитися, бо я рік мала тугу за цим паном.</p>
	<p>Тоді всі осудили цигана на смерть. Присилили його до хвоста сімрічного коня, та як вивели того коня з конюшні та пустили, то ні коня, ані цигана. Розніс його кінь, а сам пук. А другий день що мав циган іти на вінчання, то пішов Крулевчик.</p>
	<p>Каже він тому готельникови:</p>
	<p>— Аби-с ні з ким ніколи не перечився, як зі мною, бо ти вже програв усе своє майно. Я в тебе не хочу маєтку, але більше ні з ким не перечся, бо знов програєш.</p>
	<p>Звінчалися вони, жиють файно місяць, другий місяць. На третій місяць каже він:</p>
	<p>— Я йду на польовання. Каже вона:</p>
	<p>— Чоловіче, не йди на польовання, бо той ліс заклятий. Хто пішов у него, ніхто не вернувся.</p>
	<p>— Е, — каже, — я ще такого місця не находив, аби я з него не вернувся. Я вернуся.</p>
	<p>Вона каже:</p>
	<p>— Тату, він хоче йти на польовання в той ліс заклятий. Просіть його, тату, може би, не йшов.</p>
	<p>Цар його просить, а він каже:</p>
	<p>— Нє, для мене заклятого лісу нема. Куди пішов, усе мені вільна дорога.</p>
	<p>І пішов він на полювання. Приходить до того лісу, дивиться, коза дика вилітає проти него. Він за тою козою. І звір його за ним іде. Коза тікає, а він хоче догнати. Нарешті сідає на вовка. І залетів вовком у темний ліс. Набігає до великого дуба. Видко, що коло того дуба хтось давно ватру клав. Навколо дуба каміння. Він думає: «Добре мені жінка казала, би я не йшов». Він уже не розуміє, куди йти і як вийти. Думає: «Накладу ватру, відпочину та й трохи попоїм». Наложив вогонь великий. А звір коло него.</p>
	<p>Чує він, у дубі щось стогне.</p>
	<p>— Йой, Крулевчику, я змерзла.</p>
	<p>— Та, — каже, — злазь та й погрійся.</p>
	<p>— Я би злізла, та боюся твої звіри.</p>
	<p>— Не бійся, нічого тобі не зробить.</p>
	<p>— Пане Крулевчику, на тобі прут і вдар кожну свою звірку прутом. Тоді я злізу.</p>
	<p>Він ударив звір прутом, а баба штрикла з дуба, вхопила в него прут та вдарила й його. Та й все зробилося каменем.</p>
	<p>— Ха-ха-ха! — засміялася баба. — Крулевчик був мудрий, але я мудріша. Знищила його.</p>
	<p>А брат його ходив, ходив та й нарешті йде на то роздоріжжя. Приходить, бере мечик — половина мечика заїржавіла. Заплакав він і каже:</p>
	<p>— Вже мого брата на світі нема. Іду цею дорогою, що брат ішов. Не найду його, найду його гріб.</p>
	<p>А та дорога веде просто в то місто, де мешкає цар. Заходить він в те місто. Він зголоднів, звір зголодніла. Попав він на того готельника.</p>
	<p>— Ти би не міг погодувати мою звір та й мене? А готельник каже:</p>
	<p>— Йой, чого би не міг, пане Крулевчику.</p>
	<p>А то вони оба однакі та й звір їхня однака. Та й хоче йому платити Крулевчик за то, що їли. А той каже:</p>
	<p>— Де би я від вас брав гроші. Я програв вам свій маєток, та й ви мені подарували. Де би я від вас гроші брав?</p>
	<p>А він каже:</p>
	<p>— Я геть призабув, як то все було. Пішов на польовання та й призабув.</p>
	<p>— Підем оба, — каже, — як ви призабули. Приходять вони, жінка його вздріла, вибігла.</p>
	<p>— Йой, чоловіче, де ти був, що тебе два місяці не було? Ти казав, що нема для тебе лісу заклятого. Видиш, попав на такий ліс.</p>
	<p>— Я, — каже, — вижу, що попав. Але нічого.</p>
	<p>Приходить вечір. Повечеряли вони вбоє і полягали спати. Жінка приближається до него. А він витягає меч і кладе межи них двох. Каже їй:</p>
	<p>— Посягнеш д’мені рукою — меч відрубає тобі руку. Посягну я д’тобі рукою — мені відрубає. Я сеї ночі такий закон маю.</p>
	<p>Другий день поснідали. Каже він:</p>
	<p>— Покажи мені, якою я дорогою тоді йшов у ліс, бо я забув.</p>
	<p>— Чоловіче, не йди. Ти два місяці блукав, що ледве додому прийшов.</p>
	<p>— А тепер я скорше прийду, не в два місяці. Він хоче брата найти, а не признається.</p>
	<p>Приходить до того лісу — знов є та коза. Він за нею, вона тікає. Сідає він на вовка і женеться за козою. І довела його коза до того самого дуба та й пропала. Вздрів він, що вже й він може пропасти. Але думає: «Нє, я не дамся цій біді. Кладу варту, відпочину та й попоїм. І звір попоїсть». Вогонь фест горить, і чує він бабський голос на дубі.</p>
	<p>— Йой, Крулевчику, як я змерзла!</p>
	<p>— Іди нагрійся.</p>
	<p>— Йой, боюся.</p>
	<p>Дивиться він, а тут каміння таке, та як би звір яка, та як би люди лежали. Думає: «Пропав тут брат. Може, й я пропаду. Але не дамся біді». Каже він бабі:</p>
	<p>— Злізай, бо стріляю!</p>
	<p>— Йой, боюся звірі вашої. Пане Крулевчику, нате вам цей пруток, ударте свою звір.</p>
	<p>— Давай прут сюди, — каже. Кинула вона прут.</p>
	<p>— Злізай і ти вже.</p>
	<p>— Нє, вдарте перший раз звір.</p>
	<p>— Злізай, — кажу тобі!</p>
	<p>— Йой, боюся звірі.</p>
	<p>Направив він рушницю і тарах! Баба впала на землю. Але жива, лиш зранив її. Каже він медведеви:</p>
	<p>— Андрію, бери її за руку.</p>
	<p>— Йой, Крулевчику, рятуй, — кричить баба, — бо медвідь пхає в руки кігті!</p>
	<p>— Ану, Андрію, трошки з нею гуляй. І так потискай, аби не вирвалася тобі з рук.</p>
	<p>Медвідь узяв бабу та й гутить, та й потискає тими пазурами.</p>
	<p>— Йой, Крулевчику, рятуй, бо я гину. Андрій задуже гуляє зо мною.</p>
	<p>— Де мій брат?</p>
	<p>— Він гезди каменем лежить.</p>
	<p>— Я хочу, би брат живий був, а не каменем лежав. Тисни, Андрію, ліпше!</p>
	<p>А медвідь потискає.</p>
	<p>— Йой, Крулевчику, там є така вода, живуща й цілюща. Пусти, я зараз вам принесу.</p>
	<p>А він каже:</p>
	<p>— Сама не підеш. Андрію, веди її д’тій воді. І потрясай нею. Привів її Андрій д’тій воді, вона набрала води. Та й вертає її медвідь.</p>
	<p>Каже баба:</p>
	<p>— Нате цю воду, живущу та й цілющу, і посипайте це каміння. Посипав перший раз брата — брат устав.</p>
	<p>— Ох, — каже, — як я ся заспав.</p>
	<p>— Ти, — каже, — спиш тут два місяці. Я ледве тебе найшов. Посипав усе те каміння, і вся звір братова устала. Тоді каже він двом медведям:</p>
	<p>— Ловіть бабу один за одну руку, а другий за — другу. І тягніть.</p>
	<p>І розірвали її медведі і кинули на вогонь. І як вона згоріла, мрака пропала, сонце загріло і весь той камінь ожив. Та й ідуть вони вже додому. Ідуть, та й цей зачав сміятися. Каже:</p>
	<p>— Я сеї ночі спав з твоєю жінкою.</p>
	<p>А той ся взлостив та й стяв братови голову. Та й пішов далі. Та й думає: «Господи, що я наробив! Він мене вирятував з того світу, а я стяв йому голову».</p>
	<p>А зайчик каже звіри:</p>
	<p>— Не бійтеся. Наш пан буде жити.</p>
	<p>Пішов зайчик, приніс тої води, цілющої й живущої. Каже медведеви:</p>
	<p>— Прикладай голову.</p>
	<p>Медвідь приклав голову, та як має бути, заєць покропив тою водою цілющою, і все ся сцілило. Покропив живущою, і він ожив. Та й каже:</p>
	<p>— Гій, я заспав трохи. А медвідь каже:</p>
	<p>— Ти заспав? Брат тобі голову стяв. Сідає він на вовка і каже:</p>
	<p>— Так біжи, аби-м здогонив брата свого. Доганяє він брата та й каже:</p>
	<p>— Видиш, брате, я тебе вирятував з того світу, а ти мені голову стяв.</p>
	<p>А той каже цему:</p>
	<p>— Брате, стинай мені голову. Я завинив.</p>
	<p>— Брате, — каже, — я не маю тої совісти, аби тобі голову стяти, лиш розходимося з тобою навіки.</p>
	<p>А брат каже:</p>
	<p>— Ми мемо жити оба коло царя, і нам буде добре. І підеш за татом і за мамою, за тими, що нас вигодували. Але мусиш казати жінці то, що я. Вона ме питати: «Котрий мій чоловік?» А ми скажемо: «Пізнай. Котрого собі скажеш, то буде твій чоловік».</p>
	<p>Ідуть вони, вже близько царські палати. Жінка вилетіла.</p>
	<p>— Тату, тату, генде чоловік іде та й ще хтось!</p>
	<p>Тато вибіг проти них. Звитав їх обох. Та й вона звитала й поцілувала їх обох, бо вони однакі. Цар їх узяв до себе, приймив їх файно. А вона каже:</p>
	<p>— То вчора приїхав брат його. Та й чоловіка найшов мого в тім лісі. Та й прийшли вже оба. Я знаю, котра звір мого чоловіка. Вона має коралі на шиї, а братова не має коралів.</p>
	<p>А вони кажуть:</p>
	<p>— Пізнай собі. На котрого покажеш, той буде твій чоловік. Вона до звіри, а звір коралі погубила, нема коралів. Жінка в плач.</p>
	<p>— Чоловіче, признавайся, бо я ся буду тратити.</p>
	<p>— Траться. Не хоч’ пізнавати, то траться.</p>
	<p>Іде вона плачучи, а стара, давня кухарка каже їй:</p>
	<p>— Чо’ ти плачиш, пані моя люба.</p>
	<p>— Плачу, бо є чоловік і його брат. І я не знаю, котрий чоловік. А вони не хотять признатися.</p>
	<p>— То легко пізнати, — каже кухарка. — Є у вас телята?</p>
	<p>— Є.</p>
	<p>— Скажи різникам, най одно заріжуть, най наберуть у кишку крови і зав’яжуть кишку, аби кров не виходила. І почепи ту кишку собі на шию, так, аби не було видко. Та прийди д’ним і кажи: «Признавайтеся, котрий мій чоловік. А не признаєтеся, я ріжуся».</p>
	<p>Вона так і зробила. Почепила собі кишку з кров’ю, взяла в кишеню татову печатку і приходить д’ним.</p>
	<p>— Признайтеся, котрий мій чоловік, а не признаєтеся, я ріжуся.</p>
	<p>— Ріжся, ріжся.</p>
	<p>Тоді вона ту кишку ножем, а з неї кров буль-буль. А чоловік її до неї.</p>
	<p>— Що з тобою, жінко?!</p>
	<p>А вона тою печаткою по руці його пах! Печатка відбилася йому на руці, а вона каже:</p>
	<p>— Ага, тепер я буду знати, котрий мій чоловік.</p>
	<p>І тоді зробили забаву. І добре жили вони. А в якийсь час післали вони за своєю мамою і за татом. І приїхали лісник і жінка його. Тоді цар передав коруну на свого зятя. І один Крулевчик став царем, а другий був у него перший міністер. І була велика радість, і зробили забаву. Та й я там був, все-м дивився. Та й сказав вам про то казку.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Космач, Косівського району, Івано-Франківської області 2 березня 1986 року Коб’юк Курило Петрович (1905 року народження)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Гуцульщини/">Фольклор Гуцульщини</a></li>
	</ul>
</footer>
<!--#include virtual="/-/inc/general__page_end.inc" -->
