<!--#include virtual="/-/inc/general__page_start.inc" -->
<title>Як багач зробився бідним ☼ Українська народна казка ☼ Народна творчість</title>
<meta name="Description" content="Українська народна казка Покуття «Як багач зробився бідним» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Як багач зробився бідним.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Як багач зробився бідним <br><span class="article__headerDescription">Українська народна казка Покуття</span></h1>
	<p>Було два браття — оден багач, а оден бідний. Той бідний ходив до багача на роботу. І він, і жінка його. Він молотив, а жінка помагала прясти, мастити, білити — усю жіночу роботу робити. Робили так цілу зиму. А тут уже підходить Великдень, та й каже бідний брат:</p>
	<p>— Дай, брате, мені збіжжя, бо мені треба вже його змолоти. Іде Великдень, треба паску печи.</p>
	<p>А багатий брат відповідає:</p>
	<p>— Нащо будеш брати збіжжя? Ади, я змелю, та й твоя жінка і моя разом спечуть. Та й озмеш готову паску.</p>
	<p>І це провелося аж до послідньої днини. Прийшла субота. Бідний брат приходить та й каже:</p>
	<p>— Брате, то давай уже ті паски. А багач каже:</p>
	<p>— Ти що, не знав, що Великдень іде? Чого ти собі паску не рихтував?</p>
	<p>Бідний каже:</p>
	<p>— Ти ж казав мені, що разом будем печи. Ми ж з жінкою робили в тебе.</p>
	<p>— Ви робили та й харчувалися. Та й ваші діти приходили їсти.</p>
	<p>Та й бідний пішов додому плачучи. Завтра Великдень, а Паски нема. Прийшов додому та й це розказав жінці. Та й жінка плаче, та й діти плачуть. Каже чоловік:</p>
	<p>— Я встану досвіта та й подивлюся, де куриться. Піду принесу вогню та й що-небудь дітям звариш, хоч якоїсь юшки.</p>
	<p>А колись не було сірників, як тепер. Вийшов бідний брат і дивиться, де куриться, і побачив за селом вогник. Прийшов туди, а там сидять три діди, білі-білі, старі-престаренні. Сидять та й курять собі люльки. Бідний брат не знав, хто то, а ті діди були Вітер, Дощ і Мороз. Прийшов він д’тим чоловікам, привитався та й каже, що хоче вогню. І розказав їм, що його привело до них. Що він у брата молотив, а брат нічого не заплатив і навіть паски не дав. А ті діди питають:</p>
	<p>— Тобі вітер нічого не шкодить?</p>
	<p>Це Вітер так його спитав. А він каже:</p>
	<p>— Що мені вітер має шкодити? Стирти порозвіває? У мене нічого нема. Я бідний.</p>
	<p>А тоді питає Дощ:</p>
	<p>— Дощ тобі нічого не шкодить?</p>
	<p>— Що він мені пошкодить? Що мені затопить? Як починає капати в хату, то я підставляю баняк, та й хай собі капає.</p>
	<p>Тоді питає третій дід, Мороз:</p>
	<p>— А мороз тобі нічого не шкодить? Каже він:</p>
	<p>— Що мені мороз буде шкодити? У мене нема ні телят, ні ягнят, щоби поперемерзали. А діти вгорнуться в кожух та й сидять на печі.</p>
	<p>Тоді оден дід йому каже:</p>
	<p>— Тримай полу.</p>
	<p>Та й кинув йому в полу лопату вогню. Та й другий, та й третій по лопаті покидали. Та й кажуть:</p>
	<p>— Як прийдеш додому, висип цей вогонь у хоромах.</p>
	<p>І він пішов додому, висипав вогонь у хоромах, а то зробилися гроші. Такі файні, блискучі. Блищать на всі хороми.</p>
	<p>А багатий брат іде до церкви через подвір’я бідного. Та й хоче бідного подражнити, що в того паски нема. Зайшов та як уздрів, що в брата так сіяють гроші в сінях! Та й питає:</p>
	<p>— Відки, брате, ти це маєш?</p>
	<p>І брат йому розповів, як то було, що він пішов до тих дідів і попросив вогню. Вони йому дали по лопаті. Він приніс додому, а з того вогню зробилися гроші. А брат-багач як учув це, то поклав кошик на подвір’ї і побіг туди, де ті діди були, щоб і собі золота набрати.</p>
	<p>Приходить багач, а діди сидять собі, як сиділи, та й курять люльки. А він прийшов та й каже, що хоче вогню. А дід Вітер його питає, чи не шкодить йому вітер. А він каже:</p>
	<p>— Чому не шкодить? Шкодить мені Вітер. Стирти мені порозвівав, хату розшив.</p>
	<p>А дід Дощ його питає, чи нічого не шкодить йому дощ. А він каже, що дощ йому також шкодить. Стирти порозмокали, збіжжя замокло. А Мороз питає, чи не шкодить йому мороз.</p>
	<p>— Також шкодить. Телята, ягнята позамерзали. Каже оден дід:</p>
	<p>— То давай полу.</p>
	<p>Він наставив полу, і діди кинули йому по лопаті вогню. Оден дід кинув лопату, другий лопату і третій лопату. А він каже:</p>
	<p>— Киньте ще по лопаті.</p>
	<p>І вони дали йому ще по лопаті. Він то ніс, ніс, не встиг донести до дверей та й висипав ту грань на подвір’ї. А вітер війнув, розвіяв вогонь по всім його господарстві та й все згоріло: і хата, і стайні, і стирти. І зробився він з багатого бідним.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Снятин, Снятинського району, Івано-Франківської області 6 серпня 1987 року Синиця Калина Йосипівна (1923)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Покуття/">Фольклор Покуття</a></li>
	</ul>
</footer>
<!--#include virtual="/-/inc/general__page_end.inc" -->
