<!--#include virtual="/-/inc/general__page_start.inc" -->
<title>Лінивий Іванко ☼ Українська народна казка ☼ Народна творчість</title>
<meta name="Description" content="Українська народна казка Полтавщини «Лінивий Іванко» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Лінивий Іванко.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Лінивий Іванко <br><span class="article__headerDescription">Українська народна казка Полтавщини</span></h1>
	<p>Жив у одному селі хлопець Іванко, допитливий і ледачий, яких мало. З самого ранку блукає вулицями і роздивляється на всі боки. Там стріху ремонтують, там дрова рубають, а ось собака за кішкою погналася. Кішка на дереві сидить, а Іванко стоїть поряд і чекає, коли кішка з собакою помиряться.</p>
	<p>Настала осінь. Усі хлопці жнуть, молотять, а Іванко по селу вештається. Одного разу побачив він глиняний глечик. Але що в ньому шарудить? Мабуть, миша. Заглянув він у середину, а там маленький чоловічок: голова у нього, як каштан, а сам як гороховий стручок. Оце чудо! Чоловічок мовив:</p>
	<p>— Добрий день, Іванку! Ось ми й зустрілися. Один ти мені сподобався, візьми мене до себе.</p>
	<p>Вдома Іванко витяг чоловічка з глечика і став з ним гратися: посадив чоловічка в дерев’яну чашку і катав у діжці з водою. Тоді зробив візочок і запряг у нього мишу, щоб катала чоловічка. Невдовзі це йому набридло. Другого дня він знову став блукати вулицями і забув про чоловічка. А коли ввечері повернувся додому, то побачив серед хати здоровенного дядька, що лежав долі, розкинувши руки й ноги. Іванко зразу не зрозумів і злякався, а потім здогадався, що то чоловічок з глечика. Тільки як він так швидко виріс?</p>
	<p>— Все твоїми трудами, мій друже! Не дарма ж я тебе вибрав, гуляй більше, я ще не так виросту.</p>
	<p>Вперше в житті задумався Іванко. А чоловік той не гостем, а господарем себе відчуває. Наступного ранку знову пішов Іванко, а коли повернувся, то в хату не міг зайти: так той чоловік виріс. Ще й кричить, що тісно йому, хата дуже мала. Довелося Іванку надворі заночувати. А вранці зайшов до нього сусід і попросив допомогти зібрати урожай, бо син захворів. Хоч і не хотілося Іванкові працювати, та не зміг відмовити старому чоловікові. Увечері сусід подякував і заплатив за працю Вперше хлопець заробив гроші власною працею. А коли повернувся додому, то побачив, що чоловік вдвічі поменшав.</p>
	<p>Наступного дня знову пішов допомагати сусіду. Повернувся, а чоловічок сидить маленький та сердитий і каже:</p>
	<p>— Помилився я в тобі, Іванку. Думав, ти і мухи не проженеш, такий ледачий. Ще б два дні не полінувався, я б виріс, як гора, аж до хмар. Ну чого ти серпом цілий день махав? Смерті моєї хочеш?</p>
	<p>«Так ось в чому справа, — подумав Іванко, — завтра я буду працювати так, що за мною ніхто не вженеться».</p>
	<p>На вечір чоловічок став зовсім маленький і попросив Іванка, щоб той посадив його в глечик і залишив біля дороги.</p>
	<p>— Пошукаю я собі іншого господаря.</p>
	<p>Люди кажуть, що то була лінь. Може, й зараз лежить чоловічок в глечику та чекає нового господаря.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>66 (4795). Лінивий Іванко. СУС —. Записала Сириця Аліна 2008 року. Сириця Тамара Василівна (1951). Полтавська область, Карлівський район, Попівка</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Полтавщини/">Фольклор Полтавщини</a></li>
	</ul>
</footer>
<!--#include virtual="/-/inc/general__page_end.inc" -->
