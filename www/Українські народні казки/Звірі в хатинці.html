<!--#include virtual="/-/inc/general__page_start.inc" -->
<title>Звірі в хатинці ☼ Українська народна казка ☼ Народна творчість</title>
<meta name="Description" content="Українська народна казка Про Тварин (звірів) «Звірі в хатинці» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Звірі в хатинці.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Звірі в хатинці <br><span class="article__headerDescription">Українська народна казка про тварин</span></h1>
	<p>Був собі чередник і ватажник. Чередник загубив бичка, а ватажник — баранця. Бичок і баранець зійшлись умісті в хатці, що стояла в лісі. Перше у ту хату прийшов бичок і сидить. Коли до його йде баранчик та й питає: «А хто, хто в цій хатці?» Бичок і каже: «Я — бичок-третячок; а ти хто такий?» — «Я — баранчик-пожитанчик». — «Ну, будемо рідними братами, будемо жить умісті».</p>
	<p>Коли йде до їх селезень та й пита: «А хто, хто в цій хатці є?» А ті й кажуть: «Я — баранчик-пожитанчик, я — бичок-третячок. А ти хто?» — «А я, — каже селезень, — так-так».</p>
	<p>Впустили його в хатку.</p>
	<p>Коли це до них йде гусак та й пита: «А хто в цій хатці є?» — «Я — баранчик-пожитанчик, я — бичок-третячок, я — так-так. А ти хто такий?» — «Я, — каже, — гил-гил».</p>
	<p>Прийняли й цього.</p>
	<p>Коли до них півник йде. «А хто, хто в цій хатці є?» — «Я — баранчик-пожитанчик, я — бичок-третячок, я — так-так, я — гил-гил, — кажуть, — а ти хто такий?» — «А я, — каже півник, — кукуріку».</p>
	<p>Впустили й цього.</p>
	<p>Коли це до них йде вовк і пита: «А хто, хто там в хаті є?» — «Я — баранчик-пожитанчик, я — бичок-третячок, я — так-так, я — гил-гил, я — кукуріку. А ти хто?» — «Я, — каже, — вовк». — «Ні, не пустимо, а то він нас всіх поїсть».</p>
	<p>Коли ж як начав вовк проситься... Таки впустили.</p>
	<p>Вовк зараз кинувся до бичка, а бичок його ріжками, а баранчик б’є ногами, а гусак щипа зубами, а селезень біга по хаті та все: «Так, так, так!» А півень вискочив на жердочку та й каже: «Кукуріку, кудкудах, а подайте мені його сюда!»</p>
	<p>Вовк побачив: горе... Та з теї хати... Та й другому заказує: «Не ходіть у ту хату! Там той б’є, а той вилками коле, а той щипає!»</p>
	<p>А ті всі остались в тій хатці жить та поживать. І досі живуть.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p>Звірі в хатинці. Н. П. Андреев, Указатель сказочных сюжетов по системе Аарне. Издание государственного Русского географического общества, Л., 1929. — 130. Час і місце запису не зазначені. Відділ рукописів Центральної наукової бібліотеки АН УРСР., Ф. І, 3754, арк. 29—30.</p>
			<p><a href="/Український фольклор Книги/Іван Березовський ☼ Казки про тварин/">Казки про тварин</a> (Українська народна творчість) — Київ: Наукова думка. — 1976 — 575 с.</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
</footer>
<!--#include virtual="/-/inc/general__page_end.inc" -->
