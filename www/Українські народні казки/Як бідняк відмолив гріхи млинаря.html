<!--#include virtual="/-/inc/general__page_start.inc" -->
<title>Як бідняк відмолив гріхи млинаря ☼ Українська народна казка ☼ Народна творчість</title>
<meta name="Description" content="Українська народна казка Закарпаття «Як бідняк відмолив гріхи млинаря» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Як бідняк відмолив гріхи млинаря.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Як бідняк відмолив гріхи млинаря <br><span class="article__headerDescription">Українська народна казка Закарпаття</span></h1>
	<p>Жив єден дуже бідний чоловік. У нього було дванадцятеро діточок. І народилася в нього тринадцята дитина. Він ходив по цілому селі й не міг ніде нанашка знайти. Кожний одказувався, бо він не вгостить. Заходить він до млинаря. Сів і дуже зажурився. Звідається млинар:</p>
	<p>— Чого ти так зажурився?</p>
	<p>— Як мені не журитися? У мене народилася тринадцята дитина, а я ніде не можу знайти нанашка. Усі відказуються.</p>
	<p>Сів млинар і задумався: «Я такий багатий чоловік, і я много за своє життя согрішив. Мені треба вмирати. Хто би мене відкупив од моїх гріхів?»</p>
	<p>— Слухай, — говорить млинар бідному чоловікови. — Я тобі піду за кума, лем ти мені зроби єдну послугу. Коли умру, то ти маєш три ночі молитися на моєму гробі. Крім того, що я буду твоїй дитині нанашком, я тобі дам ще єден віз тенгеричаної муки. Маєш козу, та й вари діточкам чир. Та й виростуть здорові.</p>
	<p>Впав бідний йому в ноги, поклонився, од радости зайойкав:</p>
	<p>— Та не лем три ночі. Я за таку твою ласку довіку буду молитися на твому гробі. Ще й мої діточки.</p>
	<p>Забрав він муку, привіз додому. Зраділа жона, зраділи діточки.</p>
	<p>— Ачей бог прислав нам спасіння.</p>
	<p>Не минув і тиждень, чує бідний: задзвонили дзвони. Та не два рази, а три рази забамкало — не жінка, а чоловік помер, бо жінці лем би два рази бамкали.</p>
	<p>— Боже, хто душу богу оддав? — звідався бідний.</p>
	<p>— Та той скупий млинар.</p>
	<p>«Як тепер бути? — думає бідний. — Страшно вночі на темітьови. Та перед богом поклявся за його добре його гріхи відмолити. Піду я на пораду до панотця. Най він дасть мені раду».</p>
	<p>Піп зніяковів, коли бідняк йому розповів про свою біду. Але подумав, перехрестив бідного і так йому наказує:</p>
	<p>— На тобі свячену свічку, свячену крейду і ліскову паличку. Коли стемніє, помалу рушай на той гріб. Але одне запам’ятай: хто би що у тебе не просив, нич не давай.</p>
	<p>— Дякую, дякую. Все зроблю, як панотець кажуть. Одклонився та й пішов. А як смеркло, попрощався з родиною й не оглядаючись пішов.</p>
	<p>Перед самим темітьовом стрівся йому одноногий жебрак. І молить-просить його:</p>
	<p>— Піпку маю, довган маю, та нічим прикурити.</p>
	<p>Бідний подивився на його муки. Та як не дати такому сирохманови? Та й запалив шваблик. Жебрак подякував і пішов собі.</p>
	<p>А бідний знайшов той гріб та все робить, як йому панотець наказували: обвів місце коло гроба свяченою крейдою та й склав у те описане місце гуню, калап, посвячені палицю й свічку. Коло самого хреста пробує запалити свічку. Та шваблики не паляться. І аж тоді бідняк згадав: «Нащо то я жебракови піпу припалював? Піп мені так наказували, аби я по дорозі нич нікому не давав. Що мені теперки робити?»</p>
	<p>Та й озирається він навкруги. Коли на одному горбі як свята звізда засвітилася. Він догадався, що там діти корів пасли, і ще не загас огень, який діти лишили. Подався він на те світло, узяв найяснішу головню й від неї засвітив свічку. І, як веліли йому пан превелебні, почав на колінах молитися за душу млинаря, спасителя його дрібних діточок.</p>
	<p>Молиться він, молиться. Усі молитви прошептав, які лем знав. І до самої півночі. І задудніла земля. Прибігло дванадцять псів, чорних, як смола, лем очі світяться. Загаркотіли й почали той гріб розгрібати. Гребли, гребли та й ту труну з грішним тілом вигребли. Та й почали з того грішного тіла шкіру дерти. Як її здерли, поклали на пагорбку, а самі почали загрібати назад труну.</p>
	<p>А бідний у страху великому пригадав, же в нього є палиця свячена. Узяв та й ту шкіру присунув палицею на обкрейдоване місце. Нараз земля задудніла знов. З ями, як ошпарені, повискакували пси-чорти. Упали вони перед бідняком на коліна, обстали його всі кругом та й почали просити:</p>
	<p>— Млинар тобі дав десять мішків тенгеричаної муки. А ми тобі даме, що лем захочеш. Десять-двадцять мішків дукатів. Срібло, золото! Лем дай нам тоту шкуру, не жалій млинаря. Він у всього народу брав мито. Не жалій того скупого злодія. Він з вас дер сему шкуру. Доста надерся.</p>
	<p>Але бідняк од свої присяги не одступив, як не благали, як не просили його чорти. А коли запіли перші когути, чорти розсипалися на попіл. Здихнув полегшено бідняк, зібрав тото все своє й тоту шкуру в міх та пішов до попа. Та й все чисто йому розповів.</p>
	<p>Панотець вислухали його й каже:</p>
	<p>— Млинар був великий грішник, і чорти довго чекали його смерти. Та перед самою смертю він зробив одне добре діло. Се його й спасло. Ти відмолив його гріхи. А тепер іди за мною.</p>
	<p>І піп завів його до церкви. Повісив піп ту шкуру на палицю, відправив над нею службу та наказує бідному:</p>
	<p>— Возьми шваблики й ту шкуру запали.</p>
	<p>Він запалив, шкура загорілася, і з того полум’я вилетіли два білі голуби. А піп повідає:</p>
	<p>— Ти відмолив не тільки грішного млинаря, а й свою душу.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Туриця, Перечинського району, Закарпатської області 27 березня 1988 року Козак Марія Юріївна (1928 року народження)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Закарпаття/">Фольклор Закарпаття</a></li>
	</ul>
</footer>
<!--#include virtual="/-/inc/general__page_end.inc" -->
