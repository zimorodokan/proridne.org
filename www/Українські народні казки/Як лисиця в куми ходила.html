<!--#include virtual="/-/inc/general__page_start.inc" -->
<title>Як лисиця в куми ходила ☼ Українська народна казка ☼ Народна творчість</title>
<meta name="Description" content="Українська народна казка Гуцульщини «Як лисиця в куми ходила» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Як лисиця в куми ходила.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Як лисиця в куми ходила <br><span class="article__headerDescription">Українська народна казка Гуцульщини</span></h1>
	<p>Уженився вовк та й узяв за жону лисицю. Жиють вони вкупі, мають хатинку. І пішли собі сапати бараболю. Та й напекли собі паляниць і взяли їх з собою. І взяли меду. Сапають, а коло їх ниви мочела. А там жили гуті, такі великі жаби. Вовк питає в лисички:</p>
	<p>— Що вони гутять?</p>
	<p>— Мене в куми кличуть.</p>
	<p>— Ну то, — каже, — йди, жінко. А я буду сапати.</p>
	<p>Жінка пішла. Та й наїлася паляниць і меду. Та й вернулася. А вовк питає її:</p>
	<p>— Що вродилося?</p>
	<p>— Хлопчик.</p>
	<p>— Як назвали?</p>
	<p>— Початочок.</p>
	<p>А то знов гутить. Вовк знов питає:</p>
	<p>— Що то гутить?</p>
	<p>— Ще раз у куми мене кличуть.</p>
	<p>— Іди, жінко, а я тут посапаю сам.</p>
	<p>Пішла вона та паляниць з медом попоїла та й прийшла. А вовк питає:</p>
	<p>— Хрестили?</p>
	<p>— Хрестили.</p>
	<p>— А що там охрестили? — питає вовк.</p>
	<p>— Дівчинку. Серединкою назвали.</p>
	<p>І третій раз гутить у тій мочелі. Вовк знов питає:</p>
	<p>— Що то гутить?</p>
	<p>— То мене ще раз кличуть у куми.</p>
	<p>І вовк пустив її третій раз. Пішла лисиця і все до краю з’їла, і паляниці, і мед. Вернулася вона, а вовк питає:</p>
	<p>— Охрестили?</p>
	<p>— Охрестили.</p>
	<p>— А що, хлопчика чи дівчинку?</p>
	<p>— Хлопчика, назвали Останочком. Посапали вони ще трохи, а вовк каже:</p>
	<p>— Я голоден. Хочу їсти. А вона:</p>
	<p>— Іди їж. А я в кумах була, то не голодна.</p>
	<p>Вовк пішов, а там нема що їсти. Він ся взлостив і за нею, щоб її бити. А вона тікати, та й у нору. Вовк прийшов та й зазирає в нору — вона там. Взяв собі клюку та зачепив її за ногу й тягне. Уже чуть не витягнув, а вона сміється:</p>
	<p>— Ото дурний! Імив за корінь та так тягне, що аж пукає!</p>
	<p>А він пустив. І знов пошурдиґав клюкою. І їмив за корінь. А вона голосить:</p>
	<p>— Ой ноженьку, ноженьку вломиш!</p>
	<p>А він так тягне з лютости. А корінь як урвався, а вовк як упав, та й розбив собі голову об пень.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Космач, Косівського району, Івано-Франківської області 17 серпня 1984 року Брустурняк Настя Василівна (1907 року народження)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Гуцульщини/">Фольклор Гуцульщини</a></li>
	</ul>
</footer>
<!--#include virtual="/-/inc/general__page_end.inc" -->
