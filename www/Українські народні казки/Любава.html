<!--#include virtual="/-/inc/general__page_start.inc" -->
<title>Любава ☼ Українська народна казка ☼ Народна творчість</title>
<meta name="Description" content="Українська народна казка Поділля «Любава» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Любава.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Любава <br><span class="article__headerDescription">Українська народна казка Поділля</span></h1>
	<p>Наділила Любаву доля хистом великим, вміла дівчина лікувати людей. Скаже слово і затягуються страшні рани, і сліпі стають зрячими, і порубані, постріляні набираються сили. Лікувала Любава козаків, що свої степи, землю свою боронили і знову йшли вони на бій з ворогом.</p>
	<p>Дивувались татари, що за чудо діється? Учора порубали козака, кинули вмирати серед поля, а сьогодні він знову на коні, шаблею голови чужинцям стинає.</p>
	<p>Довідався про оте диво-дивнеє старий воєвода, хитрий і підступний, все своє життя він воював з козаками, хотів їх на віки вічні скорити.</p>
	<p>Сидить старий татарин, радиться з своїми вірними слугами, міркує:</p>
	<p>— Може, знайшли кляті козаки воду цілющу? Довідатись треба, що то за ліки і де вони, бо ми без того довіку козаків не здолаємо. Наші воїни гинуть, а вони оживають. Ні шаблею, ні кулею життя в них не відібрати.</p>
	<p>Почали нишпорити татари по базарах та ярмарках, випитувати людей, та нічого не дізнались. Ніхто не розповів про Любаву, оберігали люди її таємницю.</p>
	<p>Тоді пішли злі татари на хитрість. Переодяглися жебраками, взяли кобзи і розійшлися по Подільській землі. Прикинувся старий татарин, що заслаб, упав на шлях, стогне, в пилюці качається. Їхали тим шляхом люди, дивляться, кобзар вмирає. Підійшли, водою холодною напоїли:</p>
	<p>— Що в тебе, дідусю?</p>
	<p>— Помираю, люди добрі, гину! Не побачу своєї оселі, не вклонюся рідній місцині.</p>
	<p>— А звідки ти?</p>
	<p>— З неволі татарської утік. Не був у рідній стороні двадцять годочків. А тепер не дійшов до оселі своєї, мушу вмирати, як той пес, на дорозі. Ой, пече мені в грудях, дайте, люди, ще хоч краплю води, я заллю той вогонь пекельний!</p>
	<p>Пожаліли люди нещасного, втішають та радять:</p>
	<p>— Не впадай у розпуку, дідуню, оклигаєш трохи, а тоді йди лісом, понад Бугом, будеш Любаву питати. Вилікує вона тебе, знову будеш здоровий, побачиш своє рідне село, коли не спалили його татари або турки.</p>
	<p>Кинулись татари до свого хана, розповіли про Любаву, радіють. Наказав хан схопити дівчину і привезти її до нього. Налетіли татарські воїни на село, де жила Любава, схопили її.</p>
	<p>Привели її до хана. Запитав він Любаву:</p>
	<p>— То це ти порубаних, постріляних козаків зцілюєш?</p>
	<p>— Я, — відповіла дівчина.</p>
	<p>Покликав тоді старий слугу, наказує:</p>
	<p>— Хай приведуть мені з темниці отого козака, що на свого пана скаржився.</p>
	<p>Привели татари козака, розв’язали йому руки, поставили перед ханом. І наказав людожер той відрубати бранцеві праву руку.</p>
	<p>— Ану спробуй, дівчино, зцілити цього розбійника, покажи нам хист свій, — кинув до дівчини.</p>
	<p>Підійшла та до знівеченого, підняла відрубану руку, приклала її до місця, приросла рука, навіть знаку не лишилося.</p>
	<p>Заніміли присутні, дивляться і очам своїм не ймуть віри. Тоді оозвався грізний воєвода:</p>
	<p>— Годі! Слухай, чарівнице, що я тобі скажу. Віднині ти лікуватимеш мене і моїх воїнів. Чуєш? А не скоришся моєму наказові, скараю лютою смертю!</p>
	<p>Підвела Любава голову, і не було на її лиці ні страху, ні відчаю:</p>
	<p>— Не боюся я твоєї кари, а лікувати вас, чужинців, не буду! Ні тебе, ні твоїх васалів!</p>
	<p>Розлютився злий татарин і наказав воякам:</p>
	<p>— Візьміть чаклунку, відведіть її в ліс, там є глибоке озеро. Ще ніхто не діставав його дна, ніхто не випливав з його холодних глибин. Киньте непокірну в те озеро, хай вона на дні карасів лікує.</p>
	<p>Повели татари Любаву. Ведуть через ліс до глибокого озера. Не так страшно Любаві помирати, як жаль їй людей. Хто ж лікуватиме їх, від хвороб рятуватиме? Прийдуть поранені, нема Любави, нема кому загоїти криваві рани. І поляжуть козаки, не буде кому рідний край захищати.</p>
	<p>Випручалася Любава з рук ворогів, побігла по лісовій галявині промовляє до шовкової травиці, просить барвисті квіти:</p>
	<p>— Трави мої шовкові, квіти мої веселі, візьміть мою силу цілющу, лікуйте ви тепер людей наших. Прийде до вас постріляний, прийде порубаний, прикладе ваше листячко до рани і хай одужає, бере до рук зброю. Будете, квіточки, людям зір повертати, серця зціляти, від усіх хвороб оберігати. Беріть мою силу цілющу, бо мені вже нічого не треба!</p>
	<p>Наздогнали татари дівчину, схопили, заламали білі руки:</p>
	<p>— Тепер уже не втечеш! І кроку без нас не ступиш!</p>
	<p>Привели ханові слуги дівчину до озера, знайшли важкий камінь, прив’язали до білої шиї і кинули Любаву в глибокий став. Довго стояли вони на березі, дивилися, чи, бува, не випливе Любава, не врятують її хвилі? Затихли хвилі, нема дівчини, загинула, не буде більше людей лікувати.</p>
	<p>Пішли до хана розповіли, як кинули в озеро непокірну Любаву. Зрадів він, тепер уже, думав, порубає козаків, зведе голоту.</p>
	<p>Та надаремне радів, а з ним і його слуги. Не пропав Любавин хист, передала вона його квітам та травам, і лікують цілющі трави людей, повертають їм втрачене здоров’я.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>93 (6049). Любава. СУС —, новотвір. Записав Мартинюк Олександр 2008 року. Маленька Ксенія Петрівна (1918). Хмельницька область, Старокостянтинівський район, Підгірне</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Поділля/">Фольклор Поділля</a></li>
	</ul>
</footer>
<!--#include virtual="/-/inc/general__page_end.inc" -->
