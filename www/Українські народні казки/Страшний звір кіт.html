<!--#include virtual="/-/inc/general__page_start.inc" -->
<title>Страшний звір кіт ☼ Українська народна казка ☼ Народна творчість</title>
<meta name="Description" content="Українська народна казка Буковини «Страшний звір кіт» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Страшний звір кіт.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Страшний звір кіт <br><span class="article__headerDescription">Українська народна казка Буковини</span></h1>
	<p>Хтось заніс у ліс кота і покинув його там. Бродить він лісом і все кричить: «Мяв, мяв». А всі звірі слухають і думають, що він каже: «Мало, мало». Що ж то за звір такий, що йому всього мало? Сказали про него цареви звірів левови. Каже лев:</p>
	<p>— Зробим обід і запросимо його на гостину: будемо бачити, що то за звір.</p>
	<p>Роздер лев декілька баранів, розіклав по столі і розіслав по лісі всіх зайців.</p>
	<p>— Кого не побачите, усіх запрошуйте на наш обід.</p>
	<p>Пішли зайці і почали всіх запрошувати. Зустріли вони й кота. Запросили і його на обід. Запросили ще й ведмедя і кабана. Перед тим, як мав прийти кіт, лев заліз під стіл, ведмідь виліз на дуба, а кабан заховався в сухому листі.</p>
	<p>Прийшов кіт, подивився на м’ясо і розгорілися йому очі. «Мяв, мяв». І муркоче, ніби хтось у него то м’ясо видирає. «Знов йому мало», — думають звірі. Їв, їв кіт м’ясо, та й побачив у листі кабанячий хвіст, що ворушився в їдну сторону і в другу. Кіт думав, що то миша, і стрибнув на той хвіст. Вхопив його, а кабан подумав, що той звір його з’їсть, і з переляку пустився тікати під стіл. А там — лев. Кіт перелякався кабана і поліз на дуба. А там — ведмідь. Злякався ведмідь і думає: «Роздере мене цей звір». Скочив з дуба — і хода. Всі звірі порозбігалися, а кіт спустився з дуба, їсть м’ясо і все кричить: «Мало, мало!»</p>
	<p>Потому зібралися всі звірі разом і вирішили того звіра розірвати. Та як пігналися всі за ним, то він утік з лісу і забіг назад у село. І досі там живе, як колись жив.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Романівці, Сокирянського району, Чернівецької області 24 грудня 1979 року Біскупський Іван Михайлович (1934)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Буковини/">Фольклор Буковини</a></li>
	</ul>
</footer>
<!--#include virtual="/-/inc/general__page_end.inc" -->
