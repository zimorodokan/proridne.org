<!--#include virtual="/-/inc/general__page_start.inc" -->
<title>Хитрунці ☼ Українська народна казка ☼ Народна творчість</title>
<meta name="Description" content="Українська народна казка Чернігівщини «Хитрунці» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Хитрунці.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Хитрунці <br><span class="article__headerDescription">Українська народна казка Чернігівщини</span></h1>
	<p>В одному селі жила сім’я. Був дід, син, і онук. І цей дід своїх сина, онука і себе називав мудрецями. А люди чи то з зависті,чи з ненависті називали їх хитрунцями. І тоді цей дід, і син, і онук близько по селах ходили, торгували і тихенько крали. І разом усі в один гаманець усе клали.</p>
	<p>Поки близько по селах ходили,то додому приходили, а тоді в дальші села пішли, треба десь заночувати. І вони в одної вдови попросилися. Удова прийняла їх.</p>
	<p>— Поживіть скільки вам треба.</p>
	<p>І вони в інших селах так само торгували і тихенько крали. Дід вважав, що вони мудрі. Там недалеко була річка. І от одного літнього дня надумали вони покупатися. Пішли втрьох до річки. А гаманця з собою не забереш, тож вони оставили його хазяйці. Кажуть їй:</p>
	<p>— Щоб ти нікому з нас трьох поодинці не оддавала гаманця. Прийдемо разом, тоді й оддаси.</p>
	<p>Хазяйка все це запам’ятала. От вони й вилізли з води, а в діда борода довга, треба розчесати. Та гребінця забули взяти. От дід тоді посилає наймолодшого онука.</p>
	<p>— Біжи і скажи хазяйці, хай тобі дасть гребінець бороду почесати.</p>
	<p>Той швидко зметикував і побіг. Прибігає і каже:</p>
	<p>— Хазяйко! Казали дід і батько, щоб ви мені оддали гаманець.</p>
	<p>— Як же так? Вони ж казали, що поодинці нікому не віддавати.</p>
	<p>— Та я погукаю, вони й підтвердять, що послали мене.</p>
	<p>І кричить:</p>
	<p>— Хазяйка не оддає!</p>
	<p>А вони ж не знають, що він про гаманець і від річки кричать:</p>
	<p>— Ні, хазяйко! Ми послали! Оддай йому гребінець!</p>
	<p>А вона й не дочула, що гребінець та оддала гаманець. Ну, онук… шукай вітра в полі.</p>
	<p>Приходять дід з батьком додому і питають:</p>
	<p>— А де ж онук? Чого не приніс гребінець?</p>
	<p>— Він узяв гаманець і кудись пішов.</p>
	<p>— Нащо ж ти оддала?</p>
	<p>— Та ви самі од річки кричали: «Оддай гаманець!».</p>
	<p>Вони розсердилися і кажуть:</p>
	<p>— Ми на тебе в суд подамо!</p>
	<p>А вона помудрувала та й каже:</p>
	<p>— І в суд не подавайте, і хазяйства не забирайте, і хати не паліть. А я по-доброму, як ви й казали віддам вам гаманець. Але тільки коли ви прийдете втрьох.</p>
	<p>І на цьому все закінчилося. Так, що людські розговори правильні були. Вони вважали себе мудрецями, а люди — хитрунцями.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>152 (4011). Хитрунці. СУС —. Записав Микола Зінчук 28 жовтня 2007 року. Компанець Євдокія Сергіївна (1919). Чернігівська область, Носівський район, Плоске</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Чернігівщини/">Фольклор Чернігівщини</a></li>
	</ul>
</footer>
<!--#include virtual="/-/inc/general__page_end.inc" -->
