<!--#include virtual="/-/inc/general__page_start.inc" -->
<title>Як хлопець царську доньку врятував ☼ Українська народна казка ☼ Народна творчість</title>
<meta name="Description" content="Українська народна казка Гуцульщини «Як хлопець царську доньку врятував» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Як хлопець царську доньку врятував.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Як хлопець царську доньку врятував <br><span class="article__headerDescription">Українська народна казка Гуцульщини</span></h1>
	<p>Був у однім селі в родичів хлопець. Та той хлопець не тримався свеї хати. Любив собі мандрувати село від села, місто від міста. Так, що його вже всі люди узнали й увиділи. Та й кажуть йому:</p>
	<p>— Хлопче, зупинися трохи. Що ти так бурлакуєш по селах та й по містах? Та ти файний хлопець, здоровий, не каліка. Можеш узятися до якоїсь роботи, заробити собі грошей, уженитися, мати жінку, діти. З тебе може бути файний ґазда.</p>
	<p>А він відказує людям:</p>
	<p>— Мені ще не прийшла пора. Люди питають:</p>
	<p>— А скільки тобі років?</p>
	<p>— Тридцять.</p>
	<p>— Ге, — кажуть люди, — та як ти до тридцять нежонатий, а до сорок не багатий, то вже з тебе нічого нема.</p>
	<p>Махнув хлопець рукою та й каже людям:</p>
	<p>— То все ви пусте говорите. Та й далі пішов у свої дороги.</p>
	<p>І зайшов він у великі пущі. Іде пустинею, іде, іде. Вже йому надокучило йти. Але думає собі: «Мусить бути край цій пустині. Якесь село мусить бути».</p>
	<p>Так ішов він ціле літо. Живився ягодами, грибами. Нарешті добився до села. Сприходу&nbsp;<sup>*</sup> села була хатина. Малесенька, з дахом до землі. Лиш одно віконечко було в даху. Зачудувався хлопець. Скільки сіл, міст переходив, такої хатини не видів. Підійшов до тої хати близенько, чує, а в ній народу багато, ніби в церкві. Він собі подумав: «Що це за чудо?».</p>
	<p>Нараз той дашок зачав розтягатися, так, що він аж узад мусив подаватися. Подивився, а з тої хатинки зробився палац. Дивиться, а воно вгору піднімається, та й нараз зупинилося. Подивився на землю — великий палац на курячій лапці стоїть. Зачудувався він і подумав: «Що ж з цего має вийти? Я не відступаюся від цего, аби й ночував тут».</p>
	<p>Настала пізня ніч. Він собі лежить на землі та й дивиться вгору на той палац. Нараз чує, якась музика настроюється до грання. Заінтересувало це його дуже. Дивиться, а то два чорні люди в повітрі летять і несуть на плечах дуже файну дівчину в короні. Аж сіяє золото на ній. І отворяються широкі двері, завели її туди, опустили на підлогу та й принесли їй крісло золоте, і вона сіла. А то, знаєте, була царя донька.</p>
	<p>Почала дуже файно грати музика. Ніколи він не чув такої музики ні селами, ні містами. Як зачало то все гуляти, то думав хлопець, що завалиться той палац. Мусив відступитися набік.</p>
	<p>Нараз музика утихла. Виводять ту царівну на ґанок. Страшенний чорний чоловік, весь у шерсті, бере ту царівну за плечі. А за ним другий такий. Та здоймаються з тою царівною в повітря, і десь її відносять, і хлопець не знає куди.</p>
	<p>Але хлопець чекає, що буде з тим палацом далі. А то перед дниною палац знов стає такою хатиною, як був, маленькою-маленькою. Хлопець відступився від того та й ходить собі скрізь, чекає наступної ночі. І дочекався, і то саме було, що й ночі минулої.</p>
	<p>Настала друга днина, хлопець дуже зголоднів і пішов шукати собі щось їсти. І все думає, що мусить узнати, що це таке діється. Пішов він далі в свою путь, але знав, що буде повертатися сюди.</p>
	<p>Ходив він далі світом село від села, розказував людям про все, що видів. Одні казали, що він змилив, що цего не може бути. Другі казали: «Бреше». Але надибав він одного дідуся. Та й розказав йому про все, що він видів. А дідусь йому каже:</p>
	<p>— Правда, синку, ти не брешеш. Є таке місце, що показується це людині, але не кожній показується. Це лиш хіба тобі показалося. Бо й я таке чув. Веди мене, хлопче, на той пляц, де ти то видів.</p>
	<p>Приходять вони на той самісінький пляц.</p>
	<p>— Ади, оця хатинка. Видите, дідусю? А дідусь каже:</p>
	<p>— Я нічого не вижу, це голий пляц.</p>
	<p>Хлопець кулаком у дах грим-грим! А то так гримотить, як у бубон.</p>
	<p>— Чуєте, дідусю, який звук у дасі?</p>
	<p>— Не вижу й не чую, — каже дідусь.</p>
	<p>— Будьмо, дідусю, до півночі, тоді будете видіти, якщо ви тепер не видите.</p>
	<p>І дід з хлопцем стали чекати півночі.</p>
	<p>Нараз хатина зачала підойматися вгору, зробився великий палац. І дід тоді увидів та й увірив. Та й каже до хлопця:</p>
	<p>— О хлопче, тут щось небезпечне, це напевно чортівський палац.</p>
	<p>Нараз чують, музика заграла.</p>
	<p>— Чуєте, діду?</p>
	<p>— Чую, чую.</p>
	<p>— А тепер дивіться. Зараз будуть два люди, чорні й погані, нести дівку на плечах у повітрю. Таку файну, як царівну, і в короні.</p>
	<p>І нараз вони її принесли, широкі двері втворилися, зсадили її з плеч. А дід це все видить. Та й уже верея&nbsp;<sup>*</sup>, як подивився на ті два люди. Та й каже:</p>
	<p>— Я тікаю відци геть, хлопче, бо я на собі вже тіла не чую. А хлопець каже:</p>
	<p>— Дідусю, не бійтеся, я два вечори тут був та й не верея. Вони мене не почіпають та й вас не почеплять. Дивімся до кінця.</p>
	<p>Ті два чорні люди взяли знов ту царівну на плечі та й віднесли. Зачало зоряти надворі. А палац спустився до землі і став хатинкою маленькою. Розвиднилося, а дід хатинки не видить. А хлопець як усе видів, так видить.</p>
	<p>Каже дід:</p>
	<p>— Ходім, хлопче, до меї хати, будеш видіти, де я жию. Та й будемо радитися, що нам робити.</p>
	<p>Прийшли вони до дідової хати, і каже дід хлопцеви:</p>
	<p>— Напевне це чорти кожний вечір видирають у царя доньку на данцьовання&nbsp;<sup>*</sup>. Треба сповістити про це по всіх країнах. Щоби кожний цар знав, що викрадають у котрогось царя дочку та й гуляють з нею на цім місці. Най кожний цар переконтролює свою дочку, чи спить вона кожну ніч у своїм покої, чи не спить. Як це діло викриється, то буде тобі за це велика плата. Будеш мати з чого жити до самої смерти. Бо це лиш тільки тобі показується.</p>
	<p>Сповістили по всіх державах, щоби кожний цар усоко́чував&nbsp;<sup>*</sup> свою дочку. Чи вона спить кожну ніч у своїх покоях, чи не спить? Бо хлопець видів на власні очі, що гуляє царівна з чортами у чортівськім палаці на курячій лапці. Донеслося це до кожного царя, і кожен цар слідкує вночі за своєю дочкою.</p>
	<p>І оден цар полапав свою дочку, що не ночує дома. І сказав:</p>
	<p>— Відшукати того хлопця.</p>
	<p>Жандарі обшукали по всіх містах і селах і того хлопця найшли. Привели його до царя в столицю. Хлопець каже цареви:</p>
	<p>— Ваша дочка не ночує дома? Ви сконтролювали її?</p>
	<p>— Так, хлопчику, сконтролював. Вона лиш тільки в днину дома. Я пару ночей попантрував&nbsp;<sup>*</sup> — не ночує дома.</p>
	<p>— Я вас можу провести на то місце, де ваша дочка на гулянню проводить ніч.</p>
	<p>Дуже врадувався цар, поцілував хлопця в чоло та й сказав:</p>
	<p>— Я готовий іти з тобою на то місце. І за це я тобі дам таку нагороду, що навіть перепишу на тебе своє царювання.</p>
	<p>Перебрався цар в сільське вбрання та й вирушив з хлопцем туди, де був палац на курячій лапці. Прийшли вони на то місце. Каже хлопець:</p>
	<p>— Ади, отут ваша дочка гуляє з чортами, у цій хатині маленькій. А цар не видить тої хатини, лиш хлопець видить. Цар скажено розлютився на хлопця.</p>
	<p>— Що ти мені брешеш! Нащо ти мене привів сюди?! Мене ні один цар, ні один король не годен змудрувати&nbsp;<sup>*</sup>, а ти, такий бахур, попробував змудрувати? Я готов тебе на пні забити.</p>
	<p>Тоді хлопець сказав цареви:</p>
	<p>— Почекайте тут трохи. І побіг до того дідуся.</p>
	<p>— Діду, будьте добрі, дайте мені своє вбрання, а я вам відтак принесу. Можливо, що цар не видить у своєму вбранні місце, де його дочка гуляє з чортами.</p>
	<p>Дідо розібрався, подав хлопцеви своє вбрання, хлопець втулив його під паху та й вернувся до царя.</p>
	<p>— Прошу, царю, стягніть своє вбрання і переберіться в це. І тоді увидите й увірите.</p>
	<p>Це було увечері. Вони чекали до півночі. Нараз хатина піднялася вгору і з неї зробився палац. Цар із страху задрижав. Ще він такого на світі не видів.</p>
	<p>Нараз учув цар, вітер зашумів. Дуже буря звіялася. Хлопець каже цареви:</p>
	<p>— Ану тепер дивіться добре, як будуть вашу доньку нести в повітрю в цей палац.</p>
	<p>Цар дивиться. І повидів її, і пізнав її вбрання! Золоте вбрання! Чорти занесли її на руках усередину. Нараз там заграли музики, гучні танці загутіли, що аж палац задрижав. А цар у страху та в злості слухав і тримав голову рівно. Його дочка так вигулює з чортами!</p>
	<p>А той старий чорт, тато чорта молодого, хотів обманством узяти царівну за свого сина.</p>
	<p>Скінчилися танці, чорти царівну на плечі та й понесли в повітрю назад до царя в палац. А чортівський палац сів до землі. Осталася лиш хатинка, така, як була раніше.</p>
	<p>Тоді цар сказав до хлопця:</p>
	<p>— Іди зо мною до меї столиці. Треба порадитися, що я маю з нею робити, як усокотити її від цего диявольства. Ти на все мудрий, ти порадиш.</p>
	<p>— Стягайте вбрання, що я вам дав угорнутися, най я віднесу його, де взяв.</p>
	<p>Поніс він вбрання до діда та й каже дідови:</p>
	<p>— Я в якийсь час прийду до вас і віддячуся вам за все.</p>
	<p>Ішов цар із хлопцем. То їхав, то йшов. Усяко їм попадало, бо далеко було йти. Прийшли вони до царського палацу. Зайшли в світлицю до царської доньки. Цар подивився на неї та й каже:</p>
	<p>— Щось ти, дочко, дуже помарніла та й поблідла. А хлопець сказав:</p>
	<p>— Треба змінити їй місце спання, аби вона не на цім ліжку спала, а в вашій світлиці.</p>
	<p>Настав вечір. Каже цар дочці:</p>
	<p>— Ану переходи спати в мою світлицю.</p>
	<p>І дочка пішла спати в татову світлицю. А цар каже хлопцеви:</p>
	<p>— І ти, леґіню, будеш спати в мої світлиці.</p>
	<p>— Добре, — сказав хлопець.</p>
	<p>Розталювалися&nbsp;<sup>*</sup> на ліжках, сплять десь до півночі. А опівночі почало щось підмітувати&nbsp;<sup>*</sup> дочкою на ліжку. Вевкає вона в сні, кричить. Щось її мордувало, щось не давало їй спати. Прошумалися&nbsp;<sup>*</sup> цар та й хлопець. Каже хлопець:</p>
	<p>— Чуєте, пресвітлий царю, як її мордують чорти? А вона в сні бореться з ними. Хотять її взяти, та нема як її вхопити, бо тут є ви і я. А вони нас видять.</p>
	<p>А диявол шепче у вуха царівні потиху:</p>
	<p>— Йди спати на своє ліжко, у свою світлицю. Царівна підоймається з ліжка.</p>
	<p>— Тату, тату, я не годна на цім ліжку спати, не звикла. Мене щось мучить. Я йду на своє ліжко.</p>
	<p>— О, дочко, не пущу тебе туди. Я все, — каже, — видів, що з тобою робиться. Тебе, — каже, чорти перемогли.</p>
	<p>— Ні, тату, це в сні мені таке переходить. Таки цар не дозволив.</p>
	<p>Настала днина, все заспокоїлося. Цар каже до хлопця:</p>
	<p>— Що мені робити, хлопче, аби це все припинилося? Щоб чорти дочку не підманювали?</p>
	<p>Каже хлопець:</p>
	<p>— Я вас пораджу, але мені треба добре заплатити, бо я через вашу дочку дуже багато страху набрався. Мало що не загинув.</p>
	<p>Цар сказав:</p>
	<p>— Я тебе дуже нагороджу, лиш порадь мене, що я далі маю робити.</p>
	<p>Хлопець сказав цареви:</p>
	<p>— Пресвітлий царю, треба цей палац, що ви в нім живете, розбити до цеглини і вивезти в море. А цей пляц переорати на город. Бо у вашім палаці запанував чорт. Якщо ви пожалуєте палац та не зробите це, то чорти все одно возьмуть вашу дочку, а вас затлумлять, зітруть з лиця землі.</p>
	<p>Гірко було цареви палац розбивати, але що робити, коли хлопець був дуже мудрий і сказав правду. Цар увірив йому і так зробив. Перейшов цар у другу резиденцію жити. Із своєю дочкою перейшов. А хлопцеви дуже багато грошей дав. І тоді хлопець сказав:</p>
	<p>— Отепер, царю пресвітлий, будете мати спокій з дочкою до самої смерти.</p>
	<p>Та й пішов хлопець до дідуся, заплатив дідусеви. Дідусь втішився і сказав:</p>
	<p>— Живи здоров, хлопче.</p>
	<p>Вернувся хлопець додому. І за ті гроші, що цар йому дав, побудувався, оженився і файно жиє й по сьогоднішній день.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__footnotes">
			<p><sup>*</sup> Спри́ходу — спочатку, на початку.</p>
			<p><sup>*</sup> Ве́рся, ве́рлася — злякався, злякалася.</p>
			<p><sup>*</sup> Данцьо́вання — танці.</p>
			<p><sup>*</sup> Усоко́чувати — стерегти.</p>
			<p><sup>*</sup> Пантрува́ти — стежити, пильнувати.</p>
			<p><sup>*</sup> Змудрува́ти — обдурити.</p>
			<p><sup>*</sup> Розмалюва́ти — розмістити.</p>
			<p><sup>*</sup> Підмі́тувати — підкидати.</p>
			<p><sup>*</sup> Прошума́тися — прокинутися від сну.</p>
		</div>
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Хутір Калинки́, Косівського району, Івано-Франківської області 22 березня 1986 року Колобейчук Григорій Дмитрович (народж. 1930)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Гуцульщини/">Фольклор Гуцульщини</a></li>
	</ul>
</footer>
<!--#include virtual="/-/inc/general__page_end.inc" -->
