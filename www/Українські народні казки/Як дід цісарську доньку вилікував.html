<!--#include virtual="/-/inc/general__page_start.inc" -->
<title>Як дід цісарську доньку вилікував ☼ Українська народна казка ☼ Народна творчість</title>
<meta name="Description" content="Українська народна казка Покуття «Як дід цісарську доньку вилікував» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Як дід цісарську доньку вилікував.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Як дід цісарську доньку вилікував <br><span class="article__headerDescription">Українська народна казка Покуття</span></h1>
	<p>Були чоловік та й жінка. Але любила та жінка урядувати. Та й каже:</p>
	<p>— Чоловіче, я маю йти гуси продавати.</p>
	<p>— Та бери продай дві-три.</p>
	<p>— Нє, всі!</p>
	<p>Забрала гусей на фіру і поїхала на ярмарок продавати. Продала, приходить додому, а дід питає:</p>
	<p>— Продала гуси?</p>
	<p>— Продала, але дала жидови кожух на завдаток, бо він грошей не мав. У п’ятницю їдем обоє до міста за грішми.</p>
	<p>Поїхали вони в п’ятницю до міста. Стали там, де умовилося, що жид має дати гроші, та й чекають. Жида як нема, так нема. Але нарешті приходить.</p>
	<p>— Кілко я маю тебе чекати?! — кричить баба.</p>
	<p>— Ну-ну, кілко ти чекала? Та й дав трохи грошей.</p>
	<p>— А решту має дати другий пан, — сказав жид та й пішов.</p>
	<p>Баба схапала ті гроші та й пішла торгувати. Поторгувала, вертається до діда.</p>
	<p>— А що, дав той пан гроші?</p>
	<p>— Нє, не давав мені. А вона діда по лицю.</p>
	<p>Приїхали вони додому. Випрягає дід коні і відчеплює орчик. І б’є бабу. Набив добре і пішов у стодолу спати в соломі.</p>
	<p>А в цісаря заслабла донька, і не можуть лікарі її вилікувати. Вона їла рибу, та й кістка їй у горлі забилася. Кажуть лікарі йти по дідах, по бабах, може, ті щось поможуть. Входять достойники, цісарські післанці, до тої баби до хати. А вона лежить.</p>
	<p>— Ти що лежиш? Слаба?</p>
	<p>— Нє, я була слаба, але в мене є добрий дохтор. Так мене вилікував, що я вже дужа.</p>
	<p>— А де він? — питають цісарські післанці.</p>
	<p>— Він спить у стодолі в соломі.</p>
	<p>Пішли вони до стодоли та й найшли його.</p>
	<p>— Добре, що ми тебе найшли. Жінка каже, що ти добрий дохтор, добре лікуєш.</p>
	<p>А він каже їм;</p>
	<p>— Я нічого не знаю.</p>
	<p>— Не йдеш, то ми тебе розстрілим, — сказали вони і забрали його з собою.</p>
	<p>Привели його до цісаря і дали до тої палати, де лежала слаба цісарська донька.</p>
	<p>— За три дни маєш вилікувати.</p>
	<p>Дали йому столик, дали їсти й пити. А вона не говорить, та цісарська донька. Так імило її, що й говорити не може.</p>
	<p>Пробув він там два дни і нічого не зробив. Настав третій день. Думає він: «Хоч нап’юся добре перед смертю». І так напився! Та й каже:</p>
	<p>— Най я собі піду козачка.</p>
	<p>Та й танцює козачка. То присідає, то скаче. А слаба дівчина з того засміялася. Засміялася, а кістка їй з горла так і вилетіла. Каже вона «дохтору»:</p>
	<p>— Доста, доста, мені вже легше.</p>
	<p>Цісар дуже зрадів, заплатив йому теньґо. А жінка його думала, що його там уб’ють.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Русів, Снятинського району, Івано-Франківської області 27 жовтня 1986 року Тутецький Василь Дмитрович (1911)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Покуття/">Фольклор Покуття</a></li>
	</ul>
</footer>
<!--#include virtual="/-/inc/general__page_end.inc" -->
