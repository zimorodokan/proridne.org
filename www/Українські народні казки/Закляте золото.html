<!--#include virtual="/-/inc/general__page_start.inc" -->
<title>Закляте золото ☼ Українська народна казка ☼ Народна творчість</title>
<meta name="Description" content="Українська народна казка Буковини «Закляте золото» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Закляте золото.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Закляте золото <br><span class="article__headerDescription">Українська народна казка Буковини</span></h1>
	<p>Жив їден старий дід з сином. І дуже вони були бідні, навіть не мали чим ся вкрити. Дід спав на голій печі і накривався вереткою — латка на латці. А люди говорили, що в него є багато грошей. Його син ходив босий та простоволосий і не мав чим своє тіло прикрити — ходив у гребінних штанах на очкурови. Як було тому хлопцеви років з вісімнадцять, взяла його їдна дівчина до себе. Та й каже:</p>
	<p>— Гай, поженимся, то, може, легше нам буде.</p>
	<p>Пішли вони до попа, а піп не хоче їх вінчати, бо вони не знають «Отче наш».</p>
	<p>— Батюшка, навчіть нас, ми вам за це відробимо.</p>
	<p>Навчив їх піп «Отче наш» та й звінчав їх у церкві вночі, бо не мали в що вбратися і не могли за що зробити весілля. Почали вони собі жити. Заробляли по хазяях і стало їм ніби лучче. А чоловік каже молодій жінці:</p>
	<p>— Йдім жити до мене, бо мій дідо старий, і нема йому кому й води принести.</p>
	<p>Прийшли вони до старого, привели його в порядок і хазяюють собі. Але в їден прекрасний день каже старий невістці:</p>
	<p>— Іди вже трохи до свої мами, бо через вас не маю як умерти. Приходить чоловік з поля, а вона й розказує:</p>
	<p>— Дядько так і так казали. То що, йти мені додому? А чоловік їй:</p>
	<p>— Ти лізь на під і тягни за собою драбину. Сиди там і дивися, що буде робити старий.</p>
	<p>Пішов чоловік орати, а вона сидить на поді і дивиться за старим. А старий вийшов надвір, подивився, тоді входи до хати і виноси два гладуші, прив’язані до байора. Далі ліз рачки з тими гладушями. Заліз під горіх, випорпав руками яму, закопав тих два гладуші та й говори: «Які руки закопували, такі щоб і відкопували». А молода жінка це чула.</p>
	<p>Вернувся старий з городу, ляг на лавку і задубів. А вона злази з поду, бере сапу і йде під той горіх. Хтіла відкопати ті гладуші — не бере. Їй і руки не підоймалися, бо то місце було закляте.</p>
	<p>Виглядає вона з поля чоловіка. Почав росити дощик, і чоловік зарання вернувся з поля. А вона — напроти него, та й каже:</p>
	<p>— Дідо наш уже вмерли. Розпрягай коні та веди їх до хазяїна. А я тобі щось розкажу.</p>
	<p>Той відогнав до хазяїна коні і скоро прийшов додому. А вона й розказала про ті гладуші.</p>
	<p>—...Я хтіла роздивитися, що то за гладуші, але нічого не могла зробити.</p>
	<p>Чоловік хтів самий відкопати їх, але й йому руки не підоймалися. А жінка каже:</p>
	<p>— Старий казав: «Які руки закопували, такі щоб відкопували».</p>
	<p>Чоловік зайшов до хати, взяв свого покійного діда попід пахи, потягнув на город і випорпав ті два гладуші руками вмершого старого. Як приніс їх до хати, побачив, що під піччю є підполоч. Заховав він ті гладуші в підполоч, лиш їдну жменю золота взяв. Та й поніс то золото до пана.</p>
	<p>— Дідо вмерли і ось що лишили.</p>
	<p>Пан взяв собі то золото, а йому дав пару коней, повну фіру муки і дошки на труно.</p>
	<p>— Іди ховай тата. А як будеш ще таке мати, то принось. Заніс він до пана ще їдну жменю золота. Пан каже:</p>
	<p>— Вибери собі корову.</p>
	<p>— Мені нема де її поставити, — каже бідний чоловік.</p>
	<p>— А ти забий коло хати приколінь та й прив’яжи її.</p>
	<p>Зробили похорон. Привів чоловік корову. Пан прислав людей, і за три дні зробили йому хату. А людям вони казали, що мають панови за все відробляти.</p>
	<p>Будеш мовчати, язичку, будеш їсти кашку, а не будеш мовчати, будеш їсти болячку.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Романівці, Сокирянського району, Чернівецької області 7 січня 1980 року Коханюк Федір Філіпович (1912)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Буковини/">Фольклор Буковини</a></li>
	</ul>
</footer>
<!--#include virtual="/-/inc/general__page_end.inc" -->
