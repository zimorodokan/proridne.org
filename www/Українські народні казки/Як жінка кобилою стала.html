<!--#include virtual="/-/inc/general__page_start.inc" -->
<title>Як жінка кобилою стала ☼ Українська народна казка ☼ Народна творчість</title>
<meta name="Description" content="Українська народна казка Бойківщини «Як жінка кобилою стала» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Як жінка кобилою стала.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Як жінка кобилою стала <br><span class="article__headerDescription">Українська народна казка Бойківщини</span></h1>
	<p>В одного господаря був син, та не хотів робити. Батько наполягав: — Сину, та роби щось, не лінуйся. Бо як будеш жити, як ти не хоч робити? А він каже до вітця:</p>
	<p>— Тату, я буду жити і не буду робити. Каже отець:</p>
	<p>— Ну як ти можеш так жити? Оженишся, буде жінка, будуть діти, треба робити.</p>
	<p>— Тату, я вженюся і візьму собі таку жінку, щоби вона не їла. Отець до него:</p>
	<p>— Ну де ти найдеш таку жінку, аби не їла? Таке не може бути, аби не їла.</p>
	<p>А він йому:</p>
	<p>— Тату, найду. Найду таку жінку, що не буде їсти.</p>
	<p>Одного разу зібрався він і пішов шукати таку жінку, аби не їла. Пройшов далеку дорогу — нема такої. Ай дивиться, на пасовищі сидить прекрасна дівчина, така, що відразу її сподобав. Проходить попри неї, а вона його зачепила сама, не він її, а вона його зачепила:</p>
	<p>— Куди ти йдеш? Він їй відповідає:</p>
	<p>— А в світ за очі. Іду шукати жінки. Усміхнулася вона до него й каже:</p>
	<p>— А може, я би стала твоєю жінкою? Хлопець до неї:</p>
	<p>— Чому ж би ні? Але я хочу таку жінку, щоби не їла. А вона йому:</p>
	<p>— А я й не їм.</p>
	<p>Каже він їй:</p>
	<p>— Коли ти не їш, то будеш моєю жінкою. Ходи зо мною.</p>
	<p>І поженилися вони обоє. Вона прекрасно варить йому, рихтує їду прекрасно — він аж дивується, — а сама не їсть. І любить його, як жінка чоловіка має любити. Він думає собі: «Як може жити людина, аби не їла?» Не може собі тото уявити. І каже їй:</p>
	<p>— Як ти жиєш, що не їш? А вона відповідає йому:</p>
	<p>— Я ж тобі казала, що не їм.</p>
	<p>Його здивувало тото дуже, так, що він далі терпіти не може. Іде до ворожки. Лиш увійшов до хати, ворожка зрозуміла, чого він прийшов, і всміхнено спиталася його:</p>
	<p>— Сину, чого ж ти прийшов? Ти хочеш знати, чи їсть твоя жінка. Їсть, — каже, — лиш ти не знаєш, що.</p>
	<p>Він аж зблід.</p>
	<p>— Скажіть мені, будь ласка, що вона їсть?</p>
	<p>Тоді ворожка підходить ід’нему ближче та й каже:</p>
	<p>— Сину, це тобі небезпечно знати. Але все одно скажу тобі, лиш будь обережний. Коли увечері ляжеш, прикинься, що вже спиш, і слухай слова, які буде казати тобі жінка при виході з хати. Буде казати: «Спи, чоловіче мій, доки я не вернуся». Би-с добре запам’ятав. Коли вона вийде з хати, відразу за нею не йди, а по хвилі йди. Але будь обережний, щоб не замітила тебе. Іди за нею аж під тоту хату, де вона зайде. Подивишся у вікно, що вона їсть і що п’є. Тихонько вертайся домів, лягай спати, і лежи так, щоб вона не замітила, що ти не спиш. Прокинешся, як закличе тебе. Вона скаже тобі: «Прокинься, чоловіче». Тоді ти встань, як усе, щоб вона нічого по тобі не замітила.</p>
	<p>Він усе так зробив, як йому ворожка сказала. Увечір полягали обоє спати, як усе. Він захропів, ніби спав. Але не спав, лиш удавав. Вона йому каже:</p>
	<p>— Спи, чоловіче, доки я не вернуся.</p>
	<p>Та й вийшла з хати. А він за хвилю встає і йде за нею. Пішла вона на цвинтар у трупарню. І насходилося їх там повно, посідали всі за стіл. Одна з них виходить і зразу вносить трупа. Кладуть його на стіл межи себе і ріжуть, душать той сік і п’ють, а м’ясо ріжуть і їдять. Ще й весело при тім забавляються.</p>
	<p>Він як тото увидів, вертається з-під тої хати, приходить додому і лягає спати, але не може заснути, так був тим сильно рознервований. Приходить жінка і каже:</p>
	<p>— Прокинься.</p>
	<p>Він устає. А рано вона зрихтувала і подає йому їсти. Він каже до неї:</p>
	<p>— Сідай і ти зо мною — я буду їсти. А жінка йому:</p>
	<p>— Не їла я донині і нині не буду. Він каже їй:</p>
	<p>— То тобі людський труп смакує, а мій хліб — ні?</p>
	<p>Вона встає з-за стола і скоренько до шафи. Узяла дзбанок з водою, покропила його й зробила з него пса. Ухопила бук, набила його і нагнала з хати.</p>
	<p>Пішов він, бідний, блукаючи. І ніхто не знає, що він чоловік, а не пес. Але пропало. Дехто дає йому їсти, але як псови, а він не їсть. За якоюсь жінкою ускочив у магазин. А тоді підробляли гроші, були й фальшиві. Тота жінка, що він прийшов із нею, дає продавщиці фальшиві гроші. А продавщиця тоже була чарівниця. Як він зайшов у магазин, вона зразу побачила, що то чоловік, а не пес. І каже до тої, що дає фальшиві гроші:</p>
	<p>— Пес зрозуміє, що то фальшиві гроші. Ану, подай тоти гроші псови. Що він з ними зробить?</p>
	<p>Тота жінка подає псови гроші, а пес взяв їх і передер. Жінка виймає другі гроші та й платить. І купує то, що хотіла купити. Купила і йде собі геть. Пес пустився за нею йти, а продавщиця каже:</p>
	<p>— Не йди.</p>
	<p>Так сказала, щоб та жінка не зрозуміла, до кого вона каже. І жінка пішла собі. А пес зрозумів і лишився. Каже продавщиця до него:</p>
	<p>— Біда з тобою.</p>
	<p>А пес тільки заскавучав. Продавщиця підійшла до него і погладила. Та й каже:</p>
	<p>— Не журися, щось зробимо. Ходи зо мною. Вийшла з магазину, а пес за нею.</p>
	<p>Привела вона його до свої хати, внесла якоїсь води, покропила його</p>
	<p>і він став чоловіком. Тоді стала з ним говорити, і він розказав їй усю свою історію. Дає вона йому у дзбанку воду і каже:</p>
	<p>— Іди до свої жінки. І вважай, щоби ти вперед її покропив тою водою, ніж вона би тебе покропила. Бо як покропить тебе вперед, то в що схоче тебе перетворить, і ніхто вже тебе не врятує. А як покропиш ти її вперед, то в що хоч’ — в тото її перетвори. Іди і будь обережний.</p>
	<p>Приходить він до свої хати. І попав так, що жінка була обернена плечима до дверей. Він кропнув на неї тою водою і зробив з неї кобилу. Вивів надвір, сідає на ню і б’є без милосердя. Так, що сусіди позбігалися.</p>
	<p>— Чоловіче, що ти робиш? Нащо ти так худобину збиткуєш? А він каже до людей:</p>
	<p>— Люде, не худобину я б’ю, а лиху жінку. І розказує людям, що сталося.</p>
	<p>Та жінка понині кобилою лишилася.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Лолин, Долинського району, Івано-Франківської області 9 березня 1989 року Дячок Настя Федорівна (1922 року народження)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Бойківщини/">Фольклор Бойківщини</a></li>
	</ul>
</footer>
<!--#include virtual="/-/inc/general__page_end.inc" -->
