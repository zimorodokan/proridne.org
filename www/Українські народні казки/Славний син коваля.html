<!--#include virtual="/-/inc/general__page_start.inc" -->
<title>Славний син коваля ☼ Українська народна казка ☼ Народна творчість</title>
<meta name="Description" content="Українська народна казка Гуцульщини «Славний син коваля» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Славний син коваля.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Славний син коваля <br><span class="article__headerDescription">Українська народна казка Гуцульщини</span></h1>
	<p>Був один цар. Мав дочку. Та дочка підросла і вже дівочила. Приходили її сватати королі, князі, а вона за них не хотіла йти. А коло того міста було село, і там жив один бідний хлопець. Він був ковалем. І вона з тим хлопцем дружила. Цар сів одного разу на коня і поїхав на полювання. Вернувся він з полювання, а жінка говорить йому:</p>
	<p>— Наша дочка романсує&nbsp;<sup>*</sup> з простим ковалем.</p>
	<p>— Цар кличе дочку і каже:</p>
	<p>— Слухай, дочко, приходять сватати тебе королі й великі магнати, а ти не хочеш за них іти. Чую, що ти дружиш з простим ковалем.</p>
	<p>Вона відпирається, каже, що то неправда.</p>
	<p>Поговорив цар з царицею і їде назад на полювання. І так старався, щоб застав дочку з тим ковалем. І якраз так вийшло. Дівчина вздріла, що їде цар, її батько, і відійшла від воріт тої кузні. І цар подумав собі: «Тепер ти не будеш мене обманювати».</p>
	<p>Прийшов цар додому, закликав дочку в кімнату і сказав їй так:</p>
	<p>— Я сам бачу, що ти дружиш з ковалем. Ти в мене одна, і як ти не хочеш іти за королів, за князів, я тебе вивезу за море на острів.</p>
	<p>Закликав цар жінку і радяться.</p>
	<p>— Вона в нас одна дочка, — каже цар. — Я збираю своїх достойників, дам їм наказ, прийде корабель, і вивезуть її на той острів за море.</p>
	<p>А цариця каже:</p>
	<p>— Так, чоловіче, вона в нас одна дочка. Та й уже вивчена. Куди її везтимеш? Як ми тут без неї останемося?</p>
	<p>А цар говорить до жінки:</p>
	<p>— Мені люди доказують, що вона вже надіжна&nbsp;<sup>*</sup> від того коваля. Нам буде ганьба і встид.</p>
	<p>Прибув корабель. Цар набрав книжок, які тілько є на планеті, наладував на корабель (бо вона була дуже вчена) і посадив її на корабель. І корабель від’їхав, і повіз її почерез море на острів.</p>
	<p>Острів той був безлюдний. Цар із своїми достойниками вийшов із корабля, обдивився ту околицю, обіздрив той цілий терен. І сказав він своїм людям вибирати з корабля матеріали і робити на тім острові твердиню&nbsp;<sup>*</sup>. Зробили вони тут твердиню і всього туди навезли. Вона там могла жити до сімдесять років і всього їй стало би для життя. І вніс туди цар книжки і всілякі журнали та газети.</p>
	<p>А вона собі в кораблі сидить і не знає нічого. Як усе було готове, взяв її цар з корабля. Завів її цар в ту твердиню. І навіть рушницю з патронами там заніс. І сказав забетонувати ті двері, через які вона ввійшла в твердиню.</p>
	<p>Лишив її там цар і від’їхав з тими своїми достойниками в свою країну. Приїхав, а жінка тужить за дочкою.</p>
	<p>— Мали одну дитину, і вона там погине.</p>
	<p>— Жінко, не журися. Я її на сімдесять років усім забезпечив. І дав книжки. І рушницю дав.</p>
	<p>І родить вона на тім острові сина. Дитина при здоров’ї і вона при здоров’ї. І хлопчик росте. Годує вона його, і він дійшов до тих літ, що вже в школу треба йти. І вона вчить його читати, писати і розказує про світ. Розказує, що є Сонце, Місяць, звізди. І як він підріс, почав він довбати ту стіну. Продовбав малу дірку — видко небо, видко звізди й Місяць. І його це дуже заінтересувало. Він ще довбе, щоб міг вийти надвір. Дійшло до того, що він узяв рушницю, виліз через ту діру і пішов по тім острові ходити.</p>
	<p>Походив він по тім острові до самого передвечера, забив ланю і приходить до тої твердині. Вліз у ту діру, затяг за собою ланю та й каже:</p>
	<p>— Мамо, добре ви казали. Є Сонце, і звізди, і Місяць. І дерева файні, Чудесний це острів.</p>
	<p>Жиють вони там обоє. Він читає файні книжки. І кожної днини виходить і ознайомлюється й далі з островом. А потому він сказав їй:</p>
	<p>— Мамо, треба цей острів покидати і добро, що є тут, оставити. А вона йому каже так:</p>
	<p>— Ти виходиш через цю дірку, а я через неї не годна вийти. Бере він продовбує більшу діру, щоб могла й мама виходити.</p>
	<p>Вийшли вони обоє і ознайомлюються з тим островом. І кожного дня заходять все далі і далі, ознайомлюються з островом до кінця. І так дійшли вони одного разу до кінця острова. Вернулися вони до твердині, а він каже:</p>
	<p>— Мамо, за цею водою мусить бути якась держава.</p>
	<p>Одного разу він оставив маму в твердині, а сам пішов до моря, почав рубати дилиння&nbsp;<sup>*</sup> і робити поплавець&nbsp;<sup>*</sup>. Зробив він поплавець, приходить вечером у ту твердиню, а мама питає:</p>
	<p>— Де ти цілий день був?</p>
	<p>— Мамо, — каже, — я зробив поплавець. І будемо острів покидати.</p>
	<p>Мама каже йому:</p>
	<p>— Тут нам добре жити. Ознайомилися ми вже з цим островом, жиймо тут.</p>
	<p>Він з мамою не годиться.</p>
	<p>— Збирайте їжу і поїдем.</p>
	<p>Бере він рушницю. Вийшли вони з твердині і прямують до моря. Прийшли до того поплавця, сіли на него і покинули острів.</p>
	<p>Плили вони тою водою, кілько плили, дивляться, чорніють береги.</p>
	<p>— Мамо, — каже, — ми вже припливаємо до землі. Добилися вони до берега, оставили поплавець на воді і вийшли обоє на сушу. Ідуть вони лісом, дивляться, стежка є. Ніби коні збили.</p>
	<p>— Мамо, тут жиють якісь люди. Ідім за цею стежкою.</p>
	<p>Ідуть вони стежкою, дивляться, будинок стоїть. Підходять — брама закрита. Відкриває він ту браму і входить на гофу&nbsp;<sup>*</sup>. Дивляться, з будинку якраз виходить дівчина. На її ногах ланц. Вона прикована довгим ланцем до стовпа, щоб могла ходити. Питає він тої дівчини:</p>
	<p>— Хто тут жиє? Вона йому каже так:</p>
	<p>— Тут жиють розбишаки. Їх є дванадцять. Вони пішли рабувати, а мене лишили за кухарку — варити їм. Ти тікай, бо вони прийдуть і вб’ють тебе. Їх дванадцять і дванадцять дівчат. Вони покрали нас від панів.</p>
	<p>Він її спитав:</p>
	<p>— Яка в них зброя?</p>
	<p>— Шаблі, — сказала вона. Він сказав:</p>
	<p>— Ану біжи винеси мені ті шаблі.</p>
	<p>Вона винесла, і він спрактикував кожну шаблю, махнув нею, як колись козаки махали. І кожна шабля пукла&nbsp;<sup>*</sup>, лиш того найстаршого ватажки була ціла. Він сказав дівчині:</p>
	<p>— Постав ці шаблі там, де вони були. І рушницю мою постав там. А цю шаблю я собі лишаю.</p>
	<p>Вона так і зробила. А та шабля лишилася коло него.</p>
	<p>Нараз чує він тупіт коней, спів. Уже йдуть розбійники. Дійшли до брами, подивилися — брама утворена. Заходять усі дванадцять на гофу, поштрикали з коней. Виходить дівчина старшого ватажки, та, що була на ланцу. Цей її питає:</p>
	<p>— Хто тут є?</p>
	<p>А він з мамою був у хаті. Дівчина відповідає:</p>
	<p>— Є хлопець і жінка в хаті.</p>
	<p>— Ану скажи, най той хлопець і жінка вийдуть з хати. Хлопець виходить з хати, а той каже до него:</p>
	<p>— Чого ти сюди прийшов? Ти будеш тут гинути.</p>
	<p>— Будемо битися, — каже хлопець.</p>
	<p>— Добре, най буде, будемо битися.</p>
	<p>Старший дає приказ винести всі ті шаблі. Стають усі розбійники, а старший попереду з рушницею. Кожний розбійник взяв у руки шаблю. Старший хоче хлопця застрілити — рушниця не палить. Тоді ватажко дає приказ усім розбишакам іти на цего одного з шаблями. Вони пішли на шаблі, а цей своєю шаблею їм голови зрубав, зрубав. Усім! І тому ватажку так само. Тоді спитав він приковану дівчину:</p>
	<p>— Скілько вас тут є.</p>
	<p>— Зо мною дванадцять. Кожна має кімнату.</p>
	<p>— Ти маєш ключі від тих кімнат?</p>
	<p>— Маю, — сказала вона.</p>
	<p>Дала вона йому ключі, і він розімкнув її з того пута. Вона повела його до тих кімнат, і він розімкнув кожну кімнату. Та повипускав дівчат і сказав їм:</p>
	<p>— Ідіть, звідки ви є.</p>
	<p>І сказав він їм набрати собі того рабованого добра. І вони подякували, що він їх ослободив. Мама каже:</p>
	<p>— Може би, ми тут були?</p>
	<p>— Ні, — каже, — будемо далі йти.</p>
	<p>І пішли вони далі. Довго йшли вони, дивляться, знов є стежка.</p>
	<p>— Мамо, йдемо цею стежкою. Тут так само хтось має жити. Ідуть вони, в него рушниця й шабля. Приходять, а там, межи горами, будинок великий. Заходять вони на гофу. І так само побачили вони дівчину на ланцу. Розбійники взяли її від якогось короля.</p>
	<p>— Хлопче, чого ти зайшов сюди?! Їх є тут двадцять і чотири. Зараз вони прийдуть і тебе вб’ють.</p>
	<p>А він її попросив, щоб вона дала їм обом щось поїсти. Вона сказала:</p>
	<p>— Заходьте до хати.</p>
	<p>Дала вона їм їсти, а він її питає:</p>
	<p>— Кілько вас тут, дівчат?</p>
	<p>— Двадцять і чотири. Мене взяли від мого тата, такого й такого короля.</p>
	<p>— Яка в них зброя? — питає він.</p>
	<p>— В них шаблі. Він сказав:</p>
	<p>— Біжи винеси мені ті шаблі.</p>
	<p>— Вона винесла йому шаблі, він їх переконтролював, і всі шаблі попукали, лиш того старшого ватажки не пукнула. Він ту шаблю взяв собі, а свою поставив на її місце. І сів у хаті з мамою й сидить.</p>
	<p>Нараз чують тупіт коней, ідуть двадцять чотири розбишаки. Прийшли, дивляться, брама відхилена. Заходять на подвір’я і питаються в дівчини:</p>
	<p>— Хто тут є?</p>
	<p>— Є якийсь хлопець та й жінка.</p>
	<p>— Де він? Скажи, най він вийде надвір.</p>
	<p>Він виходить надвір з рушницею, з шаблею. Ватажко каже:</p>
	<p>— Чого ти тут зайшов? Ти тут загинеш. Будемо битися чи миритися?</p>
	<p>А він каже:</p>
	<p>— Будемо битися.</p>
	<p>Ватажко дає приказ, всі розбійники беруть шаблі і стають в чергу. І ватажко йде перший битися з ним на шаблях. А він махнув шаблею і ватажкови відразу голову стяв. А ті вздріли це і кинулися всі на него, а він усім голови повідрубував. Усе подвір’я сполокала кров. І дівчина перепудилася. А він сказав їй:</p>
	<p>— Будь спокійна, їх уже нема ні одного. Тоді спитав він її:</p>
	<p>— Чи ти маєш ключі від усіх кімнат?</p>
	<p>Вона сказала, що має, і дала йому ключі. Він розімкнув її, а потому повідмикав усі кімнати і повипускав усіх дівчат. І сказав їм усім:</p>
	<p>— Тут великий маєток і золота скілько хочеш. Беріть собі всього, скілько треба, і йдіть додому.</p>
	<p>І вони взяли собі по коневи, набрали добра і пішли, хто звідки був. А мама пообзирала той великий маєток і сказала:</p>
	<p>— Я звідси нікуди не йду. Будемо жити тут. І осталися обоє там жити.</p>
	<p>Живуть вони собі, хазяйнують, все в них є. Але одного разу він пішов тими кімнатами і почув якийсь стук. Щось там є. Зайшов у кімнату, відсуває люстро&nbsp;<sup>*</sup>, дивиться, а там є двері. І маленька дірочка на ключик. Найшов він межи тими ключами потрійний ключ. Розімкнув, а там сидить розбишака, прив’язаний на ланцу. Розв’язав його хлопець і питає:</p>
	<p>— За що тебе прикували? Цей відповідає:</p>
	<p>— Я не хотів виконувати ро́зказ&nbsp;<sup>*</sup> убивати, і так мене засудили.</p>
	<p>— Кілько ти років уже тут сидиш?</p>
	<p>— П’ять років, — каже він.</p>
	<p>Ослободив він його. І жиють вони там усі троє. І мама його з тим розбишакою подружила. І розповіла мама розбишакови, що їх було тут двадцять і чотири, і її син їх усіх побив. Цей здивувався. Звідки в него така сила? І мама йому сказала, що син її має таке знамено&nbsp;<sup>*</sup> на шиї. Він узяв його з тої твердині, де вони були.</p>
	<p>І так мама подружила з тим розбишакою, що син їй уже й не дуже інтересний. А хлопець ходить на полювання, вбиває здобич, приносить. І вони разом луплять, варять, їдять. І юдить маму розбишака, щоб узяла в него то знамено і подала йому, розбишаці. І хлопець пробудився, подивився — того знамена нема.</p>
	<p>Розбишака вже має силу і хлопця не боїться. І хлопець тепер у мами ніби слуга. Але вони хочуть його збутися. Як це зробити? Мама питається в розбишаки:</p>
	<p>— Що з ним робити? А той каже:</p>
	<p>— Убити.</p>
	<p>Мама не погоджується. Тоді він каже мамі:</p>
	<p>— То треба загріти залізо і попечи йому тіло. І вивезти в ліс.</p>
	<p>І так вони зробили: попекли його тіло і вивели його в ліс. І там його лишили.</p>
	<p>А в той ліс ходив на полювання король, батько дівчини, що її хлопець від ланца ослободив. І надійшов король на цего попеченого. І дав приказ повезти його в шпиталь. І лежав він там, і стало йому краще. І він став співати пісню, що її переймив від прикованої ланцем дівчини. І пішла поголоска, що найшли в лісі такого й такого попеченого, і він лежить у шпиталі і співає таку пісню. І цареву дочку заінтересувало це. Приходить вона в ту лікарню і проходжує собі по коридору. І вчула ту пісню, що вона співала, як він прийшов з мамою до будинку розбишак. Вислухала вона то, пішла до тата і сказала:</p>
	<p>— Це той самий, котрий нас усіх ослободив і розбишак вибив. А король каже:</p>
	<p>— Добре. Але чим ти докажеш, що це він вибив розбишак? Вона сказала так:</p>
	<p>— Як вони брали мене від вас, я взяла на пам’ятку платинку&nbsp;<sup>*</sup>. А як він побив тих двадцять чотири розбишаки, у него був ушкоджений палець. І я урвала половину тої платинки і завила&nbsp;<sup>*</sup> йому палець.</p>
	<p>Тоді король іде в лікарню і питає його:</p>
	<p>— Хто тих усіх розбишак вибив?</p>
	<p>(А один полковник казав: «То я з своїм військом винищив їх усіх»).</p>
	<p>Хлопець каже, що він, а не якийсь полковник, вибив розбишак. А дівчина стоїть на своєму: «Він!» І тоді король іде ще раз у шпиталь і бере з собою ту половину хустинки. А другу половинку хлопець при собі беріг. Зміряв король — точно!</p>
	<p>Король засудив того полковника, що неправду казав. А цей вилікувався, і король сказав:</p>
	<p>— Ходи до нас жити. Будеш моїм зятем.</p>
	<p>А він не погоджується, бо в тім лісі лишилася мама. Король каже:</p>
	<p>— Най іде й мама сюди. Тут є де жити.</p>
	<p>Бере король своє військо і йдуть туди, в той ліс. Та й хлопець з ними йде. А мама й розбишака не думають, що він жиє. Приходять вони туди й питаються:</p>
	<p>— Хто тут дівчат ослободив? А мама каже:</p>
	<p>— Тут було військо з полковником. Та й побило тих розбишак, а я тут осталася жити. Гезде з цим жию.</p>
	<p>А тут є й королева дочка. А син каже мамі:</p>
	<p>— Мамо, ви мене зраджуєте.</p>
	<p>І дочка королева каже їй, що так не було, що ослободив хлопець. А та таки упирається і каже, що полковник з військом ослободив. Син ще раз каже:</p>
	<p>— Мамо, ви мене обпекли. Ви мене в ліс дали.</p>
	<p>І донька короля їй каже, а вона нікого не слухає. Тоді син сказав:</p>
	<p>— Мамо, як так, то я вас зрікаюся. І запитав король:</p>
	<p>— Хто тебе пік?</p>
	<p>А він сказав, як було:</p>
	<p>— Радилися вони, щоб убити. Мама на це не погодилася. А він сказав: «Обпечемо його, та й він умре. Та й не будемо мати на совісти».</p>
	<p>Тоді король приказав розбишаку розстрілити, а маму забрали. А того полковника сказав король так само розстрілити. І тоді вже всі знали, що розбишак уже нема, і король дав приказ, щоб усі йшли і розбирали своє добро, що в них розбишаки понаграбовували.</p>
	<p>А хлопця король узяв до себе додому. І він став зятем короля. А ті решта панів, що їх дочок було врятовано, до цего короля написали листа з великою подякою для королівського зятя. І зійшлися всі, і там набувалися.</p>
	<p>І жив хлопець з дочкою короля. І може, й сьогодні жиють.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__footnotes">
			<p><sup>*</sup> Романсува́ти — мати любовний зв’язок.</p>
			<p><sup>*</sup> Наді́жна — вагітна.</p>
			<p><sup>*</sup> Тверди́ня — фортеця.</p>
			<p><sup>*</sup> Дили́ння — (збірн.) грубі дошки, бруси, балки.</p>
			<p><sup>*</sup> По́плавець — пліт (засіб для пересування по воді).</p>
			<p><sup>*</sup> Го́фа — подвір’я.</p>
			<p><sup>*</sup> Пу́кнути — тут: тріснути.</p>
			<p><sup>*</sup> Лю́стро — дзеркало.</p>
			<p><sup>*</sup> Ро́зказ — наказ.</p>
			<p><sup>*</sup> Знамено́ — тут: оберіг, який наділяв людину незвичайною силою.</p>
			<p><sup>*</sup> Плати́нка — хустинка.</p>
			<p><sup>*</sup> Зави́ти — тут: обгорнути, забинтувати.</p>
		</div>
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Село Старі Кути, Косівського району, Івано-Франківської області 9 лютого 1985 року Фединчук Григорій Васильович (1907 року народження)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Гуцульщини/">Фольклор Гуцульщини</a></li>
	</ul>
</footer>
<!--#include virtual="/-/inc/general__page_end.inc" -->
