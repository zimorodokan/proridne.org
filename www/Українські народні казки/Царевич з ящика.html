<!--#include virtual="/-/inc/general__page_start.inc" -->
<title>Царевич з ящика ☼ Українська народна казка ☼ Народна творчість</title>
<meta name="Description" content="Українська народна казка Буковини «Царевич з ящика» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Царевич з ящика.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Царевич з ящика <br><span class="article__headerDescription">Українська народна казка Буковини</span></h1>
	<p>Був цар і мав дочку. Пішла вона в ліс на прогулянку і не могла назад вийсти. Найшла вона в лісі залізний ящик. А з того ящика чоловік говори. Вона питає: — Хто ти?</p>
	<p>— Я — зачарований царів син. А ти хто?</p>
	<p>— Я — царева дочка.</p>
	<p>— То йди додому, бери сокиру і розбий цей ящик, щоб я вийшов. Як вийду, то візьму тебе за жінку, а інакше з лісу не вийдеш.</p>
	<p>Вона йому:</p>
	<p>— Піду тобі за жінку, лиш би вийсти з лісу.</p>
	<p>Пішла дівчина додому і розказала, що найшла в лісі чоловіка в залізнім ящику. Все розказала. А цар покликав мельника і каже:</p>
	<p>— Кілко хоч’ грошей дам, лиш хай твоя дочка піде в ліс і добуде з залізного ящика чоловіка.</p>
	<p>Взяла мельникова дочка сокиру, пішла в ліс до того ящика, цілу ніч била і не годна була розбити. А чоловік з ящика питає:</p>
	<p>— Вже рано надворі?</p>
	<p>— Рано, — каже дівчина, — вже в тата млин гуде.</p>
	<p>— Так ти, — каже, — мельникова дочка?</p>
	<p>— Так, мельникова дочка.</p>
	<p>— То йди додому і скажи, щоб прийшла царева дочка. Її це діло не обмине. Як не прийде, погано буде.</p>
	<p>Вона пішла додому і розказала цареви. А цар покликав свинаря, щоб той післав свою дочку. Свинарева дочка пішла, б’є цілу ніч, а розбити не годна. Рано питає чоловік з ящика:</p>
	<p>— Це вже ранок?</p>
	<p>— Так, рано, бо у мого батька свині кричать.</p>
	<p>— То ти, — каже, — свинарева дочка?</p>
	<p>— Так.</p>
	<p>— То йди додому і скажи, най прийде царева дочка, бо погано буде. Розказала свинарева дочка цареви, а цар каже своїй дочці:</p>
	<p>— Ти дала йому слово, що прийдеш, то йди.</p>
	<p>Взяла вона сокиру, пішла в ліс і почала бити той ящик. Розбила його, і виходи відти царевич. Такий красивий, що на світі більше немає такого. Як вона забачила його, то й сама захотіла, щоб він узяв її. А він каже:</p>
	<p>— До мене підем і в мене зробим свадьбу. Вона йому:</p>
	<p>— Пусти мене додому, я маю сказати татови три слові. А він:</p>
	<p>— Як три слові, то добре, а більше не кажи.</p>
	<p>Пішла вона додому і зачала казати про него татови. І більше сказала, ніж три слові. Приходи назад у ліс — нема ні царевича, ні ящика, нічого нема. Вона заплакала і пішла його глядіти. Довго ходила в лісі і найшла хату. Зайшла в ту хату, а там баба стара.</p>
	<p>— Здрастуйте, бабко!</p>
	<p>— Здрастуй. Як ти попала сюди? А вона бере та й каже правду: -...Іду глядіти царевича.</p>
	<p>А баба їй:</p>
	<p>— Тяжко добитися до него, але йди.</p>
	<p>І дає баба дівчині три плаття: такі файні, як золоті. Та й каже їй:</p>
	<p>— На тобі ці плаття і колесо. Там нагорі б’ються дві шаблі, і ти ніяк не пройдеш. Сядь на це колесо — і переїдеш через ту гору. Як переїдеш, то там уже й буде дім царевича.</p>
	<p>Вона сіла на то колесо і переїхала через гору. Та й попала до того царевича. А він уже лагодився на свадьбу з іншою. Та інша була вже в него. Коли ця прийшла, то не пізнав її. Він лагодився на свадьбу, і йому не вистачало кухарів. Наймили її варити їсти на свадьбу.</p>
	<p>Варила вона там і після роботи одягнула їдно плаття. Молода забачила і каже:</p>
	<p>— Продай мені це плаття. А вона бере та й каже:</p>
	<p>— Я дам тобі це плаття, але щоб я ночувала їдну ніч у тій кімнаті, де твій наречений.</p>
	<p>— Добре.</p>
	<p>І дала їй то плаття. А ввечері молода дала йому пити таке вино, що як він випив, то так без чувствія й лежав, нічого не чув. Царівна цілу ніч плакала коло него, а він нічого не чув. Та надворі варта стояла і все чула. Розказала варта царевичу, як вона плакала і говорила, що врятувала його з ящика.</p>
	<p>На другий день одягнула вона друге плаття, ще май краще, а молода забачила.</p>
	<p>— Продай мені й це плаття.</p>
	<p>— Нє, продати не продам, а дам, як ще раз побуду з твоїм нареченим у його кімнаті.</p>
	<p>— Добре, побудеш.</p>
	<p>І знов дає йому того вина.</p>
	<p>Пішла вона до него на другий вечір, цілу ніч плакала коло него, розказувала, як добула його з ящика, та він нічого не чув. А варта вчула це діло знов і питає царевича на ранок:</p>
	<p>— Чого ваша молода плаче цілу ніч і каже, що врятувала вас із ящика?</p>
	<p>Тут він і подумав: «Не вона ж мене врятувала, не моя молода, а врятувала мене царівна, але ж її нема».</p>
	<p>На третій день одягнула вона третє плаття, ще май краще від тих двох. А молода каже:</p>
	<p>— Продай мені це плаття.</p>
	<p>— Нє. Пустиш мене ще на цю ніч до твого нареченого в кімнату, то дам.</p>
	<p>— Добре.</p>
	<p>На третій вечір дає вона йому того вина, а він його не випив — взяв та вилляв. Царівна знов почала плакати коло него й казати:</p>
	<p>— Я ж тебе визволила з залізного ящика, а ти мене не хочеш чути. А він уже чує. Встає, обнімає її і цілує.</p>
	<p>Встав він рано, відправив свою молоду, плаття в неї забрали. Зіграли вони свадьбу і, може, ще й тепер жиють. Тут і казці кінець.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Вашківці, Сокирянського району, Чернівецької області 19 січня 1980 року Скаженюк Дьордій Степанович (1907)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>


<article class="articleMain">
	<h1 class="articleMain__header">Царевич із ящика <br><span class="article__headerDescription">Українська народна казка Буковини</span></h1>
	<p>Був цар і мав дочку. Пішла вона у ліс на прогулянку і ніяк не може вийти з нього. Довго блукала по лісі і знайшла залізний ящик. А з того ящика людський голос почувся.</p>
	<p>— Хто ти? — питає вона.</p>
	<p>— Я — зачарований царевич. А ти хто?</p>
	<p>— Я — царева дочка.</p>
	<p>— То йди додому, бери сокиру і розбий цей ящик, щоб я міг вийти. Як зробиш це, візьму тебе за жінку, а інакше ти з лісу не вийдеш.</p>
	<p>— Буду за жінку тобі, лиш би вийти з лісу, — пообіцяла вона.</p>
	<p>Пішла дівчина додому і розказала, що знайшла чоловіка у залізнім ящику. І все розказала. А цар покликав мельника і каже:</p>
	<p>— Скільки хоч’ грошей дам, лиш хай твоя дочка піде у ліс і добуде з залізного ящика того чоловіка.</p>
	<p>Узяла мельникова дочка сокиру, пішла в ліс до того ящика, цілу ніч била і не годна розбити. А чоловік питає з ящика:</p>
	<p>— Надворі вже ранок?</p>
	<p>— Ранок, — каже дівчина, — вже в тата млин гуде.</p>
	<p>— То ти — мельникова дочка?</p>
	<p>— Так, мельникова.</p>
	<p>— То йди додому і скажи, щоб прийшла та, що була тут перше, царева дочка. Скажи, що це її не мине.</p>
	<p>Вона пішла додому і розказала все цареві. А цар покликав свинаря і звелів, щоб той послав свою дочку. Свинарева дочка пішла, била цілу ніч і не годна була розбити. А на ранок чоловік із ящика питає:</p>
	<p>— Це вже ранок?</p>
	<p>— Так, ранок, бо в мого тата свині кричать.</p>
	<p>— То ти свинарева дочка?</p>
	<p>— Так.</p>
	<p>— То йди додому і скажи, най прийде царева дочка. Розказала це свинарева дочка царю, а той каже своїй дочці:</p>
	<p>— Як дала йому слово, що прийдеш, то йди.</p>
	<p>Узяла царева дочка сокиру, пішла в ліс і почала бити той ящик. Розбила його, і вийшов звідти царевич. Такий гарний, що на світі такого більше нема. Як побачила дівчина царевича, то й сама рада була б, щоб він узяв її.</p>
	<p>— Ходімо до мене, і там зробимо весілля, — каже царевич.</p>
	<p>— Ти пусти мене додому, я маю сказати три слова татові, — просить вона.</p>
	<p>— Як три слова, — каже він, — то добре, а більше не кажи.</p>
	<p>Пішла вона додому і почала розказувати про нього татові. Та й більше сказала, ніж три слова.</p>
	<p>Повернулася царева дочка у ліс — нема ні царевича, ні ящика — нічого нема. Заплакала вона і пішла його шукати. Довго ходила по лісі і знайшла хатку. Зайшла в ту хатку, а там баба стара.</p>
	<p>— Здрастуйте, бабко!</p>
	<p>— Здрастуй. Як ти потрапила сюди? Вона й розказала всю правду.</p>
	<p>— Іду глядіти царевича.</p>
	<p>— Тяжко добитися до нього, — каже баба, — але йди. Дає баба дівчині три плаття. Та такі файні! Блищать, як золото. І каже баба:</p>
	<p>— Бери ці плаття і колесо. Там, на горі, б’ються дві шаблі, і між ними ніяк не можна пройти. Сядь на це колесо, і ти переїдеш через ту гору. Як переїдеш то й побачиш дім царевича.</p>
	<p>Дівчина сіла на те колесо і переїхала через гору. Прийшла вона до царевича, а той її не впізнає і вже лагодиться до весілля з іншою. Не вистачало кухарів, щоб готувати їжу на весілля, і царівну взяли на роботу за кухарку.</p>
	<p>На другий день вона одягла після роботи одне своє плаття. Молода забачила на ній те плаття та й каже:</p>
	<p>— Продай мені це плаття.</p>
	<p>— Я дам тобі це плаття, але дозволь мені переночувати одну ніч у тій кімнаті, де спить молодий.</p>
	<p>— Добре.</p>
	<p>І царівна віддала плаття. Увечері, перед тим, як пустити дівчину в кімнату до молодого, молода дала йому такого зілля, що він як випив, то так і впав. Та й нічого не чув цілу ніч. А царівна до ранку сиділа коло нього і плакала. Надворі стояла варта і чула це. Розказала варта царевичу, як молода плакала і говорила, що врятувала його з ящика.</p>
	<p>На другий день одягла вона друге плаття, ще май краще. А молода забачила.</p>
	<p>— Продай мені це плаття.</p>
	<p>— Ні, продати не продам, а дам, як ще раз перебуду ніч коло молодого у його кімнаті.</p>
	<p>— Добре.</p>
	<p>І знову дає йому молода того зілля.</p>
	<p>Пішла дівчина на другий вечір, цілу ніч плакала коло царевича, розказувала, як добула його з ящика, а він спав і нічого не чув. Вранці варта знову говорить царевичу:</p>
	<p>— Чого ваша молода плаче цілу ніч і каже, що врятувала вас із ящика?</p>
	<p>— Не знаю.</p>
	<p>Але тут він подумав: «Не вона ж мене врятувала, не моя молода. Врятувала мене царівна, але її тут нема».</p>
	<p>На третій день царівна одягла третє плаття, ще май краще. А молода:</p>
	<p>Продай мені це плаття.</p>
	<p>— Ні, не продам. А як пустиш мене ще й на цю ніч до свого молодого в кімнату, то дам.</p>
	<p>— Добре. На третій вечір дає йому молода знову того зілля, а він його не випив, а вилляв. Прийшла царівна, та й почала плакати: «Я ж тебе з залізного ящика визволила, а ти не хочеш мене чути». А він уже чує. Та піднявся, обняв її і поцілував.</p>
	<p>Встав царевич рано і відправив свою наречену. Й усі три плаття в неї забрали. Зробили вони весілля і може, ще й тепер живуть.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p>Царевич із ящика. Невказані сюжети + Сравнительный указатель сюжетов: Восточнославянская сказка. Составитель Л. Бараг, И. Березовский, К. Кабашников, Н. Новиков. — Л.: Наука, 1979 433В. Записано 19 січня 1980 року у селі Вашківцях Сокирянського району Чернівецької області від Дьордія Степановича Скаженюка (1907 року народження, молдаванин, родом із села Колінківців Хотинського р-ну. У Вашківцях проживає 30 року Удівець, колгоспний пенсіонер).</p>
			<p>Чарівна квітка: Українські народні казки з-над Дністра. Запис, упорядкування, примітки та словник М. А. Зінчука; Художники: Н. В. Кирилова і П. А. Гулін. — Ужгород: Карпати, 1986. — 301 с: іл.</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Буковини/">Фольклор Буковини</a></li>
	</ul>
</footer>
<!--#include virtual="/-/inc/general__page_end.inc" -->
