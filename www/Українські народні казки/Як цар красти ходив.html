<!--#include virtual="/-/inc/general__page_start.inc" -->
<title>Як цар красти ходив ☼ Українська народна казка ☼ Народна творчість</title>
<meta name="Description" content="Українська народна казка Буковини «Як цар красти ходив» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Як цар красти ходив.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Як цар красти ходив <br><span class="article__headerDescription">Українська народна казка Буковини</span></h1>
	<p>Колись було так, що давав цар жити чоловікови тілко сімдесят років, а тоді менший син повинен був тата свого вбити. Наближається одному батькови до кінця сімдесятий рік життя, а він плаче.</p>
	<p>— От, сину, яке життя веселе. Хотілося б ще жити, бо й здоров’ячко ще маю. Та щось би й тобі помагав.</p>
	<p>А син йому й говори:</p>
	<p>— Не бійтеся, тату, я вас не вб’ю, я договорився з попом, що вб’єм того пса старого та й поховаєм його за вас. А вас заховаю та й будете жити.</p>
	<p>Виміняли вони день на ніч, ніч на день. Старенький вночі робить, а вдень спить. Та прийшов голод. Питає син старого батька:</p>
	<p>— Що будем робити? А тато каже:</p>
	<p>— Розкривай хату й сарай і молоти сніпочки — там ще є трохи зерна. Та й обсівай своє поле.</p>
	<p>Так син і зробив. У всіх поля не були засіяні, а в него — засіяне, їде цар на білім коні та й дивиться. Що це? Скрізь голі поля, як після пожару, а в одного таке гарне поле. Каже цар:</p>
	<p>— Дайте того хазяїна до мене, най я повидю, який він. Приходи той до царя. Такий молодий. Та й каже:</p>
	<p>— Добрий день, царю. Чого ви мене до себе кликали?</p>
	<p>— Це твоє поле?</p>
	<p>— Моє.</p>
	<p>— А що ж ти робив-ис, що таке гарне твоє поле? Що воно з урожаєм?</p>
	<p>— Розшивав хату, сарай, молотив. Та й розсіяв те зерно по своїм полі. І файно зійшло.</p>
	<p>— А хто ж тебе нараяв це робити?</p>
	<p>— Та я сам.</p>
	<p>— Не може бути, щоб ти сам це придумав. Щоб ти, такий молодий, міг своєю головою це зробити? Скажи, хто тебе навів на цю путь, а то шаблею голову зрубаю.</p>
	<p>— Не рубайте мені голову, я вам все розкажу. Всі вбивали своїх батьків, а я свого лишив — і старий батько навчив мене так робити.</p>
	<p>— Ану давай свого батька сюди.</p>
	<p>Приходи старий батько. Такий засмучений. Боїться, труситься і думає: «Прийшла до мене смерть». Крикнув до него цар:</p>
	<p>— Ти його навчив так робити?!</p>
	<p>— Я.</p>
	<p>— Як ти його навчив так робити, то ти знаєш, коли я маю вмерти.</p>
	<p>— Через рік.</p>
	<p>— Ну а що ж би робити, щоб не вмерти?</p>
	<p>— Треба вам іти красти.</p>
	<p>— Та як я піду красти, як я цар?</p>
	<p>— Смерть не дивиться. Цар не цар, а треба через рік умерти.</p>
	<p>— То що ж робити, щоб не вмерти?</p>
	<p>— Я ж казав — треба йти красти.</p>
	<p>Повертає цар свого білого коня, їде додому та й каже до жінки:</p>
	<p>— Треба йти красти.</p>
	<p>— Та що ти, п’яний? Піймуть тебе та й що буде? Ти ж цар.</p>
	<p>— Нічого не знаю. Треба йти красти, бо хочеться жити. Перебрався цар на простого, іде вночі дорогою. Та й думає: «Куди б це піти красти? Піду я до цего купця. В него золота багато».</p>
	<p>Іде цар та й дивиться — скочив злодій через пліт. А цар хап його за ногу та й питає:</p>
	<p>— Куди ти йдеш? А той каже:</p>
	<p>— Іду до цего купця золото красти.</p>
	<p>— Бери й мене з собою.</p>
	<p>— Добре, йдем.</p>
	<p>Прийшли вони туди, злодій ключі витягає, касу відмикає. Набирають золота в мішки, кілко хто може нести. Набрали та й несуть. Каже злодій до царя:</p>
	<p>— Куди вперед підем, до тебе чи до мене? А цар каже:</p>
	<p>— До тебе.</p>
	<p>Прийшли вони до злодія. В хаті дев’ять дітей і файно живуть. Каже злодій:</p>
	<p>— Ну що ж, треба ділитися. Ти більше взяв від мене, то переділим, щоб було однако.</p>
	<p>А цар каже:</p>
	<p>— Хай буде цей раз усе тобі. А другий раз буде мені.</p>
	<p>— Добре, най буде так.</p>
	<p>Минає рік, Цар боїться, що вже скоро смерть підходи. Прийшов до злодія та й каже:</p>
	<p>— Йдем красти до царя.</p>
	<p>Злодій подумав: «Оце злодій! Не та як я. Я лиш до купців, а цей і до царя хоче йти красти». Підходять вони обидва до царського дому, а цар і каже злодієві:</p>
	<p>— Ти сиди тут, а я піду до царя.</p>
	<p>Пішов цар, приносить склецок золота і кладе коло злодія. Та й каже;</p>
	<p>— Сиди, я ще один склецок принесу.</p>
	<p>Приноси ще один склецок золота і каже до злодія:</p>
	<p>— Ходім.</p>
	<p>Прийшли вони до злодія на квартиру. Та й каже злодій до царя;</p>
	<p>— Це золото треба вже тобі забрати, бо той раз я брав. А цар каже;</p>
	<p>— В тебе така велика сім’я, бери й цей раз, а я візьму третій. У мене мала сім’я.</p>
	<p>Та й каже цар:</p>
	<p>— Добре ми побідили царя, А злодій:</p>
	<p>— Гей, якби цар знав, що йому має бути, то він би нам половину царства дав.</p>
	<p>— А що йому має бути?</p>
	<p>— Там говорили міністри. Один казав: «Нащо нам цар? Отравим його, і я буду царем, і ви будете добре жить». — «А як ти це зробиш? Як ти його отравиш?» — спитав другий, «Дуже просто. Попросю царя і міністрів на мій день народження. І перед кожним оставлю пляшку, а в його пляшку дам отрави. Цар вип’є і зразу ноги задере». Отаке говорили міністри.</p>
	<p>Послухав цар, що сказав злодій, та й думає: «Добре, що я це вчув. Лиха два я буду пити перший».</p>
	<p>Приходи цар на роботу та й щось бурчить сам до себе. Підходи старший міністер і каже до него:</p>
	<p>— Хочу відмітити свій день народження. Та хтів би й вас попросити. А цар каже:</p>
	<p>— Я можу прийти. Що мені? Лиш прийду у воєнній формі.</p>
	<p>Прийшов той день. Цар приходи до того міністра на день народження. На всіх міністрах волос їжиться. Чого це цар у воєннім вбранні, як війни нема? Цар кожному руку подав та й сів. І крикнув старший міністер:</p>
	<p>— Перед кожним пляшка! Яка пляшка перед ким стоїть, з такої повинен пити!</p>
	<p>Цар довго не думає, відкриває пляшечку, а тим усім на голові волос дибом встає: лиш вип’є цар — і вже його нема!</p>
	<p>А цар був не простий. Відкрив він пляшку і першому налив старшому міністру. Та й говори:</p>
	<p>— Чим гостей угощать, треба й самому пить.</p>
	<p>— Та що ви, ваша величносте, це ж вам підготовлено.</p>
	<p>— Мені підготовлено, а ти будеш перший пить.</p>
	<p>І виходи цар з-за стола. А ті думають: «Цар, видно, був тут, як ми про це говорили. Бо інакше, як він знає?»</p>
	<p>А старший міністер випив, упав до підлоги та лиш п’ятами бликнув. А ті говоря тихо:</p>
	<p>— Коби й нам це не було.</p>
	<p>А цар як розходився, то всім їм голови познімав. Сів на білого коня і приїжджає до злодія. А жінка злодієва подивилася у вікно та й каже:</p>
	<p>— Нащо було йти до царя красти? Цар уже знає. Он уже приїхав білим конем.</p>
	<p>А злодій каже жінці:</p>
	<p>— Судити будуть мене.</p>
	<p>Цар під’їхав до хати та й каже:</p>
	<p>— Виходь, виходь. Щоб ти був сьогодні у мене.</p>
	<p>Злодій пізнав царя і зрадів. Цар поїхав, а за ним пішов і злодій. Прийшов злодій до царя, а там уже й той дід є зі своїм сином. І говорить цар злодієви:</p>
	<p>— Ти будеш у мене міністром. І тому дідови сказав:</p>
	<p>— Твій син буде міністром. Я забороняю вбивати старих людей. Вони повинні жить до старості, і смерть повинна їх у постелі застати.</p>
	<p>Тоді цар поклав злодієви на голову яблуко, вихопив шаблю, махнув нею і розрубав те яблуко на дві половинки. А злодій від переляку випустив з себе непристойний звук. Цар подивився на него та й каже:</p>
	<p>— Що це ти зробив? Хіба таке роблять у царя? А злодій каже:</p>
	<p>— Це з мене злодійський дух виходи, а міністерський входи. І зробив цар з новим урядом великий баль.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Василівці, Сокирянського району, Чернівецької області 2 серпня 1984 року Кушнір Гаврило Петрович</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Буковини/">Фольклор Буковини</a></li>
	</ul>
</footer>
<!--#include virtual="/-/inc/general__page_end.inc" -->
