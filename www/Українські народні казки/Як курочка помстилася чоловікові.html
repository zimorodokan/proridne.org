<!--#include virtual="/-/inc/general__page_start.inc" -->
<title>Як курочка помстилася чоловікові ☼ Українська народна казка ☼ Народна творчість</title>
<meta name="Description" content="Українська народна казка Про Тварин (звірів), казки Подніпров’я (Наддніпрянщини) «Як курочка помстилася чоловікові» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Як курочка помстилася чоловікові.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Як курочка помстилася чоловікові <br><span class="article__headerDescription">Українська народна казка про тварин</span></h1>
	<p>Колись ще в старовину, давно це діло було...</p>
	<p>Був собі мужичок, такий він убогенький, і держали вони собі із своєю жінкою одну курочку. До хазяйства була тіки одна курочка, а дітей сім душ!.. І такі дітки дрібненькі... Що год, то й дитинка... Що годок, то й синок... Так вони нічим її не годували, а все давали од стола крихоток, бо нічого більше було їй дати. Так вона їм усю зиму неслася. Кожен день з яєчком. І всю весну неслася, і все літо неслася. То вони собі продадуть яєчок та куплять хлібця. А він посіяв хлібця — той чоловік — може, там десятинку або півдесятинки...</p>
	<p>Вона й заквоктала — та курочка. Жінка його підсипала під неї яєчок, вона й вилупила десятірко курчаток. І водить їх, і водить; так уже, може, й з місяць їм вийшло.</p>
	<p>От уже вони, бог дав, уже хліб покосили, уже і в тік ізвозили. Уже заходився той чоловік молотити там чи пшеничку, чи житце. Бог його зна там, що було в його. І курочка з курчатами лізе та й лізе все на тік... Така рада, що дождала, побачила в хазяїна хлібця в току!.. Кличе вона діток своїх до вороха та розгрібає їм, щоб зерно те їли. Він каже: «Підіть, діти, проженіть!» Вони що проженуть, то вона вп’ять до вороха. Що проженуть, то вона вп’ять до вороха. Ну, він: «Ну, я, — каже, — піду сам!» Та киш на неї та: «Бодай тобі так!» Та як кинув на неї ціп, та й улучив, та й убив її. Осталися дітки-сиротята... Ну, курчатка пищать — осталися ото од мами. Жінка плаче, діти плачуть за тією курочкою. А він каже: «У-у, дурна ти! Чого ти за нею плачеш?! Курячий бог у кошелі сидить! Ото ростуть, — каже, — курчата, то й кури будуть».</p>
	<p>Ну, ото вони до вечора помолотилися, а ввечері ліг спати. Повечеряв і ліг: на ворох головою, а на тік спиною та ногами. Ну, вона до нього вночі й приходить, та курочка... «Бач, який ти, — каже, — хазяїну, недобрий! Як я, — каже, — побивалася, та й голодна була, та яєчка несла, та твоїх діток годувала! А ти, — каже, — моїх діток посиротив! Жалко тобі, — каже, — було, що я той ворох розгрібала та діток годувала!.. Я, — каже, — рада була, що твого хлібця діждала! Та посиротив ти, — каже, — діток моїх, посиротю й я твоїх!..»</p>
	<p>Так він до світа не дожив і вмер. Остались і його дітки сиротами. Курочка вмертвила!..</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p>Як курочка помстилася чоловікові. Н. П. Андреев, Указатель сказочных сюжетов по системе Аарне. Издание государственного Русского географического общества, Л., 1929. — . Зап. П. Д. Мартинович в 1905 р. на Харківщині від «Мотрони Бондаренчихи (Гнатихи) з Кам’янки». Відділ рукописів Інституту мистецтвознавства, фольклору та етнографії ім. М. Т. Рильського АН УРСР., ф. 11-4, од. зб. 755, арк. 198.</p>
			<p><a href="/Український фольклор Книги/Іван Березовський ☼ Казки про тварин/">Казки про тварин</a> (Українська народна творчість) — Київ: Наукова думка. — 1976 — 575 с.</p>

		</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>


<article class="articleMain">
	<h1 class="articleMain__header">Як курочка помстилася чоловікові <br><span class="article__headerDescription">Українська народна казка Подніпров’я (Наддніпрянщини)</span></h1>
	<p>Давно це діло було. Був собі мужичок, такий він убогенький, держали вони собі із своєю жіночкою одну курочку. До хазяйства була тільки одна курочка, а дітей сім душ. І такі дітки дрібненькі. Що рік, то й дитинка. Що рочок, то й синок. Так хазяїни ту курочку й нічим не годували, а все давали од стола кришечки від хліба, бо нічого було дати. Вона ж неслася всю зиму. Кожен день з яєчком. І всю весну неслася, і все літо. То хазяї собі продадуть яєчок та куплять хлібця. А він посіяв хлібця, той чоловік, може, там десятину чи півдесятинки.</p>
	<p>Вона й заквоктала, курочка. Жінка підсипала під неї яєчок, вилупилося десяточок курчаток. І водить їх, і водить. Так може їм із місяць було.</p>
	<p>Чоловік той діждав уже й хліба покосити. Дав бог і на тік звозити. Заходився чоловік молотити там чи пшеничку, чи житце. Бог його зна, що там в нього було. І курочка з курчатками лізе та й лізе все на тік. Чоловік що нажене, а вона тут як тут. Курочка рада, що дождала, кличе та кличе своїх діток, розгрібає їм, щоб збирали зерно. Чоловік те побачив та й замахнувся ціпом на курочку. Вдарив і зломив їй ніжку. Розсердилася курочка і пішла, шкандибаючи, з дому. Жінка в сльози, діти в сльози, а чоловік гримає на них:</p>
	<p>— Чого, дурні, ревете? Чого ви за нею плачете?</p>
	<p>Тут вже й осінь на порозі. Живе собі чоловік з сім’єю. За зерно виміняв собі козу. Вже є й молоко в чоловіка. Радіє він, що все так добре в нього. Про курочку й не згадує. Та несподівано почалися в чоловіка негаразди. То коза здохла, то миші зерно погризли. Плаче жінка заливається сльозами, все нарікає чоловікові, що це він в усьому винен. Гризе й гризе його щодня. Не витерпів він, вхопив шапку із лавки та й хода з хати.</p>
	<p>Іде він та й іде. Не зоглядівся, як вийшов за село. Бреде-бреде, вже ноги йому болять. Сів при дорозі, скинув з голови шапку та як вдарить нею спересердя об землю. Тут де не візьмись курочка із своїми курчатками. Зрадів чоловік, як побачив, аж слів йому забракувало. Отямився, почав просити пробачення у курочки. Каже:</p>
	<p>— Не буду я більше так робити. Вертайся додому.</p>
	<p>— Не знаю, — каже курочка.</p>
	<p>Повернувся чоловік додому чорніший від землі. Сіли вечеряти, аж чують під вікном квокче. Зраділи всі, покидали ложки на стіл, повибігали з хати. Аж то їхня курочка з курчатками.</p>
	<p>І стали вони знов добре жити-поживати та добра наживати. І ніхто не зобиджав уже курочку.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>156 (5205). Як курочка помстилася чоловікові. СУС —. Записано 2008 року. Безшийко Володимир Пилипович (1933). Черкаська область, Маньківський район, Кривець</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Наддніпрянщини/">Фольклор Подніпров’я (Наддніпрянщини)</a></li>
	</ul>
</footer>
<!--#include virtual="/-/inc/general__page_end.inc" -->
