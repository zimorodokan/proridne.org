<!--#include virtual="/-/inc/general__page_start.inc" -->
<title>Росамита ☼ Українська народна казка ☼ Народна творчість</title>
<meta name="Description" content="Українська народна казка Полтавщини «Росамита» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Росамита.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Росамита <br><span class="article__headerDescription">Українська народна казка Полтавщини</span></h1>
	<p>Давно колись жила одна сім’я. Звали господаря Марком, а його дружину Марією. Була в них і донька, білява, зі світлими очима та добрим серцем. Звали її Росамитою.</p>
	<p>Народилась вона в чистім полі, коли Марко косив жито, а жінка допомагала йому снопи в’язати. Марія викупала доньку в ранковій росі, тому і назвали її Росамитою — у росі мита. Коли дівчина народилась, то місяць ще ясно світив, а біля нього зіронька була і теж яскраво світила. Почувся перший крик немовляти, взяв Марко на руки дитину, підніс до неба і почав просити у місяця і зірки щастя доньці. А найбільше просив, щоб серце у неї було добре і слово мудре. Побачив він на долоньці руки Росамити маленький місяць і біля нього зірку, яка на небі ясно світила.</p>
	<p>Минали роки. Недалеко, по сусідству, жила інша сім’я. Заздрісна сім’я, де працювати ніхто не хотів, добра не робив, а все хотіли так, на дурничку прожити, злісні наклепи на всіх зводили. Дочка в них теж була, навіть в один день з Росамитою народилася. Тільки Росамита в полі, в житі, а сусідка — вдома, в пуховій перині. Нарекли сусідську дівчину Клепатою. І справді, ім’я те їй підходило, бо любила язиком клепати, коли виросла.</p>
	<p>З часом розійшлися чутки по білому світі, що в Україні живе дівчина, яку звуть Росамитою. Мудрості і вроді її всі дивуються. Гляне на пригнічену людину — радістю обіллє, доторкнеться до хворої людини і хвороба відступить.</p>
	<p>Дійшли ті чутки і до поганців, які тоді за морями жили, лише грабували та вбивали. Зібрались поганці і почали радитись, як викрасти те диво — Росамиту. Підняв руку поганський владика і наказав своїм поганцям:</p>
	<p>— Віднині станьте стерв’ятниками. Землю покрийте попелом пожеж, але Росамиту живою і неушкодженою приведіть до мене. Спершу полечу я сам на ту землю і дізнаюся, чим пахне там: кров’ю, пожежею чи миром.</p>
	<p>Вдарився Хасан об землю і полетів орлом-стерв’ятником. Прилетів на квітучу землю, зайшов у хату Клепати, яка по сусідству жила і любила плітки розводити. Став у неї розпитувати-випитувати про Росамиту. А Клепата, не задумуючись, розповіла все, що чула і бачила, ще й брехні додала. Сподобалась Хасану Клепата. Він засміявся і подумав, що з неї буде хороша відьма в його царстві стерв’ятників.</p>
	<p>Завітав Хасан і в хату Марка. Старцем прикинувся, хліба попросив. Вийшла і Росамита з другої кімнати в той час.</p>
	<p>— Не треба, тату, давати цьому перевертню святий хліб. Він однаково кине його під ноги і розтопче, ще й сміятися буде. А ось гляньте, — і Росамита показала Хасану свою ліву руку.</p>
	<p>Хасана почало тіпати, бити об землю, мов у лихоманці. Тут побачили всі, як на ньому почало рости пір’я і враз із хати вилетів стерв’ятник. Всі вийшли дивитися на те диво і вгледіли, що стерв’ятник вже високо летів і ніс у кігтях Клепату. Марко подивився вслід і промовив:</p>
	<p>— Такої не шкода. Вона не любила ні своєї землі, ні людей, які на цій землі працюють.</p>
	<p>Налетіли чорні стерв’ятники на землю. Огненні стріли пускають. Полум’я покрило оселі. Вийшов і Марко з хати, а за ним Марія з дочкою. Закипіли у їхніх серцях і гнів, і біль, а Росамита почула голос зірки.</p>
	<p>— Росамито, дитя добре, то знак на твоїй руці мудрий, непростий. Підніми ліву руку до неба і прокажи: «Земле моя свята, в тобі сила моя з місяцем народилась, коли зірка світилась». Але від тієї хвилини ти зникнеш навіки. Людям ти будеш нести добро, але цього не буде ніхто бачити.</p>
	<p>Підняла Росамита чарівну руку і проказала ті загадкові слова. Засвітились на небі всі зірки, земля заколихалась. Вороги, мов камінці, попадали додолу мертвими. Зруйнувалося чаклунське царство. А Клепата зосталася в живих. Та земля відмовилася від неї, бо Клепата зрадила її, а рідна земля не прощає зради.</p>
	<p>Росамита і сьогодні живе в людях, але ніхто її не бачить. Вона несе добро в кожну оселю, кожній людині.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>21 (4654). Росамита. СУС —. Записала Стельник Оксана 2008 року. Сова Микола Максимович (1936). Полтавська область, Лохвицький район, Червонозаводське</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Полтавщини/">Фольклор Полтавщини</a></li>
	</ul>
</footer>
<!--#include virtual="/-/inc/general__page_end.inc" -->
