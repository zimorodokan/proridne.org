<!--#include virtual="/-/inc/general__page_start.inc" -->
<title>Як лінива жінка доброю господинею стала ☼ Українська народна казка ☼ Народна творчість</title>
<meta name="Description" content="Українська народна казка Гуцульщини «Як лінива жінка доброю господинею стала» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Як лінива жінка доброю господинею стала.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Як лінива жінка доброю господинею стала <br><span class="article__headerDescription">Українська народна казка Гуцульщини</span></h1>
	<p>У старині була одна дівчина. Так мама й тато виховали її, що вона крайньо&nbsp;<sup>*</sup> нічого не робила. Приходять хлопці в старости.</p>
	<p>— Дасте за мене дівчину? — питає хлопець.</p>
	<p>— Дамо.</p>
	<p>А мама каже:</p>
	<p>— Бери, хлопче, її або не бери, вона робити тобі не буде. Каже хлопець:</p>
	<p>— Мені такої не треба.</p>
	<p>І пішов собі додому, дівчину не висватав. Каже сусідський син через межу:</p>
	<p>— Я би хотів цю дівчину взяти. Тато й мама йому кажуть:</p>
	<p>— Синочку, то близько. Вона тобі не буде робити, сидітеме в мами. І ти з нею пропадеш. Ми не радимо її брати.</p>
	<p>Каже цей сусідський хлопець свому татови:</p>
	<p>— Дайте мені, тату, грошей. Тато питає:</p>
	<p>— Нащо тобі, синку, гроші?</p>
	<p>— Я хочу хати класти.</p>
	<p>Тато втішився, що син це говорить.</p>
	<p>— На тобі, сину, гроші.</p>
	<p>Хоче тато видіти, який син буде потрібний до роботи. Дав тато синови гроші. Що він з тими грішми зробить?</p>
	<p>Син пішов накупив лісу і зрубав, повозив на пляц&nbsp;<sup>*</sup>, попиляв дерево і поклав хати. І геть доробив, лиш у хати сідати й жити. Поклав стайню файну і все докінчив. І каже син татови:</p>
	<p>— Отепер, тату, я женюся. Беру в цего сусіда Марусю. Тату, послухайте мене, ідім у старости.</p>
	<p>Тато йому нічого не перечить. Як зумів він побудувати такі хати й стайню, то зуміє й з нею жити, із цею дівчиною. Ці два сусіди обидва багачі. І притім ще куми. Приходить увечері кум із сином до кума в старости.</p>
	<p>— Добрий вечір, куме! Кум відповідає:</p>
	<p>— Добре здоров’я. Ой, куме, щось у лісі здохне, що ти до мене прийшов увечір посидіти.</p>
	<p>Бо то багачі не йшли оден до другого посидіти, бо не мали коли.</p>
	<p>Каже кум, що прийшов у старости:</p>
	<p>— Я не прийшов до тебе на вечорниці. Я прийшов у старости за твоєю дівчиною. Щоби ти, куме, дав свою дівчину за мого сина.</p>
	<p>— Дам, — каже, — куме, за твого сина. А мама каже:</p>
	<p>— Ой куме, най бере твій син або не бере, моя донька робити не буде.</p>
	<p>Каже хлопець:</p>
	<p>— Байка, я буду за ню робити.</p>
	<p>— То най буде, — каже мама. — Даємо за тебе свою доньку. Засваталися, зробили весілля. А по весіллю каже зять жінчиному татови й мамі:</p>
	<p>— Не йду я до вас та й не йду до свого тата. Поклав собі хати, йдемо з жінкою жити в свої хати.</p>
	<p>— Ну то, — каже, — най буде, йдіть.</p>
	<p>Надавали їм родичі поля й худоби, і молоді теж зробилися багачами.</p>
	<p>Молоді забирають від того й того тата всю вділену їм худобу і приводять собі додому. Це було навесні. Чоловік рано встає, подоїть корови, дасть їм їсти, погодує свині, псови їсти дасть, зварить сніданок.</p>
	<p>— Жіночко, сідай зо мною, будем снідати.</p>
	<p>А кіточка каже: «Вав». Хоче, аби дав чоловік і їй їсти. Дав він і кітці їсти. А жінка поїла і лягла собі спати. Тоді каже чоловік кітці:</p>
	<p>— Кіточко, я йду в поле орати. І за цілий день нароблюся і ув’яну. А ти мені на вечір подій корови, погодуй свині. І аби чисто в хаті було і на подвір’ю заметено. І вечерю маєш зварити. І ще пряшник&nbsp;<sup>*</sup> ниток напрясти. Бо як це не зробиш, то не дам їсти і буду тебе дуже бити.</p>
	<p>Жінка каже:</p>
	<p>— Ти такий дурний, чоловіче? Де кітка це зробить?</p>
	<p>— Я тебе, жіночко, не заставляю. Вона мусить це зробити, бо не дам їсти і буду бити.</p>
	<p>Впряг коні і поїхав у поле орати.</p>
	<p>Оре він. Надвечір лишає орати, бо треба йти додому кутатися. Приїхає — нічого не зроблено. Позагонив до стайні коні, усе обкутав, увійшов у хату вечерю варити. Зварив і каже:</p>
	<p>— Сідай, жіночко, зо мною їсти. Наїлися обоє. А кіточка: «Вав!»</p>
	<p>— Не дам тобі їсти. Ти мені нічого не обкутала.</p>
	<p>Та й витесав коротенький дрючок і поклав собі за пас. їмив кітку в руки і каже жінці:</p>
	<p>— Тримай кітку собі на плечах.</p>
	<p>Жінка поклала кітку на плечі, чоловік імив кітку за хвіст і ту кітку дрючком б’є. А кітка всі драпаки забила жінці в плечі. Він кітку ще потяг за хвіст по плечах, жінці плечі геть пірвав.</p>
	<p>— Чого ти мене, чоловіче, б’єш?</p>
	<p>— Я тебе, жіночко, не б’ю, я б’ю кітку. Чого вона мені не робила то, що я наказав? Вона мусить мені це зробити. Як не зробить, то я таки її вб’ю.</p>
	<p>Жіночка плаче, плечі болять, бо кітка їх драпаками пірвала. Чоловік каже:</p>
	<p>— Жіночко, не плач, я тебе ніколи не вдарю. Ти в мене така ґаздиня дорога. Я тебе не заставляю нічого робити.</p>
	<p>Ліг собі чоловік з жінкою спати, а жінка плаче, бо болять плечі. Зробився день, чоловік устав, кутає всю худобу. Увійшов у хату, варить сніданок, бо має їхати в поле орати. Зварив сніданок.</p>
	<p>— Іди, жіночко, до мене їсти.</p>
	<p>— Чоловіче, не хочеться мені їсти, бо плечі мені болять.</p>
	<p>— Я тебе, жінко, не бив, я бив кітку. Сідай зо мною, жінко, їсти.</p>
	<p>Жінка взяла, що взяла, не хоче їсти. А кітка: «Вав».</p>
	<p>— Не дам тобі їсти, кіточко. Я тебе прошу, впорайся мені до вечора.</p>
	<p>І далі наказує, бо може забути кітка:</p>
	<p>— Подій корови, кіточко, дай свиням їсти, псови, підлогу в хаті обмий, на подвір’ю замети і пряшник напряди. І вечерю мені звари.</p>
	<p>Каже жінка:</p>
	<p>— Боже, Боже, де кітка може це зробити! Ти, чоловіче, дурний.</p>
	<p>— Мусить зробити, бо я її вб’ю. І поїхав він у поле орати.</p>
	<p>Оре він цілий день. Понад вечір лишив орати, їде додому, бо треба кутатися. Як поїхав чоловік у поле, жінка встала з ліжка. І пішла до свеї мами.</p>
	<p>— Ти чого прийшла? — питає мама.</p>
	<p>— Я не хочу із своїм чоловіком жити.</p>
	<p>— А чого ти не хочеш жити з чоловіком? Чи тебе не б’є?</p>
	<p>— Не мене б’є, кітку.</p>
	<p>— А, то байка, що кітку б’є, добре, що тебе не б’є.</p>
	<p>— Та, — каже, — все заставляє кітку робити. Щоб покуталася, вечерю зварила — все геть. А де це кітка зробить?</p>
	<p>Каже мати:</p>
	<p>— Як не робить, най б’є. А ти вже йди до хати.</p>
	<p>Приходить жінка до хати, лягла на ліжко. Учула, чоловік приїхав з поля до хати. Чоловік в’їхає на подвір’я — нічого не роблено. Він трохи внервувався. Загнав до стайні коней, покутав худобу. Входить у хату — і в хаті нічого не зроблено. Жінка на ліжку спить. Зварив чоловік вечерю.</p>
	<p>— Жінко, вставай, будемо вечеряти.</p>
	<p>Встала жінка, повечеряли. А жінка вже дрижить, боїться. Кітка: «Вав».</p>
	<p>— Не дам тобі, кіточко, їсти. Я тобі наказав, аби ти все обкутала, а ти нічого не зробила. Зараз будеш бита.</p>
	<p>Знервований чоловік імив кітку за хвіст.</p>
	<p>— Тримай, жінко, кітку на плечах.</p>
	<p>Жінка не хоче. Він кітку жінці на плечі, витягає той кімак&nbsp;<sup>*</sup> з-за паса і здорово б’є кітку на плечах у жінки. Кітка жінці плечі пірвала, жінка з ліжка на землю впала, жінці лихо зробилося. Чоловік узяв цинівку води і на жінку висипав. Жінка прочутилася&nbsp;<sup>*</sup> і в плач.</p>
	<p>— Чоловіче, не бий кітку, бо я вже витримати не годна, я ніч переночувати не годна.</p>
	<p>— Я тебе, жінко, не б’ю, я б’ю кітку. Що я їй наказав, вона мусить зробити. Завтра ввечір я її вб’ю насмерть, як вона не зробить того, що я накажу.</p>
	<p>Лягли вони спати, а жінка не спить, плаче. Дуже жінку болять плечі, кітка їх попорола геть. Чоловік бере з шафи масть, мастить жінці плечі, лікує жінку. Жінка спить сидячи, бо болять плечі. А потому лягла на бік і заснула.</p>
	<p>Зробився день, чоловік устав, пішов до кутання. Обкутав худобу, обкутав свині, зварив сніданок.</p>
	<p>— Сідай, жінко, снідати.</p>
	<p>Жінка встала, сіла коло чоловіка — їсти не може. Кітка: «Вав».</p>
	<p>— Не дам тобі їсти. Кітка не їла три дні.</p>
	<p>— Кіточко, я тобі казав та й ще кажу. Я тобі наказую, а ти забуваєш, кіточко. Я йду в поле орати, а ти аби до вечора — третій раз тобі кажу, більше казати не буду — корови подоїла, свині нагодувала, в хаті підлогу обмила, перед хати на тоці&nbsp;<sup>*</sup> замела. І напряди пряшник ниток і звари вечерю. Як ти це не зробиш, я приїду ввечір з поля і вб’ю тебе насмерть. А хоть мені від хати заберися.</p>
	<p>Чоловік поїхав у поле орати. А жінка з ліжка встала і втекла до мами.</p>
	<p>— Мамочко моя рідна, не хочу я свого чоловіка, не буду з ним жити. Приймайте мене до себе.</p>
	<p>— Ні, донько, не прийму тебе. Мама на доньку вгнівалася.</p>
	<p>— Маєш чоловіка, іди до чоловіка, бо я сама зараз тут, у хаті тебе вб’ю. Я раз тебе віддала і більше з тобою говорити не буду.</p>
	<p>Заплакала донька.</p>
	<p>— Донько, чи тебе чоловік не б’є?</p>
	<p>— Ні.</p>
	<p>— А кого ж б’є?</p>
	<p>— Кітку.</p>
	<p>— Іди, донько, додому. Маєш доброго чоловіка, йди ґаздуй. Донька пішла плачучи додому. Іде дорогою та й собі думає: «Чого я маю плакати? Чого чоловік має бити кітку? Більше він кіточку бити не буде». Пообмивала жінка підлоги, замела перед хати на тоці, напряла два пряшники ниток. А надвечір подоїла корови, нагодувала свині, дала їсти псови, нанесла коням пологу&nbsp;<sup>*</sup> в стайню, зварила вечерю. А чоловіка з поля ще нема. Сіла жінка на ліжко, відпочиває. І весела вже така.</p>
	<p>Дивиться вона, їде чоловік з поля. Заїхає на подвір’я, подивився — на подвір’ю заметено. Думає собі: «Моя кіточка все поробила». Загонить коні в стайню — коням їсти є. Подивився, корови подоєні, свині погодовані. Пішов чоловік у хату.</p>
	<p>— Добрий вечір, жінко.</p>
	<p>Кітка попри него пробігла, а він імив її і гладить.</p>
	<p>— Отепер тобі, кіточко, дам їсти, бо ти мені всю роботу ізробила.</p>
	<p>— Чоловіче, то не кітка зробила.</p>
	<p>— І хто ж зробив, жінко?</p>
	<p>— То я, — каже, — чоловіче, все зробила.</p>
	<p>— Та ні, жінко, я тобі не вірю. Я кітці наказав робити, не тобі.</p>
	<p>— Ти, — каже, — чоловіче, не віриш? Та витягає з полиці два пряшники.</p>
	<p>— Ади. Я напряла два пряшники ниток.</p>
	<p>— Отепер, жінко, ти в мене ґаздиня. Я би сам був усю цю роботу не поробив. Отепер, жінко, будемо жити. Ти вже знаєш, що робити. Бо без роботи нічого не буде.</p>
	<p>З дівчини, що не хотіла робити, вийшла така ґаздиня! І ліпше вони доробилися, як її стариня.</p>
	<p>Ідуть вони обоє до чоловікового тата. Каже син татови:</p>
	<p>— Ви казали: «Не бери цю дівчину, бо ти з нею пропадеш. Робити не буде». А в мене така жінка дорога. Але якби я був не бив кітку, жінка моя не робила би.</p>
	<p>Жінка каже:</p>
	<p>— Чоловіче, я мусила робити, бо кітка мені геть плечі пірвала. Дякую тобі, чоловіче, що ти мене навчив і мені здоров’я не взяв.</p>
	<p>І на цім слові байка закінчена.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__footnotes">
			<p><sup>*</sup> Кра́йньо — тут: цілком.</p>
			<p><sup>*</sup> Пляц — тут: ділянка під забудову.</p>
			<p><sup>*</sup> Пряшни́к — веретено з напряденими нитками.</p>
			<p><sup>*</sup> Кіма́к — дрючок.</p>
			<p><sup>*</sup> Прочути́тись — очуняти.</p>
			<p><sup>*</sup> Тік — місце для молотьби.</p>
			<p><sup>*</sup> Полі́г — скошена трава.</p>
		</div>
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Село Річка (хутір Фейлики), Косівського району, Івано-Франківської області 1 грудня 1985 року Григорчук Василь Михайлович (1919 року народження)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Гуцульщини/">Фольклор Гуцульщини</a></li>
	</ul>
</footer>
<!--#include virtual="/-/inc/general__page_end.inc" -->
