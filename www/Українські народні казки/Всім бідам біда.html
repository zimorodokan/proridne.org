<!--#include virtual="/-/inc/general__page_start.inc" -->
<title>Всім бідам біда ☼ Українська народна казка ☼ Народна творчість</title>
<meta name="Description" content="Українська народна казка Полтавщини «Всім бідам біда» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Всім бідам біда.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Всім бідам біда <br><span class="article__headerDescription">Українська народна казка Полтавщини</span></h1>
	<p>Жив собі на білому світі один веселий майстер, який заробляв на життя тим, що ліпив нові та лагодив старі горщики. Звали його Горщиков’яз. Везе, було, він на продаж у місто товар і наспівує:</p>
	<p>— Гарні горщики продаю, горщики в’яжу! Купуйте!</p>
	<p>Почув те цар. Сподобалося володарю, що перед ним хоча й бідна, проте весела людина.</p>
	<p>— Чому ти такий радісний? — запитує правитель чоловіка.</p>
	<p>— Як мені бути сумним, якщо я ніякого лиха не знаю?</p>
	<p>— Чи знаєш ти, яка є біда, всім бідам біда? — поставив володар дивне запитання.</p>
	<p>— Так, — мовив на те селянин, — звичайно знаю.</p>
	<p>— Добре, тільки нікому не розповідай, — сказав мудрий повелитель, — я хочу, щоб мої міністри відповіли.</p>
	<p>Скликав цар трьох поважних міністрів і питає:</p>
	<p>— Скажіть, яка є біда, всім бідам біда? Якщо відповісте, то залишитеся на посаді, а якщо ні — підете геть.</p>
	<p>Дав на роздуми три дні. Пішли міністри шукати мудреців, одначе даремно.</p>
	<p>Зібралися пихаті багатії в палац в призначений час.</p>
	<p>— Ну що, відгадали? — поцікавився повелитель.</p>
	<p>І тут із вулиці долинуло:</p>
	<p>— Горщики продаю! Горщики в’яжу! Чудовий посуд!</p>
	<p>— Царю, накажіть, аби не кричали під вікнами, — сказав один міністр, — це заважає!</p>
	<p>— Нехай майстер співає, якщо він ніякої біди не знає! — мовив мудрий правитель.</p>
	<p>Тут підвівся один із царських міністрів і цікавиться:</p>
	<p>— Чи не відгадає він загадку?</p>
	<p>— Запитайте, — дозволив володар, — все можливо.</p>
	<p>Наступного дня найстаріший чиновник відшукав веселого Горщиков’яза.</p>
	<p>— Чоловіче, відгадай загадку: яка є біда, всім бідам біда?</p>
	<p>— Заплати сто золотих! — відповів на те селянин.</p>
	<p>Відрахував чиновник сто монет. А Горщиков’яз і каже:</p>
	<p>— Немає найгіршої біди для людини, як злі сусіди! Вони про тебе що хоч вигадають і всім розкажуть.</p>
	<p>Пішов підданий до правителя з відгадкою. Дорогою зустрів другого міністра.</p>
	<p>— Ну що, відгадав Горщиков’яз? — запитав той.</p>
	<p>— Так, за сто золотих.</p>
	<p>— Я ніколи не дам такі гроші за відгадку, — закричав чоловік. — Надто дорого!</p>
	<p>Та хоч і злий він був на селянина, проте міністром хотілося залишитися. Довелося йти до кмітливого майстра.</p>
	<p>— Скажи мені, — звернувся до простого чоловіка, — яка є біда, всім бідам біда?</p>
	<p>— Плати сто золотих.</p>
	<p>— Чи не забагато?</p>
	<p>— Ні, — мовив чоловік.</p>
	<p>Заплатив міністр гроші.</p>
	<p>— Немає більшого лиха, ніж сварлива дружина! Щоб не зробив, їй усе не так. Важко такій жінці догодити.</p>
	<p>Прийшов до розумного Горщиков’яза і третій міністр.</p>
	<p>— Гей, чоловіче, яка є біда, всім бідам біда? — запитав.</p>
	<p>— Плати сто золотих — відповім, — мовив селянин.</p>
	<p>— Чи не бачиш, що я царський міністр? Мені повинні безкоштовно відповідати!</p>
	<p>— Бідній людині я б відповів, а тобі, пане, не скажу. Адже маєш чим заплатити.</p>
	<p>Розлютився чиновник не на жарт і пішов ні з чим. Наступного дня він знову до селянина. Та відповіді не дістав, шкода було віддавати великі гроші.</p>
	<p>Третього дня Горщиков’яз сказав жадібному пану:</p>
	<p>— Бачу я, що ти дуже хочеш чути відповідь. Гаразд, я без грошей скажу, тільки ось що зроби: вези мене на візку на царський двір.</p>
	<p>Довелося міністрові запрягтися й везти кмітливого Горщиков’яза. А той сидить на візку й весело вигукує:</p>
	<p>— Горщики! Кому горщики?</p>
	<p>Почув його правитель і вийшов. Бачить: тягне третій міністр візок, на якому повно горщиків і майстер сидить.</p>
	<p>— Хто тебе везе? — запитує володар Горщиков’яза.</p>
	<p>— Нерозумна голова! Найгірше за цю біду не знайдеш, — відповів чоловік, — адже з нерозумною головою дуже важко на світі жити.</p>
	<p>— Бути тобі, Горщиков’язе міністром. А цей відтепер ліпитиме горщики! — оголосив вирок мудрий правитель.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>195 (4866). Всім бідам — біда. СУС —. Записано 2008 року. Миценко Віра (1934). Полтавська область, Оржицький район, Лукім’я</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Полтавщини/">Фольклор Полтавщини</a></li>
	</ul>
</footer>
<!--#include virtual="/-/inc/general__page_end.inc" -->
