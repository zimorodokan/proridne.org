<!--#include virtual="/-/inc/general__page_start.inc" -->
<title>Як кіт хлопця царем зробив ☼ Українська народна казка ☼ Народна творчість</title>
<meta name="Description" content="Українська народна казка Буковини «Як кіт хлопця царем зробив» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Як кіт хлопця царем зробив.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Як кіт хлопця царем зробив <br><span class="article__headerDescription">Українська народна казка Буковини</span></h1>
	<p>Іде бідний хлопець, зустрічає якогось вуйка. Той питає:</p>
	<p>— Куди йдеш, хлопче?</p>
	<p>— Іду десь наймуся, бо нема в мене ні тата, ні мами.</p>
	<p>— Наймися в мене худобу пасти. І наймився він у того чоловіка.</p>
	<p>Попас ту худобу їден день, другий. І так п’ять день попас. А хазяїн і каже:</p>
	<p>— Ти погано пасеш. Ти непотрібний. На тобі п’ять копійок та й іди від мене, куди знаєш.</p>
	<p>Взяв хлопець тих п’ять копійок та й пішов. Іде, а якийсь чоловік несе такого кота здорового. Хлопець подивився та й каже:</p>
	<p>— Вуйку, продайте мені цего кота. А вуйко йому:</p>
	<p>— На тобі його так. Він такий людяний, як ти.</p>
	<p>— Я дурно не хочу, нате вам за него п’ять копійок.</p>
	<p>Та й віддав тих своїх п’ять копійок за кота. Узяв його на руки та й пішов. Відійшов трохи, а кіт йому каже:</p>
	<p>— Як ти мене врятував і хазяїн мене не завісив і не вбив, то я тебе покладу царем. Буду командувати тобою.</p>
	<p>Завів його кіт покрадеми до одного багача в підвал. Приніс йому цілий хліб і сало, щоб він їв.</p>
	<p>— А я, — каже, — йду до царя сватати за тебе дочку.</p>
	<p>А хлопець йому:</p>
	<p>— Дурний ти, який цар за мене дочку дасть? Я ж такий пірваний.</p>
	<p>— Будеш мати царську дочку, — сказав кіт і пішов.</p>
	<p>А хлопець їсть хліб і сало та чекає, доки він вернеться. Біжить той кіт лісом, а напроти — заєць. Кіт утік на дуба. Заєць став під дубом та й дивиться.</p>
	<p>— Що ти за їден, що від мене втік?</p>
	<p>— А ти що за їден?</p>
	<p>— Що ти, не видиш, що я заєць?</p>
	<p>— А ти не видиш, що я кіт?</p>
	<p>— А куди ж ти йшов? — каже заєць до кота.</p>
	<p>— Я йду до царя скаржитися.</p>
	<p>— А чого?</p>
	<p>— Де хто молоко переверне, де хто сметану з’їсть, все на мене кажуть. «Все, — кажуть, — кіт зробив». Усе напастують — усе на мене. Йду до царя скаржитися, що на мене так напастують.</p>
	<p>А заєць йому:</p>
	<p>— Отак і на мене напастують люди. Де яку щепу хто погризе, де капусту хто з’їсть — усе на мене напастують. Кажуть, що то заєць зробив. Йду і я з тобою до царя скаржитися.</p>
	<p>Зібрав заєць собі кумпанію, десять зайців, і йдуть. Кіт іде вперед, а зайці ззаду. Приводи він тих зайців до царя на подвір’я, заганяє їх на обору та й каже:</p>
	<p>— Ви тут сидіть, а я піду до царя. Та й за себе і за вас буду казати. Заходи кіт до царя.</p>
	<p>— Здрастуйте!</p>
	<p>— Здрастуй.</p>
	<p>— Ви знаєте, чого я до вас прийшов? А цар йому:</p>
	<p>— Скажеш.</p>
	<p>— Мій цар — нежонатий та й хоче взяти вашу дочку. Передав вам гостинця — звірів, щоб ви собі шубу з шкірок пошили.</p>
	<p>Цареви стало дивно, що це за цар такий, що його звір слухає. Вийшов, подивився — повна загорода зайців. Каже цар до кота:</p>
	<p>— Я порадюся з царицею і з дочкою. Прийдеш потім — я тобі скажу.</p>
	<p>Пішов кіт до свого хазяїна-хлопця, а зайці цареви лишив. Приходи, а хлопець каже:</p>
	<p>— Де ти ходиш?</p>
	<p>— Ходив до царя за тебе дочку сватати.</p>
	<p>— Яку дочку? Я ж такий пірваний. Я їсти хочу.</p>
	<p>— Почекай, зараз принесу тобі їсти.</p>
	<p>Приніс кіт йому їсти і знов іде до того царя. Знов біжить тим лісом, коли дивиться — напроти лис. А кіт раз — та й утік на дуба. Лис підійшов до дуба, дивиться та й каже:</p>
	<p>— Що ти за їден, що втік від мене? А той каже:</p>
	<p>— А ти хто?</p>
	<p>— Я — лис.</p>
	<p>— А ти що, не бачиш, що я кіт?</p>
	<p>— Куди ти йшов? — питає лис кота.</p>
	<p>— Я йшов до царя скаржитися.</p>
	<p>— Чого?</p>
	<p>— На мене напастують люди. Де яке молоко перевернули, де яке сало вкрали, то все кажуть, що коти з’їли.</p>
	<p>А лис йому:</p>
	<p>— І мені треба йти скаржитися, бо де яка курка пропала, кажуть, що лис узяв, де яка качка, гуска — все на лиса кажуть, все напастують на мене. Я зберу ще кілька браттів та й піду з тобою до царя скаржитися.</p>
	<p>Зібралися з десять лисів і пішли з котом до царя. Приводи кіт тих лисів, загони в обору, а сам іде до царя питати, чи дасть цар дочку за його царя. Входи.</p>
	<p>— Здрастуйте! Ну що, яка буде мені відповідь? Бо гезди мій цар прислав вам звірів на коміри.</p>
	<p>Каже йому цар:</p>
	<p>— Піде за твого царя моя дочка. Най приходи — будем робити свадьбу.</p>
	<p>Вертається кіт до хлопця, а хлопець каже:</p>
	<p>— Де ти ходиш?</p>
	<p>— Та я в царя за тебе дочку висватав.</p>
	<p>— Яку дочку? Як я піду до царя такий пірваний?</p>
	<p>— Гай ідем. Цар тебе вбере.</p>
	<p>Взяв кіт хлопця і веде. Мають переходити через воду. Кіт взяв та укачав його в намул, та висадив на грушку, а сам побіг.</p>
	<p>А там офіцери вийшли в ліс та робили собі баль. То було літо, велика спека була. Офіцери поклали свої кашкети. Кіт згорнув усі кашкети в мішок та й утік. Та й до тої річки — пустив кашкети на воду, а сам побіг до царя та й каже:</p>
	<p>— Прибула вода, і потопилося військо мого царя. Помагайте рятувати.</p>
	<p>Цар прибув з котом до води. Еге, різні кашкети пливуть, різне військо було. А де сам цар, щоб його врятувати?</p>
	<p>— А он на острівці на груші врятувався.</p>
	<p>А той такий у намулі на груші сидить. Цар каже:</p>
	<p>— Нічого, військо буде. Добре, що він сам врятувався. Приводя його туди, вимили добре. Цар вбрав його в своє шмаття, а він сів і все дивиться по собі. Бо відколи жиє, ще не видів такого царського шмаття. Цар дивиться та й каже тихо до цариці:</p>
	<p>— Щось він на те вбрання так дивиться. В него, видно, лучче було. Треба йому дати краще.</p>
	<p>Забирають то вбрання і дають йому краще. А він все дивиться по собі. Цар каже да цариці:</p>
	<p>— Він знов дивиться по собі. У него, видно, ще лучче було. Треба дати йому лучче.</p>
	<p>Забрали те друге вбрання, а йому дали третє, ще краще. А він знов дивиться по собі. Цар до цариці:</p>
	<p>— Як і це йому не подобається, то яке ми вже йому дамо? Кіт учув це, підійшов до него та й каже тихо:</p>
	<p>— Не дивися по собі, бо проженуть нас відци. В них уже луччого вбрання нема.</p>
	<p>І він уже глипає по боках, уже не дивиться по собі. Цар каже:</p>
	<p>— Це вбрання йому підходи.</p>
	<p>Одружилися вони з царевою дочкою. І треба вже її забирати до себе. Та куди везти? А кіт знав у лісі двір, яким володів змій. Побіг наперед, забіг у той двір та й каже до змія:</p>
	<p>— Ховайся, бо війна йде і вб’ють тебе зараз. А змій йому:</p>
	<p>— У мене при дворі е грушка, а в тій грушці дупло. Я залізу в те дупло — і вони мене не найдуть.</p>
	<p>Заліз він у ту грушку, а кіт узяв такий пеньок-чіп та й ту дірку забив. І змій уже не має як вийсти.</p>
	<p>Приїжджають вони туди, а двір такий позолочений. Заходя до хати, почали хазяйнувати. А кіт ходи з сватом-царем і розглядають усе.</p>
	<p>Цар каже:</p>
	<p>— Все добре і скрізь порядок. А кіт йому:</p>
	<p>— Все добре. Тілко цю грушку треба забрати, бо її тут не треба. Каже цар до кота:</p>
	<p>— Ну то що? Візьмемо пилочку, зріжемо її та порубаємо. А кіт:</p>
	<p>— Нє, так не можна.</p>
	<p>— А як же? — питає цар.</p>
	<p>— Треба так зробити: притягнути гармату і так ударити, щоб порох з тої грушки полетів.</p>
	<p>— Це дворови пошкодить, — каже цар.</p>
	<p>— Нічого, поправимо.</p>
	<p>Привезли гармату, та як ударили в ту грушку три рази, то лиш порох став з грушки, а із змія лиш деготь. Цар поїхав додому, молоді хазяї жиють собі, а кіт і каже хазяїнови:</p>
	<p>— Ти мене врятував, то я тобі за це відслужив. Поклав я тебе хазяїном — хазяюй собі. А я від тебе вже йду.</p>
	<p>І забрався від него кіт.</p>
	<p>А вони ходя обоє по саду, розглядають усе. Дивляться — а на одному дереві труп чоловіка висить. Він і каже до неї:</p>
	<p>— Знімім цего чоловіка і похоронімо, як належить. Бо, може, й батька мого десь так повісили та й ніхто не поховає.</p>
	<p>Зняли вони той труп, похоронили, як належить. А той труп — то був від того двору колишній хазяїн — змій його повісив.</p>
	<p>Полягали вони вночі спати. В половині ночі хтось стукає в двері і кричить:</p>
	<p>— Іване, відчини двері! А той каже:</p>
	<p>— Я нікому двері вночі не відчиняю і надвір не виходю. Хочеш, то сам підходь.</p>
	<p>А той знадвору:</p>
	<p>— Я не можу до тебе підійти, бо в мене така сила, що підлога підо мною поломиться.</p>
	<p>— Підходь, ми підлогу полагодимо.</p>
	<p>— Я прийшов не шкодити тобі, а своє хазяйство тобі показати. Ти не бійся.</p>
	<p>Тоді він устав, вийшов до того чоловіка, поздоровкалися вони. І каже той до него:</p>
	<p>— Іди, я тобі покажу хазяйство своє, покажу, де що тут є. Бо це я тут хазяїн був, а змій мене повісив.</p>
	<p>Заводи він його в підвал і каже:</p>
	<p>— На тобі ключ від підвалу і від двора.</p>
	<p>Дає йому, а цей не годен підняти того ключа, такий той ключ важкий. Каже Іван до него:</p>
	<p>— Я не годен його взяти. А той йому:</p>
	<p>— Зараз озмеш, ходи зо мною.</p>
	<p>Заводи його в підвал. А там стоїть бочечка з силою і бочечка без сили. Як перебереш з тої першої бочечки сили, то в другій можна її зменшити. Наливає йому з першої бочечки і каже:</p>
	<p>— На, пий.</p>
	<p>Він випив, а той питає:</p>
	<p>— Як тобі? Ану тепер бери ключа.</p>
	<p>Він узяв той ключ — зовсім легенький. Той наливає йому другий раз.</p>
	<p>— Пий.</p>
	<p>Випив він, а той його питає:</p>
	<p>— Ну, як тобі тепер?</p>
	<p>— Отак, — каже, — чую себе: яке б дерево не було, можу їмити його рукою й кинути.</p>
	<p>Той бере наливає йому третій раз. З тої самої сильної бочки. Він випив, і той його питає:</p>
	<p>— Як себе чуєш?</p>
	<p>— Отак себе чую: як хватну цю гору, то її тут не буде. А той каже:</p>
	<p>— Ні, такої сили тобі не треба.</p>
	<p>Наливає йому трохи з другої бочки. — На, пий. Він випив.</p>
	<p>— Як себе чуєш?</p>
	<p>— Нормально.</p>
	<p>— То з такою силою і будеш жити. А як зменшиться в тебе сила, вип’єш знов трошки з тої сильної бочки. І ніяка сила тебе не візьме — ні змій, ніхто. Будеш тут собі з жінкою жити.</p>
	<p>Жиє він там і зараз. Я був і людей питався — знають його люди.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Василівці, Сокирянського району, Чернівецької області 11 серпня 1985 року Данилов Олекса Степанович (1915 року народження)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Буковини/">Фольклор Буковини</a></li>
	</ul>
</footer>
<!--#include virtual="/-/inc/general__page_end.inc" -->
