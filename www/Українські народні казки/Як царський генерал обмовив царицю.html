<!--#include virtual="/-/inc/general__page_start.inc" -->
<title>Як царський генерал обмовив царицю ☼ Українська народна казка ☼ Народна творчість</title>
<meta name="Description" content="Українська народна казка Закарпаття «Як царський генерал обмовив царицю» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Як царський генерал обмовив царицю.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Як царський генерал обмовив царицю <br><span class="article__headerDescription">Українська народна казка Закарпаття</span></h1>
	<p>Було де не було. Жив собі чоловік і мав двоє дітей — сина і доньку. Зібрався він на збір і взяв з собою й доньку. Хотів воли купувати. У Сваляві на зборі файних волів не було, і він подумав собі: «Йти би до Мукачева. Та де дівку лишити? Лише у попа, бо він вірний чоловік». Прийшов до попа:</p>
	<p>— Пане превелебний! Най сеся дівчина у вас переночує. Як вернуся з Мукачева, візьму її з собою.</p>
	<p>Дивиться піп на дівчину. «Сякої файної я ще не видів, — думає собі. — Аж би я ногами йшов до пекла, а вона мусить бути моєю». Як отець дівки пішов з фари, почав піп до дівки чіплятися. Вона виривається, кричить.</p>
	<p>— Будь моєю, бо аж ні — біда буде! — грозиться піп.</p>
	<p>— Буде що буде, а я ваша не буду.</p>
	<p>Коли отець дівчини вернувся, піп йому каже:</p>
	<p>— Твоя донька нечестива, з хлопцями водиться. Заганьбився чоловік, прийшов із дівкою додому і каже синові:</p>
	<p>— Твоя сестра нечестива. Треба її за це убити. Повів брат сестру у ліс, почав ніж точити.</p>
	<p>— Не убивай мене, братику! — проситься дівка. — Я не винна. Піп добирався до мене, а я не давалася, тому він на мене набрехав.</p>
	<p>— Добре, я тебе відпущу. Лиш ніколи не приходи додому.</p>
	<p>— Добре, братику! Додому я ніколи не прийду.</p>
	<p>Брат вернувся в село, а вона пішла хащами. Настала ніч. «Як у хащі переночувати? — думає собі, — На землі звір може мене з’їсти. Вилізу я на шелеснатого бука». Зробила собі на букові щось таке, як гніздо, і лягла там спати.</p>
	<p>А царський син був у тих місцях на полюванні. Мав коло себе трьох псів. Пси звітрили живу душу і крутяться коло бука, брешуть. Тільки словами не говорять:</p>
	<p>— Тут хтось є!</p>
	<p>Царевич подумав, що на буці ведмідь, і приготував пушку. А дівчина почула псів і пробудилася. Як увиділа царевича з пушкою, проговорила:</p>
	<p>— Забери псів, легіню, бо не дають мені злізти. Прикликав царевич своїх псів і каже:</p>
	<p>— Тепер злізай, хай виджу, що ти за одна.</p>
	<p>Злізла дівчина з бука. Дивиться царевич — ого-го! Він ще таку файну не видів. Веде її додому. Показав вітцю і матері, кого привів із лісу.</p>
	<p>— Красна дівчина, сину, — кажуть йому.</p>
	<p>— То я на ній женюся! — каже царевич.</p>
	<p>— Ми сьому не перечимо.</p>
	<p>Через пару днів посвадьбували. І живуть в гаразді. Старий цар помер, і син перебрав царство. Ріс у них файний хлопчик.</p>
	<p>Якось подумала собі молода цариця: «Піти би мені відізнати за свого нянька». Прийшла до чоловіка і каже:</p>
	<p>— Пусти мене до мого нянька в гостину. І сина нашого візьму з собою показати дідикові.</p>
	<p>— Та йди.</p>
	<p>Дав цар розказ запрягти кочігу. Царський генерал каже:</p>
	<p>— Пресвітлий царю! Не можна царицю саму пущати в далекі світи. Я поїду з нею сокотільником.</p>
	<p>Цар дозволив генералові їхати з царицею. Сидить генерал у кочізі, дивиться на царицю. Дуже полюбилася йому. Думає собі: «Мусить моя бути».</p>
	<p>Ночували в лісі, де їх ніч застала. Розіклали вогонь, гріються. А кочіш був у другому місці, бо він не смів бути коло цариці і генерала.</p>
	<p>— Чи будеш моєю? — звідує генерал царицю.</p>
	<p>— Ні!</p>
	<p>— Аж ні, то уб’ю твого хлопця.</p>
	<p>— Се ти не посмієш зробити! — каже цариця.</p>
	<p>Генерал вихопив саблю і відрубав хлопчикові голову. Взяв царицю страх. «Біда, цей звір не думає вертатися до царя, зараз і мене уб’є».</p>
	<p>— То чи будеш моєю? — звідує грізно генерал. — Аж ні, то й тобі голову відрубаю.</p>
	<p>— Дай мені подумати, — каже цариця. — Я дуже змерзла і хочу мало погрітися.</p>
	<p>Підійшла близько до ватри, вхопила в долоні вогню і вергла генералові в очі. І тікати! Доки генерал протер очі, вона була далеко. Добігла до села і попросилася переночувати. А генерал пішов до кочіша і звідує:</p>
	<p>— Хлопче, чи ти не видів, що сталося?</p>
	<p>— Я не видів нічого, бо я був коло коней. А що було?</p>
	<p>— Та ж цариця здуріла і убила свого хлопчика. Ти будеш свідком. Сама кудись втекла.</p>
	<p>Взяли мертвого хлопчика у кочігу і повернулися додому. Генерал сказав цареві:</p>
	<p>— Пресвітлий царю! Ваша жона здуріла і відрубала дитині голову, а сама втекла.</p>
	<p>Цар каже:</p>
	<p>— Поведи мене на те місце, де моя жона головництво зробила.</p>
	<p>А цариця обміняла свою одежу на сільську. Взяла на себе стару гуню і пішла, як жебрачка, із села в село. Помалу дійшла у те село, де жив її отець. Ходила від хижі, до хижі. Коли прийшла до вітця, то він її не впізнав. Мати її померла, брат ще не оженився. Треба було в хижу служницю. Вона взяла віник і підмела хату, далі взялася мити посуду.</p>
	<p>— Небого, звідки ти?</p>
	<p>— Дуже здалеку. Ходжу жебраючи.</p>
	<p>— Чи не служили би ти у нас?</p>
	<p>— Буду у вас служити, якщо буду вас няньком звати, а вашого сина — братом.</p>
	<p>— Хай буде! — каже старий, її отець.</p>
	<p>Так і було. Старого кличе няньом, а його сина — братом. Пряде, тче, шиє. Всяку жіночу роботу робить.</p>
	<p>А царський генерал привів царя на те місце, де невинна кров пролилася. Ніяких слідів там не знайшли. Цар каже:</p>
	<p>— Ідімо від села до села. Будемо мою жону глядати. Йшли, йшли і зайшли у те село, де жив отець цариці.</p>
	<p>Айбо цар про те не знав. Прийшли до бирова, і звідує цар:</p>
	<p>— Хто у вашому селі знає всякі історії розповідати? Бирів назвав старих людей. Розповідають цареві, хто що знає: одні — правду, інші — казки. Цар за один вечір платить сто золотих. А був у тому селі старий чоловік, Мацола Іван, який розповідав казки, як я. Приходить до нього цар і каже:</p>
	<p>— Діду, розповідайте мені все, що знаєте!</p>
	<p>Вийняв цар сто золотих і поклав на стіл. А жона сидить на лавиці і пряде.</p>
	<p>— Я би вам розповіла таку казку, що коштує не сто золотих а п’ятсот, — каже пряділя.</p>
	<p>— То розказуй.</p>
	<p>— Добре. Якщо казка не буде красною, я вам гроші верну.</p>
	<p>Цар на те:</p>
	<p>— Нам не гроші важні! — нам нове слово хочеться почути.</p>
	<p>Каже вона домашнім:</p>
	<p>— Няню, сідайте за стіл. Та й ти, брате, сідай коло няня. Слухайте і ви мою казку. І ви, царю, сідайте коло няня, і ви, пане генерале.</p>
	<p>Посідали всі довкола стола. І вона почала:</p>
	<p>— Було де не було. У одного чоловіка була дуже красна дівка. Пішов чоловік на збір, а дівку лишив у попа. І воли не купив, і піп набрехав на невинну дівчину...</p>
	<p>Отець слухає і догадується: «Се за нас, за мене».</p>
	<p>— А чоловік повірив попові і заставив сина убити свою сестру. Айбо дівчина відпросилася у брата і пішла світом...</p>
	<p>Брат думає: «Се казка про нас, про мене». Гадає собі отець: «Се наша дівка світом пішла».</p>
	<p>— Ота дівчина вилізла на шелеснатого бука переночувати і там її найшов царевич, який у тому лісі був на полюванні. Царевичу полюбилася дівчина і взяв її собі за жону...</p>
	<p>Цар думає: «Се я був. Ну, тут щось буде».</p>
	<p>— Через рік по свадьбі народився у них хлопчик. Назвали його Микитою.</p>
	<p>«Ого, — думає цар, — і ім’я дитини вгадала».</p>
	<p>— В один час, — каже жона далі, — закортіло царицю піти до свого вітця. Проситься у царя. І не сама — з дитиною...</p>
	<p>Думає цар: «Се за мене казку каже».</p>
	<p>— Попросився генерал сокотити царицю в дорозі. Коли ночували в лісі, генерал каже цариці: «Будь моєю! Аж ні — уб’ю твого сина». Цариця не хотіла бути генераловою — і він відрубав голову дитині...</p>
	<p>Цар думає собі: «Ага, ось хто скітив мою дитину. А казав, що жона моя здуріла і вбила дитину».</p>
	<p>— Цариця вхопила грані в долоні і засипала генералові очі. Так втекла, бо і її би убив. І пішла жебраючи від села до села, доки не зайшла у сю хижу, до свого нянька. А потім і цар прийшов у ту хижу, до свого тестя.</p>
	<p>Цар схопився:</p>
	<p>— Сяк воно було?</p>
	<p>Вихопив пістолет — і бух! Убив генерала, і казці кінець.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p>Як царський генерал обмовив царицю. «Сравнительный указатель сюжетов: Восточнославянская сказка / Сост. Л. Бараг, И. Березовский, К. Кабашников, Н. Новиков. — Л.: Наука, 1979.» — 883А. Друкується вперше. Варіанти: Ревть — «Казки одного села / Запис текстів, післямова та примітки П. В. Лінтура; Упорядник Ю. Д. Туряниця. — Ужгород: Карпати, 1979.», с. 21 — 24, див. у цій збірці № 16; Холод — Архів П. В. Лінтура.; Васько — Архів П. В. Лінтура.</p>
			<p><a href="/Український фольклор Книги/Петро Лінтур ☼ Зачаровані казкою/">Зачаровані казкою: Українські народні казки Закарпаття в записах П. В. Лінтура</a> [Упорядники І. М. Сенька та В. В. Лінтур; вступна стаття, примітки та словник І. М. Сенька; післямова П. В. Лінтура; Редколегія: В. І. Данканич, О. І. Дей, П. К. Добрянський та ін.; Художник М. М. Дем’ян]. — Ужгород: Карпати, 1984. — 528 с, іл. (Бібліотека «Карпати»).</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Закарпаття/">Фольклор Закарпаття</a></li>
	</ul>
</footer>
<!--#include virtual="/-/inc/general__page_end.inc" -->
