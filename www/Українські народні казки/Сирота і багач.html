<!--#include virtual="/-/inc/general__page_start.inc" -->
<title>Сирота і багач ☼ Українська народна казка ☼ Народна творчість</title>
<meta name="Description" content="Українська народна казка Чернігівщини «Сирота і багач» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Сирота і багач.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Сирота і багач <br><span class="article__headerDescription">Українська народна казка Чернігівщини</span></h1>
	<p>Давно то було, ще як кити землю на собі возили.</p>
	<p>В одному хуторі жила дівчинка-сирітка. Ні матки, ні батька у неї не було, ні братів, ні сестер. В пам’ять про маму осталась одна вишня, що росла біля хати. Жила вона бідно, сама собі лад давала, чесним трудом у людей на шматок хліба заробляла, тому і поважали її всі.</p>
	<p>Одного разу весною найняв її багач гусей пасти. Знав, що дівчинка роботяща, добре птицю буде глядіти. Відпрацювала вона у нього до осені, всіх гусей виростила, ні одного не втратила. Розщедрився багач і за всі її труди дав кізочку.</p>
	<p>Подякувала йому дівчинка, хоч розуміла, що обділив він її. Забрала кізочку і пішла у двір. Із кізочки виросла красива коза. Дівчинка сильно любила її: сама їла — і козу годувала, сама пила — і козу поїла. А коза та була незвичайна. Все чисто розуміла, тільки що не розмовляла. Не розлучались вони ні на хвилинку, коза охороняла свою хазяйку, якщо бачила якусь небезпеку.</p>
	<p>Одного разу проїжджав багач на коні мимо двору сирітки і побачив козу. Заздрісно йому стало, що така красива худоба не його, а якоїсь біднячки. Рішив він забрати козу, а дівчинці дати друге козеня. Але сирітка не погодилась. Тоді багач наказав своїм слугам украсти козу. Ті так і зробили.</p>
	<p>Гірко плакала дівчинка за своєю годувальницею, бо подумала, що її розірвали вовки. Про свою біду вона розказала маминій вишні і раптом почула тихий шепіт. То говорила вишня:</p>
	<p>— Ти не плач, моя донечко, жива твоя коза. Закрив її багач в глухому сараї. Тужить вона за тобою, ні трави не їсть, ні води не п’є. Поспіши її визволити, а то пропаде скотина.</p>
	<p>Пішла дівчинка до багача і сказала, щоб він віддав їй козу. Подивився багач на неї і сказав, що коза сама до нього прийшла. Погодився віддати, якщо сирітка відгадає загадку. Він був упевнений, що його загадок ніхто не відгадає.</p>
	<p>Перша загадка була така: що то за ключі, що землю весною відмикають?</p>
	<p>Зажурилась сирітка, бо тяжка була загадка. Прийшла вона до вишні і розказала все. Вишня їй порадила:</p>
	<p>— Ти не журись, моя донечко. Лягай спати і ні про що не думай. Завтра, як будеш іти до багача, будь уважна, і відгадка сама до тебе прийде.</p>
	<p>Вранці пішла сирітка до багача. Іде по дорозі, а сонячний промінчик спереду біжить. Здогадалась дівчинка, що це і є відгадка.</p>
	<p>Розсердився вельми пан, як почув правильну відповідь і дав другу загадку: що то за людинка, що догори щетинка ?</p>
	<p>І знову сирітка розказала все своїй порадниці-вишні. Та знову дала їй пораду.</p>
	<p>На ранок сирітка знову пішла до багача. Заходить у двір, а там свиня зі своїм виводком у калюжі купається. Зраділа дівчинка, догадалась, що це і є відгадка.</p>
	<p>Аж червоний став багач від злості, але виду не подає, а третю загадку загадує: „Що коло тебе біжить, та ти його не догониш?”</p>
	<p>Це була остання загадка, і вишня порадила сирітці бути особливо уважною, бо відгадка завжди буде поруч з нею.</p>
	<p>Тільки сонечко зійшло, пішла сирітка до багача. Іде, а попереду тінь біжить. От вона, відгадка!</p>
	<p>Вийшов багач до сирітки у двір. Відгадала правильно дівчинка загадку, і він випустив козу. Обняла сирітка свою улюбленицю і хотіла вже іти додому, але коза розігналась і так дала рогами багачу нижче спини, що він гепнувся у весь ріст у ту калюжу, де свиня купалась. А сирітка з козою пішли додому і більше ніколи не розлучались.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>76 (4084). Сирота і багач. СУС — порівн. 875. Записано 2008 року. Максименко Софія Агеївна (1922). Чернігівська область, Новгород-Сіверський район, Лизунівка</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Чернігівщини/">Фольклор Чернігівщини</a></li>
	</ul>
</footer>
<!--#include virtual="/-/inc/general__page_end.inc" -->
