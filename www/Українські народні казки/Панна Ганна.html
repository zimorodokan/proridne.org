<!--#include virtual="/-/inc/general__page_start.inc" -->
<title>Панна Ганна ☼ Українська народна казка ☼ Народна творчість</title>
<meta name="Description" content="Українська народна казка Подніпров’я (Наддніпрянщини) «Панна Ганна» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Панна Ганна.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Панна Ганна <br><span class="article__headerDescription">Українська народна казка Подніпров’я (Наддніпрянщини)</span></h1>
	<p>Був собі дід і баба. Було в них дві дочки. Одна дідова, одна —бабина. От баба свою жаліла, а дідову посилала бичка пасти в поле. Задавала її роботи багато: прасти, мити, вишивати, Ганна щось там зробила і так втомилася, що стала вона плакати, що не встигне всього поробити. Підходить до неї бичок і питає Ганю:</p>
	<p>— Чого ти плачеш?</p>
	<p>Вона й каже:</p>
	<p>— Як же мені не плакати? Мені баба стільки роботи задала, що я не встигну всю поробити.</p>
	<p>А бичок її й каже:</p>
	<p>— Лягай спати, а я за тебе все пороблю!</p>
	<p>От бичок все поробив, збудив Ганну, і погнала вона бичка додому. Пригоне і бабі оддає свою роботу ( все те, що поробила). Баба така рада. На другий день ще більше дає. День дала, другий день дала, а на третій день догадалася, що не Ганна робить, а бичок усе за неї робить. Та й баба дідові каже:</p>
	<p>— Діду, треба зарізати бичка. Бо не Ганна все робить, а бичок.</p>
	<p>От Ганна підслухала, та пішла до бичка та й плаче, а він її питає:</p>
	<p>— Ганно, чого ти плачеш?</p>
	<p>Ганна каже:</p>
	<p>— Як мені не плакати? Як тебе хочуть зарізати.</p>
	<p>А бичок і каже:</p>
	<p>— Не плач, Ганно. Попросися, щоб ти пішла кишки мити. А в кишках знайдеш двоє зерен. Прийдеш додому, і посадиш коло хати, виросте велика верба.</p>
	<p>Так вона й зробила. І виросла через кілька день велика верба. А далі каже бичок:</p>
	<p>— Прийдеш до верби і будеш їй казати: «Вербо яра, одчинись. Одчинись, прийшла до тебе Ганна-панна».</p>
	<p>Баба роботи надавала, а сама пішла до церкви. Пішла Ганна до верби, зробила, як бичок казав. А звідти побігали служанки і все за Ганну поробили, і прали, і шили, і мастили. Приходить баба з церкви, та й зраділа, що Ганна все поробила.</p>
	<p>Пройшло так день, другий день, От на другий день баба знов іде до церкви, а Ганна тим часом знов до верби і слугам наказує, що треба робити, щоб усе поробили. А тим часом сама убирається. Виїжджає з верби бричка з кіньми. І кучер везе Ганну до церкви. А як у церкві одправилося, Ганна скоріш із церкви на бричку й додому. Баба як прийшла із церкви, як почала хвалитись, що таку гарну пані бачила:</p>
	<p>— А ти, Ганно, хоч би вмилася.</p>
	<p>А Ганна думає: «Дак то ж я». На третій день іде баба в церкву і знов Ганні парадів дає багато, щоб поробила всяку всячину. А Ганна тим часом та до верби:</p>
	<p>— Вербо —яра одчинись, отворись, прийшла до тебе Ганна-панна.</p>
	<p>Сказала вона служанкам, що робити, і пішли вони по роботах, а сама збирається знов у церкву. От приїхала Ганна в церкву. Заходить до церкви, а на неї всі зглядаються, що така ж гарна. Приглянулась і паничеві. От він найняв хлопців, щоб підлили коло неї смоли, щоб туфлі пристали.</p>
	<p>Ну, стали люди з церкви виходити, а Ганна посмикала, посмикала ноги та й роззулася, покинула черевичок там. А панич тим часом підговорив хлопців. Одірвали його, і послав шукати Ганну-панну. А коло верби ярої була криниця. І зайшло два чоловіка пити воду. Та й питаються:</p>
	<p>— Бабко, у вас нема дівчат? Ось в нас туфлик є, що якась пані загубила. Треба, щоб поміряла на ногу, чи прийдеться.</p>
	<p>А баба зраділа, та свою дочку підіслала. А вона не могла взути. От баба йде гукає Ганну:</p>
	<p>— Ганно, йди-но та помий ноги, та поміряєш туфлика.</p>
	<p>А Ганна помила ноги, взяла під пахву туфля, підходить, та й узулася. А на неї туфлик як раз, як обшив. І вона взяла ще в другий узулася. Ці посланці зраділи, що знайшли Ганну-панну. І пішли вони та сказали паничеві. Панич приїхав і посватав Ганну. Забрав з собою і досі живуть, і хліб жують.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>139 (5179). Панна-Ганна. СУС 510А. записано 2008 року. Племенник Ганна Федорівна (1928). Черкаська область, Жашківський район, Хижня</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Наддніпрянщини/">Фольклор Подніпров’я (Наддніпрянщини)</a></li>
	</ul>
</footer>
<!--#include virtual="/-/inc/general__page_end.inc" -->
