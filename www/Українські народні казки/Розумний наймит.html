<!--#include virtual="/-/inc/general__page_start.inc" -->
<title>Розумний наймит ☼ Українська народна казка ☼ Народна творчість</title>
<meta name="Description" content="Українська народна казка Поділля «Розумний наймит» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Розумний наймит.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Розумний наймит <br><span class="article__headerDescription">Українська народна казка Поділля</span></h1>
	<p>Жили в одному селі чоловік і жінка. Мали вони поле. Треба було їм помочі. Пішов чоловік на базар наймита шукати. Побачив хлопця молодого і питає:</p>
	<p>— Може б ти до мене найнявся робити?</p>
	<p>Той погодився. Тільки каже, що він перед обідом час ґедзкається.</p>
	<p>— Ґедзкайся.</p>
	<p>Привів чоловік хлопця додому, погодував, переночували, а рано пішли в поле орати. Як під обід прийшло, каже хлопець:</p>
	<p>— Дядьку, я буду ґедзкатися.</p>
	<p>Прибіг додому до дядька. А до жінки дядька ходив піп. Як побачили його, не зрозуміли, куди ж це сховатися? Жінка каже:</p>
	<p>— Лізьте, батюшко, на гору в солом’яник.</p>
	<p>Виліз піп, сховався. Хлопець каже до жінки:</p>
	<p>— Казали дядько, що у солом’янику є ручки, бо прядиво поламалось, треба зробити.</p>
	<p>— Сину, — я сама візьму, — каже жінка.</p>
	<p>— Та ви старі, я скоріше.</p>
	<p>Вискочив на гору. До солом’яника, а там піп сидить. Піп вискочив. Хлопець кричить:</p>
	<p>— Тітко, чортяка!</p>
	<p>На другий день знов чоловік з хлопцем ідуть орати. А під обід хлопець знов каже:</p>
	<p>— Буду ґедзкатися.</p>
	<p>І погнався в село. А батюшка знов у жінки.</p>
	<p>— Де ж сховатися? —злякався.</p>
	<p>— Лізьте, батюшко, між овечки.</p>
	<p>Заліз, а хлопець прибіг і каже:</p>
	<p>— Тітко, казав дядько, щоб овечок напоїти.</p>
	<p>— Я сама.</p>
	<p>— Ви нездужаєте. Я піду.</p>
	<p>Знов налякав попа і той втік. На третій день пішли знов чоловік з наймитом орати. А піп з жінкою радяться, що ж робити, цей хлопець «щось знає» — «чародій».</p>
	<p>Рішили так: піп піде орати на своє поле, а жінка принесе йому їсти.</p>
	<p>Надходить обід. Наймит і каже:</p>
	<p>— Скиньте, дядьку, спідні білі штани, перев’яжіть бикові шию, бо не дооремо. (А в пана були бики перісті, а в чоловіка чорні). Жінка несе їсти, шукає перістих биків. Але коли підійшла ближче, бачить, що це чоловік з наймитом.</p>
	<p>Сховала в одній борозні м’ясо, в другій — горілку, в третій — сир з сметаною. Прийшла до орачів та й каже:</p>
	<p>— Ой, чоловіче, я слаба була, нічого не зготувала. Їжте один борщ.</p>
	<p>А хлопець побіг ґедзкатись. Знайшов в борозні м’ясо, кричить:</p>
	<p>— Дядьку, м’ясо!</p>
	<p>Знайшов сир із сметаною, а потім горілку. Приніс все те. А жінка каже:</p>
	<p>— Диви який, і де він все це взяв? Ну раз так, то може покличте і батюшку, нехай пообідає разом.</p>
	<p>— Добре, каже наймит, — я покличу.</p>
	<p>Прибіг до батюшки і каже:</p>
	<p>— Батюшко, казали дядько, що вам голову відрубають.</p>
	<p>Прибіг до хазяїна і каже:</p>
	<p>— Казали батюшка, щоб ви взяли сокиру і помогли стенвагу поправити.</p>
	<p>Чоловік взяв сокиру і йде. Піп як побачив і навтьоки. Жінка питає:</p>
	<p>— Чого батюшка тікає?</p>
	<p>— Бо казали дядько, як не дожене батюшку, то вас зарубає.</p>
	<p>Жінка і собі давай тікати. Вернувся чоловік, питає наймита:</p>
	<p>— Чого вона побігла?</p>
	<p>— Бо ваша хата горить.</p>
	<p>Чоловік за жінкою, а та ще скоріше. Вскочила у річку, мало не втопилася. А чоловік прибіг у село, дивиться, хата на місці.</p>
	<p>А наймит тим часом позабирав воли хазяїнові і попові, попродав, набрав грошей і зажив багато.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>78 (6032). Розумний наймит. СУС —. Записала Семенюк Зоя Степанівна 2008 року. Мотозюк Степан Павлович (1922). Хмельницька область, Красилівський район, Попівці</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Поділля/">Фольклор Поділля</a></li>
	</ul>
</footer>
<!--#include virtual="/-/inc/general__page_end.inc" -->
