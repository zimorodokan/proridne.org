<!--#include virtual="/-/inc/general__page_start.inc" -->
<title>Артемко і панська дочка ☼ Українська народна казка ☼ Народна творчість</title>
<meta name="Description" content="Українська народна казка Гуцульщини «Артемко і панська дочка» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Артемко і панська дочка.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Артемко і панська дочка <br><span class="article__headerDescription">Українська народна казка Гуцульщини</span></h1>
	<p>В однім селі був дідич. І винаймив той дідич файного хлопця, щоби був у него за кучера, щоби возив його бричкою. Але той хлопець був дуже хитрий, міг перехитрити любого дідича. А дідич собі думав: «Е, це простого бідняка хлопець. Він у школу не ходив і письма не знає. Але він файний з лиця, і мені не буде соромно їхати з ним, куди треба».</p>
	<p>Одного разу пан захотів їхати на прогулянку. І сказав пан до кучера:</p>
	<p>— Артемку, упряжи тройку, я хочу на прогулянку поїхати. Сів пан у бричку, Артем ліци в руки. Їдуть полями, степами.</p>
	<p>Милується дідич природою. Поїздили, помилувався дідич та й каже:</p>
	<p>— Артемку, вертаймося вже додому.</p>
	<p>— Е, пане, полюбуйтеся ще лісом. До вечора ще далеко, встигнемо ще додому вернутися.</p>
	<p>— Най буде, — каже пан.</p>
	<p>Завозить Артемко пана далеко в ліс. Пан дивиться навкруги — такі файні дерева. Буки, сосни, смерічки. Не може намилуватися пан.</p>
	<p>Каже Артемко панови:</p>
	<p>— Удалася вам природа лісова?</p>
	<p>— Дуже файна, — відповідає пан Артемкови.</p>
	<p>— Але ви ще не виділи тут у лісі чортів. Зараз будете видіти. А дідич жахнувся.</p>
	<p>— Е, — Артемку, — сказав дідич, — то страшні потвори. Я про це читав у книжках. Нам з цим не здибатися.</p>
	<p>— Та що з того, — сказав Артемко, — коли вони в цім лісі находяться. Та той перший, що нам покажеться, то не страшний.</p>
	<p>— А я й цего не хочу видіти, — сказав дідич.</p>
	<p>— Хочте, не хочте, а все одно він мусить з нами стрінутися. Хіба би ви мені заплатили.</p>
	<p>— Та скільки ти хочеш?</p>
	<p>— Сто дукатів.</p>
	<p>Подав дідич Артемкови сто дукатів.</p>
	<p>— Вивози́ мене з лісу.</p>
	<p>А Артемко не токма не вивозив, а в ще глибший ліс везе пана. І переходить напоперек дороги чорт. Як уздрів пан живого чорта, рогатого, з хвостом, так стрясся з жаху.</p>
	<p>— Артемку, рятуй мене.</p>
	<p>— Порятую, але давайте мені, пане, в руку двіста дукатів. Пан подав гроші, Артемко забив їх у кишеню і об’їхав чорта другим боком. Аж тут найстарший диявол появився. Сказав Артемко до дідича:</p>
	<p>— Отут нам обом погибель. А дідич каже:</p>
	<p>— Артемку, ти ще зможеш урятувати себе й мене. Я тобі перепишу частину поля свого.</p>
	<p>— Не хочу вашого поля. Дайте свою дочку за мене.</p>
	<p>— Та я би дав, але чи вона схоче за тебе?</p>
	<p>— Я вже трохи договорився з нею, але вона боїться вас. Казала мені не раз, що «як тато дозволить, то я готова піти за тебе». А тепер ви мені підпишіться на оцій картці, а я їй дам прочитати. І вона врадується, та й я врадуюся.</p>
	<p>Не дуже хотілося дідичеви підписатися, за простого фірмана свою дочку дати. Але що робити, мусів підписатися, бо вздрів велику покусу на себе. Артемко підпис до кишени, коні обернув і помчали назад до двору дідича. Заскочив Артемко до світлиці дідичевої дочки, подає записку панночці в руки та й каже їй:</p>
	<p>— Тато твій підписався, що дає тебе заміж за мене.</p>
	<p>Зраділа панська дочка, бо Артемко їй був файний. Але дідич з того часу засмутився. Не хоче віддати за Артемка свою дочку. Бо до дідича приїха́ють паничі від інших дідичів. Хочуть висватати його дочку. А дідич був зависливий, хотів збивати маєтки, а не за Артемка бідного дочку давати.</p>
	<p>Догадався Артемко та й штрик у світлицю до свеї панночки.</p>
	<p>— Віддай мені ту записку. Вона подала.</p>
	<p>А через два місяці приїхає із четвертого села дідицький син із своїми старостами до цего дідича сватати дочку. Закликає їх дідич у світлицю, гостує їх файно, кличе свою дочку. Дочка не дуже хоче йти. Але де їй подітися, як тато сказав:</p>
	<p>— Сідай отут, коло цего свого нареченого. Вона сказала:</p>
	<p>— Я ніколи в світі не виділа цего нареченого. Я вже маю нареченого.</p>
	<p>Дідич каже:</p>
	<p>— Котрого нареченого маєш?</p>
	<p>— А того, що він вас возить у тройці.</p>
	<p>— Того Артемка?</p>
	<p>— Того, того, тату.</p>
	<p>— Та ти про него не говори, я його й видіти не хочу. Не роби мені встид межи панами.</p>
	<p>Сказав один дідич-староста:</p>
	<p>— Ану введіть того Артемка, вашого кучера, най я подивлюся на него.</p>
	<p>Дочка сказала:</p>
	<p>— Я його введу сама.</p>
	<p>Побігла вона до Артемка в конюшню.</p>
	<p>— Іди, Артемку, борзо за мною.</p>
	<p>Артемко врадувався, побіг за панночкою. Вона його ввела у свою світлицю, перебрала його файно у панське вбрання, взяла його попід ручки і ввела в татову світлицю, там, де були старости. Та й сказала:</p>
	<p>— Люди добрі, можете собі їхати, відки приїхали, бо я собі маю нареченого.</p>
	<p>А цей Артемко був у сто раз кращий від того, що прийшов у старости.</p>
	<p>Тоді старости сказали до дідича:</p>
	<p>— Отак, пане, силуваним оком не надивитися. Ми не змушуємо вашу дочку, як не має волі.</p>
	<p>Але пан тріснув кулаком по столови, що аж склянки попереверталися.</p>
	<p>— Я приказую, і так має бути, як я сказав!</p>
	<p>Артемко витягає з кишени записку і подає гостям у руки читати. Гості прочитали та й сказали панови:</p>
	<p>— Та ж ви, пане, підписалися дати свою дочку за цего вашого кучера заміж. Нічого вам уже тут нав’язувати. Бувайте здорови.</p>
	<p>Пан улютився, прогнав Артемка з палати, а дочка за Артемком пішла, бо дуже його любила.</p>
	<p>Артемко привів дівчину до свеї бідної хатини та й заплакав гірко.</p>
	<p>— Великий сором мені, моя панночко, перед тобою, що ти з таких палат та пристала прийти до меї бідної хатини. І статок у мене в хаті, і недостаток. То є що їсти, то нема що їсти, буває й так.</p>
	<p>А вона сказала йому:</p>
	<p>— Як ми будемо любитися, то ми собі наживемо всього, що нам буде потрібно.</p>
	<p>Зрадів бідний хлопчина її словам, обіймив її, обцілував та й сказав їй:</p>
	<p>— Будемо щасливі!</p>
	<p>Повінчалися вони двоє, жиють. Бідно жиють. Він був сиротою. Але велика в них любов була. А дідич перепитується, як вони жиють, у людей. І люди доказують дідичеви:</p>
	<p>— А звикле, пане дідичу, як у бідних людей. Є й статок і недостаток. Але любов є в них та й радість.</p>
	<p>Забанував дідич за свею донькою, жалує, що прогнав її з двору. Перебрався на старця, прийшов до тої бідної хатини та й проситься на ніч.</p>
	<p>— Прийміть мене ночувати, молоді ґазди.</p>
	<p>— Приймемо, вуйку, вас, чому би не приймили? Ви з котрого села будете?</p>
	<p>— А ген з того села, з Перлівки.</p>
	<p>— Ми й не чули про таке село. То, видко, далеко, — сказали молоді ґазди.</p>
	<p>— То аж з другого повіту, то не з вашого повіту.</p>
	<p>— Розгортайтеся, вуйку, та будете як домашній.</p>
	<p>Молода жіночка розіклала ватру в печи, варить їсти. Зварила, поклала на стіл. Бідненька їда. Борщик пісненький, барабуля немащена.</p>
	<p>— Будьте ласка, сідайте за стіл разом з нами їсти.</p>
	<p>Сіли всі троє. Покуштував «вуйко» тої їди та й поклав ложку. А вони двоє так їдять смашно, що не мож надивитися. Та все цілуються та й обіймаються. А «вуйко» дивиться на них, та й покотилися йому сльози з очей. Та й собі подумав: «Та ж у мене в хаті всякі випіка́нці, всякі ва́рі&nbsp;<sup>*</sup>. І моя дочка їх так смашно не їла, як оцего пісного борщику їсть». І жаль його взяв, та й каже він їй:</p>
	<p>— Знаєш, дочко, що я за оден?</p>
	<p>— Скажете, вуйку, то буду знати.</p>
	<p>— Та я твій рідний тато, котрий прогнав тебе із твого двору, бо не хотів тебе дати за цего Артемка. Прощай мені, моя дочко, і ти, зятю, прощай. Я согрішив дуже перед вами, бо я не давав вам побратися.</p>
	<p>Розгорнувся пан у хаті Артемка, скинув з себе те лабундя, умився. І тоді вони пізнали обоє, що це дійсно в них у хаті дідич, котрий їх розгонив. Сказав він їм:</p>
	<p>— Діти мої, я вас забираю до себе.</p>
	<p>І діти погодилися піти. І пішли з ним. Передав дідич зятеви своє ґаздівство, і ґаздують вони по нинішній день.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__footnotes">
			<p><sup>*</sup> Ва́ря — варена страва.</p>
		</div>
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Хутір Калинки́, Косівського району, Івано-Франківської області 2 лютого 1986 року Колобейчук Григорій Дмитрович (народж. 1930)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Гуцульщини/">Фольклор Гуцульщини</a></li>
	</ul>
</footer>
<!--#include virtual="/-/inc/general__page_end.inc" -->
