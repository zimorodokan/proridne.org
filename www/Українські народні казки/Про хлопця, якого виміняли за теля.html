<!--#include virtual="/-/inc/general__page_start.inc" -->
<title>Про хлопця, якого виміняли за теля ☼ Українська народна казка ☼ Народна творчість</title>
<meta name="Description" content="Українська народна казка Гуцульщини «Про хлопця, якого виміняли за теля» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Про хлопця, якого виміняли за теля.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Про хлопця, якого виміняли за теля <br><span class="article__headerDescription">Українська народна казка Гуцульщини</span></h1>
	<p>Були чоловік та й жінка і мали семеро дітей. Та й мали теля рокове, теличку. Каже жінка чоловікови: — Віджени це теля та продай, бо пропадемо з голоду. Чоловік теля на мотузок і веде продавати. Веде його, веде, дивиться, а навпроти йде чоловік та й хлопця веде. Незнайомий чоловік. Та й каже той чоловік незнайомий:</p>
	<p>— Куди ти ведеш теля?</p>
	<p>— Гоню продавати, бо багато дітей, та вигинемо з голоду. А той незнайомий каже:</p>
	<p>— Заміняй мені теля за цего хлопця, а як ні, то я хлопця вбиваю. Ґазда, що мав дітей багато, пожалував цего хлопця та й каже:</p>
	<p>— Най буде, я міняю.</p>
	<p>Виміняв він того хлопця за теля та й приводить т’хаті. А жінка питається:</p>
	<p>— Ти продав теля?</p>
	<p>— Я теля не продав, але заміняв на цего хлопця.</p>
	<p>— То тепер ми таки пропадемо. А хлопець каже:</p>
	<p>— Не журіться. Поки я буду у вас, вам буде добре. А відтак каже той хлопець:</p>
	<p>— Ви знаєте що? Йдемо на жнива.</p>
	<p>Та й забрали чоловік і жінка діти та й ідуть на жнива. Та й той хлопець іде з ними. Прийшли до пана, та й питається той хлопець:</p>
	<p>— Пане, ви би нам дали зо два лани жита? Аби ми заробили хліба. Каже пан:</p>
	<p>— Ви не годні й на їду заробити, не те що два лани жати.</p>
	<p>Але таки дав два лани, аби зжали. А як не зіжнуть, то їх замкнуть. А тоді той хлопець каже:</p>
	<p>— Ви беріть діти і йдіть т’хаті, а я тут сам буду жати.</p>
	<p>Вони пішли т’хаті, а хлопець лишився. Та як свиснув, то так чорти позбігалися, що до вечора все було в копах. Ґазда, що дітей багато мав, приходить та як подивився, то аж цуґнувся. Дивився і сам собі не вірив, що то все в копах. Та й каже хлопець тому чоловікови:</p>
	<p>— Ідіть до дідича й скажіть, най нам видасть ті снопи, що нам належать за роботу.</p>
	<p>Прийшов той до пана, а пан каже:</p>
	<p>— То як? За ніч аби все в копах було? Я не вірю.</p>
	<p>Посилає пан річників подивитися, чи то правда. Ті пішли, подивилися — все в копах. Та й каже хлопець тому чоловікови:</p>
	<p>— Будете видіти, пан і далі не повірить. Але нікуди він не дінеться, мусить заплатити.</p>
	<p>А тоти річники прийшли до пана та й кажуть:</p>
	<p>— Пане, вже все зжато. Все в копах.</p>
	<p>Тоді пан іде сам дивитися. Подивився — все в копах. Та й питається той хлопець:</p>
	<p>— Пане, ви би дали коня й фіри, аби я свій заробок завіз т’хаті? Пан каже:</p>
	<p>— Дам тобі фіру й коня.</p>
	<p>Та й той хлопець зложує снопи на фіру. Зложив, а тут ще бракує снопів, ще неповна фіра. Каже хлопець до пана:</p>
	<p>— Пане, ви би дали снопів, щоб я доповнив фіру, бо ще неповна? Пан дав, і доповнив він фіру, так наклав, що там були би дві фірі. Та й попутав то рублем та й курманням. А пан дивиться та й думає: «Він не поїде, він це не відвезе».</p>
	<p>А хлопець лиш імив то за дишель та й посунув тото. Пан як ся подивив, що така гора поїхала, та спудився, пройшов двадцять метрів і стратився.</p>
	<p>А хлопець привіз тоти снопи, скинув з воза, узявся за ціпа та й б’є раз попри раз. А таменька в сусідах чоловік дивиться, що він так раз попри раз парить, та й каже:</p>
	<p>— Ти би не прийшов до мене робити, як скінчиш тут роботу? А хлопець каже:</p>
	<p>— Прийду, як ся погодимо. Погодитесь, аби я вас раз шилом уколов?</p>
	<p>А той чоловік каже своїй жінці:</p>
	<p>— Дай я натягну троє сподень, а ти мене спробуй колоти. Натяг він троє сподень, вона взяла шило та й його коле. А він каже:</p>
	<p>— Мене ще коле.</p>
	<p>Тоді він узяв суху шкіру з худобини та й обвився. Вона знов його коле, а він каже:</p>
	<p>— Тепре уже не коле. Вже можемо погодитися з хлопцем. Най уже йде та й коле.</p>
	<p>А хлопець пішов до коваля та й зробив собі півметрове шило. Той чоловік як подивився, що він іде з півметровим шилом, так відразу вмер. І тоді той хлопець як пішов, то ніхто не знає, куди він пішов і де він дівся.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Баня-Березів, Косівського району, Івано-Франківської області 20 вересня 1986 року Перцович Антон Васильович (1903 року народження)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Гуцульщини/">Фольклор Гуцульщини</a></li>
	</ul>
</footer>
<!--#include virtual="/-/inc/general__page_end.inc" -->
