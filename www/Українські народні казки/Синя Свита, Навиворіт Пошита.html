<!--#include virtual="/-/inc/general__page_start.inc" -->
<title>Синя Свита, Навиворіт Пошита ☼ Українська народна казка ☼ Народна творчість</title>
<meta name="Description" content="Українська народна казка Чернігівщини «Синя Свита, Навиворіт Пошита» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Синя Свита, Навиворіт Пошита.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Синя Свита, Навиворіт Пошита <br><span class="article__headerDescription">Українська народна казка Чернігівщини</span></h1>
	<p>Жив-був цар-чарівник. Кинув він поклик по всьому царству «Хто сховається від мене, тому півцарства віддаю».</p>
	<p>Знайшовся такий охочий — Синя Свита, Навиворіт Пошита. Приходить він до царя-чарівника.</p>
	<p>— Я, — каже, — беруся сховатись так, що ти мене не знайдеш.</p>
	<p>— Гаразд, — каже цар, — коли сховаєшся — півцарства тобі, а ні — голова з плечей. Розпишись.</p>
	<p>Розписався Синя Свита і взявся ховатись. Перед царем стояв славним козаком, по двору біг чорним соболем, під ворота ліз білим горностаєм, по полю біг сірим зайцем.</p>
	<p>Як бігти, то бігти, забіг у тридев’яте царство. А в тім царстві був дуже великий луг. Прибіг він на той луг та й обернувся на три квітки. Наступного дня</p>
	<p>цар встав, заглянув до своєї чарівної книжки й каже:</p>
	<p>— Переді мною стояв славним козаком, подвір’ям біг чорним соболем, під ворота ліз білим горностаєм, по полю біг сірим зайцем. Забіг на великий луг на великий луг у тридев’яте царство і обернувся на три квітки різних кольорів.</p>
	<p>Покликав він своїх слуг, наказав піти в те царство і принести з великого лугу три квітки різних кольорів. Пішли слуги, йшли довго чи не довго, але дісталися до великого лугу, зірвали ті квітки, згорнули в хусточку і принесли цареві.</p>
	<p>Цар розгорнув хусточку і сміється:</p>
	<p>— А що Синя Свито, чи сховався ти од мене?</p>
	<p>Синя Свита обернувся на людину й каже:</p>
	<p>— Дозволь, царю, сховатися ще раз.</p>
	<p>Цар дозволив. Синя Свита, Навиворіт Пошита перед царем стояв славним козаком, по двору біг чорним горностаєм, по полю біг сірим зайцем. Як бігти, то бігти, забіг за тридев’ять земель, у тридесяте царство. А в тім царстві є таке болото, що зверху мох, а знизу — озеро. Зайшов він у мох, обернувся на рибу-окуня, зарився на самісіньке дно озера і причаївся там. Вранці цар встав, заглянув до своєї чарівної книжки й каже:</p>
	<p>— Переді мною стояв славним козаком, подвір’ям біг чорним горностаєм, по полю біг сірим зайцем. Забіг за тридев’ять земель, у тридесяте царство, обернувся на рибу-окуня і сховався у моховому болоті. Наказав цар своїм слугам бігти, очистити мохове болото і зловити там окуня. Слуги так і зробили очистили болото, закинули неводи й зловили окуня. Загорнули його в хусточку й принесли цареві.</p>
	<p>— Ну, що, Синя Свито, Навиворіт Пошита, чи сховався ти од мене вдруге?</p>
	<p>Синя Свита обернувся на людину й каже:</p>
	<p>— Дозволь, царю, сховатися ще раз.</p>
	<p>Цар дозволив. Синя Свита, Навиворіт Пошита перед царем стояв славним козаком, по двору біг білим горностаєм, по полю біг сірим зайцем. Як бігти, то бігти — забіг за тридев’ять земель, у тридесяте царство, де росте такий дуб, що</p>
	<p>коріння в землі, а верховіття в небі. Виліз він на дуба, обернувся на голку, зашився під кору і сидить там. Прилетіла на дуб пташка Нагай, почула нюхом, що під корою сидить людина та й питає:</p>
	<p>— Хто тут?</p>
	<p>— Я, — каже Синя Свита.</p>
	<p>— А чого ти сюди заліз?</p>
	<p>— Та от узявся я від царя-чарівника сховатися, а ніяк не вдається.</p>
	<p>— Хочеш, я тебе сховаю?</p>
	<p>— Сховай, добра пташко, вік тобі буду дякувати.</p>
	<p>Пташка Нагай обернула його на пір’їнку, взяла під крило, до царського палацу занесла й поклала сонному цареві за пазуху. Вранці цар устав, умився, заглянув до чарівної книжки та й каже:</p>
	<p>— Переді мною стояв славним козаком, подвір’ям біг білим горностаєм, по полю біг сірим зайцем. Забіг за тридев’ять земель, у тридесяте царство. Є там дуб, що коріння в землі, а верховіття в небі. Забрався Синя Свита під його кору і сидить, обернувшись на голку. Наказав цар слугам спиляти дуба, поколоти на дрова і спалити. Слуги так і зробили, а Синьої Свити не знайшли. Приходять і кажуть цареві:</p>
	<p>— Нема Синьої Свити.</p>
	<p>— Як нема?- розсердився цар. — Не може того бути!</p>
	<p>Вийшов цар на ганок і почав гукати:</p>
	<p>— Синя Свито, Навиворіт Пошита, покажися!</p>
	<p>— Збери, — відказує той, — своїх генералів, тоді покажуся.</p>
	<p>Цар чує голос, але не знає звідки він лине. Крутився, крутився, всюди заглядав, а Синя Свита, мов водою розлився. Робити нічого, зібрав цар своїх генералів. Вийшов на ганок і знову гукає:</p>
	<p>— Синя Свито, покажися!</p>
	<p>— Ні, — відказує той, — спершу при генералах відпиши мені половину царства, тоді покажуся. Бо ти одуриш, я тебе знаю!</p>
	<p>Хоч як не хотілося цареві, а довелося віддати половину царства. Тільки поставив він при генералах на указі свою царську печатку, як із-за пазухи його вилетіла легка пір’інка і стала славним козаком.</p>
	<p>— Ось і я, — каже Синя Свита.</p>
	<p>Схопив він той указ та й собі в кишеню. Перестав тоді цар-чарівник у хованки гратися.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>31 (4171). Синя Свита, Навиворіт Пошита. СУС —. Записала Білим С. М. 2008 року. Дута Катерина Михайлівна (1922). Чернігівська область, Бобровицький район, Новий Биків</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Чернігівщини/">Фольклор Чернігівщини</a></li>
	</ul>
</footer>
<!--#include virtual="/-/inc/general__page_end.inc" -->
