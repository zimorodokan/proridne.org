<!--#include virtual="/-/inc/general__page_start.inc" -->
<title>Як мати зозулею стала ☼ Українська народна казка ☼ Народна творчість</title>
<meta name="Description" content="Українська народна казка Подніпров’я (Наддніпрянщини), Полтавщини «Як мати зозулею стала» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Як мати зозулею стала.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Як мати зозулею стала <br><span class="article__headerDescription">Українська народна казка Подніпров’я (Наддніпрянщини)</span></h1>
	<p>В одної жінки було троє дітей. Мати їх дуже жаліла, все сама робила, а діти по цілих днях гралися, перекидалися. Тільки прибіжать до хати:</p>
	<p>— Їсти!</p>
	<p>Мати дає їм їсти, миє їхнє взуття, сушить одежу брудну і мокру. Одного разу мати тяжко заслабла. Лежить слаба, нема кому їй водички подати. А діти граються, прибігли з вулиці, а мати просить:</p>
	<p>— Хоч хтось води подайте.</p>
	<p>Діти не чують, а лиш кричать:</p>
	<p>— Хай менший подасть! Хай менший подасть!</p>
	<p>Одного разу прибігли діти з вулиці, дивляться, а їх мати встала, взяла дошку з полика, на якому спала. А та дошка стала в неї хвостом приростати. Взяла рядно, накрилась, а воно крилами стало. Перстень на руці був, перетворився на дзьоб. Тіло стало покриватись пір’ям і мати почала вилітати з хати. Діти побігли слідом, плакали, просили:</p>
	<p>— Вернись, мамо, ми будемо слухатись, подамо тобі водички!</p>
	<p>А мати стала зозулею і прогукала:</p>
	<p>— Пізно, дітки, пізно!</p>
	<p>І полетіла. Діти бігли за нею, падали, плакали. Порвалося їхнє взуття, позбивалися ноги, але мати не вернулась.</p>
	<p>І там, де бігли діти по траві, де капала дитяча кров з побитих ніжок, ростуть червоні ягідки. А зозуля не висиджує пташенят, а підкидає свої яйця в чужі гнізда.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>58 (5241). Як мати зозулею стала. СУС —, низка варіантів. Записано 2008 року. Ситник Лідія Василівна (1939). Черкаська область, Монастирищенський район, Степівка</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>


<article class="articleMain">
	<h1 class="articleMain__header">Як мати зозулею стала <br><span class="article__headerDescription">Українська народна казка Полтавщини</span></h1>
	<p>Давно це було, ще як моря були глибокі-преглибокі, а гори такі високі, що сягали своїми шпилями аж до самого неба. Ось у ті часи жили собі чоловік з жінкою і мали вони аж четверо дітей. Виживала сім’я за рахунок риболовлі.</p>
	<p>Чоловік брав сіті, сідав у човен і плив у відкрите море ловити рубу. Якось він застудився, довго болів, а невдовзі й помер. Гірко плакала жінка, промовляючи</p>
	<p>— Ой Боже, Боженьку мій! Нащо ти забрав у мене чоловіка, а в дітей — отця і годувальника?! Та чим же ми завинили перед тобою?</p>
	<p>Нічого було робити, прийшлося вдові замість чоловіка нести тяжку ношу. Стала вона виходити у синє море та ловити рибу. Не мала спочинку ні вдень, ні вночі. Тягла лямку, як могла. Усе робила, аби діти не були голодними. Удень ловила рибу, цілий вечір справлялася з хазяйством. А вночі, коли на небі з’являться зірки, тяжко зітхала, сідала коло сплячих дітей і любувалася ними.</p>
	<p>Глибокі зморшки порізали її ще молоде лице, а руки зашкарубіли і потріскалися од вітру та солоної води. А ще глибші борозни утворилися в її душі. Вони ятрили серце, завдавали невимовних душевних мук.</p>
	<p>Та незабаром і жінка застудилася і злягла в постіль. Лежить у лихоманці, а дітей немає чим погодувати. У неї пересохло в горлі. Тоді вона ледь стиха мовила до дітей:</p>
	<p>— Діточки, діточки, подайте мені води, бо не дам собі ради, а пити так хочеться.</p>
	<p>— Нема в хаті води, — одказують діти.</p>
	<p>— То ж візьміть з мисника глечик, — відмовляє матінка, — та підіть до криниці та й наберіть води.</p>
	<p>Обізвався старший хлопець:</p>
	<p>— У мене нема чобіт, нехай іде сестра</p>
	<p>Мати до дочки:</p>
	<p>— Доню, то ти піди.</p>
	<p>А донька відказує:</p>
	<p>— У мене немає хустки, щоб запнутися. Нехай іде менший брат.</p>
	<p>Просить мати меншого сина:</p>
	<p>— Піди, Івасику, принеси мені холодної водички.</p>
	<p>— Я не маю в що вдягнутися і взутися, — одказує той.</p>
	<p>Так ніхто і не приніс хворій матері води. Пішли діти надвір гратися, а мати в хаті з полу ледве підводиться, обгортається пір’ям. Найменший хлопчик саме вбіг в хату й бачить, що мати стає зозулею. Став гукати до брата і сестри:</p>
	<p>— Брате, сестро! А йдіть-но сюди скоріше! Наша матінка на зозулю перетворилася, хоче відлетіти від нас. Скоренько біжімо по воду їй!</p>
	<p>Схопили діти з лави хто кухоль, хто глечик, хто відро та й кинулись мерщій до криниці. Набрали води, біжать і навперебій кричать:</p>
	<p>— Мамо, мамочко, матусенько, пий воду, холодну, криничну!</p>
	<p>Та мати вже сизою зозулею одлітала од хати:</p>
	<p>— Куку-куку! Пізно, діти, ку-ку, пізно!</p>
	<p>Зозуля летить, а діти біжать босоніж, збиваючи по грудках ноги до крові.</p>
	<p>І на тому місці виріс мох з червоними краплинами. Кажуть, то краплини крові, що стікали отоді з ніг дитячих. А мати назавжди одцуралася рідних дітей і донині літає зозулею. Несе яйця, підкладає іншим птахам і тужливо співає «куку-куку», сумуючи за своєю долею.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>34 (4635). Як мати зозулею стала. СУС —. Записала Маєр Аліна (5 клас) 2008 року. Маєр Ольга Максимівна (1947). Полтавська область, Лохвицький район, Романиха</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>


<article class="articleMain">
	<h1 class="articleMain__header">Як мати зозулею стала <br><span class="article__headerDescription">Українська народна казка Поділля</span></h1>
	<p>Були собі чоловік і жінка і мали вони четверо дітей. Жили вони з рибальства. Жінка сама ловила рибу і годувала нею дітей. Та якось вона застудилась і злягла хвора. Лежить у ліжку, а дітей нема чим годувати. Вже в неї в горлі пересохло і мовила вона тихо:</p>
	<p>— Діти, подайте мені води. Бо не дам собі ради, аби підвестися, а дуже пити</p>
	<p>хочеться.</p>
	<p>— Нема в хаті води, — одказують діти.</p>
	<p>— Візьміть відерце, — каже мати, — ідіть до річки та наберіть.</p>
	<p>Озвався старший хлопець:</p>
	<p>— Я не маю чобіт, нехай іде сестра.</p>
	<p>Мати до дочки:</p>
	<p>— Піди доню, принеси мені водички.</p>
	<p>— Я не маю хустки зав’язатися. Нехай іде менший.</p>
	<p>Просить мати меншого сина:</p>
	<p>— Піди, Іваночку, принеси мені водички.</p>
	<p>— Я не маю що одягнути, — одказує той.</p>
	<p>Так ніхто і не приніс хворій матері води.</p>
	<p>Пішли діти надвір, граються, а мати в хаті ледве-ледве підводиться з ліжка, обростає пір’ям. А найменший хлопчик саме вбіг в хату, бачить, що мати вже стала зозулею, став кричати до брата і сестрички:</p>
	<p>— Наша мати стає зозулькою, хоче одлетіти від нас. Скоренько біжимо по воду для неї.</p>
	<p>Побігли діти до річки, схопивши хто що, набрали води і кричать:</p>
	<p>— Мамцю, мамцю, пий воду!</p>
	<p>Та вона вже обросла пір’ям, стала зозулею, відлітає з хати:</p>
	<p>— Ку-ку, ку-ку... Пізно, діти, пізно... Ку-ку, ку-ку.</p>
	<p>А малі за нею бігли, бігли, збиваючи ноги до крові. Так мати назавжди покинула рідний дім і своїх дітей, і донині літає зозулею.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>57 (6008а). Як мати зозулею стала. СУС —, низка варіантів. Записано. 2008 року. Горна Любов Іванівна (1939). Хмельницька область, Красилівський район, Чернелівка</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Поділля/">Фольклор Поділля</a></li>
		<li><a href="/Фольклор Наддніпрянщини/">Фольклор Подніпров’я (Наддніпрянщини)</a></li>
		<li><a href="/Фольклор Полтавщини/">Фольклор Полтавщини</a></li>
	</ul>
</footer>
<!--#include virtual="/-/inc/general__page_end.inc" -->
