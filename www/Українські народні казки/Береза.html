<!--#include virtual="/-/inc/general__page_start.inc" -->
<title>Береза ☼ Українська народна казка ☼ Народна творчість</title>
<meta name="Description" content="Українська народна казка Поділля «Береза» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Береза.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Береза <br><span class="article__headerDescription">Українська народна казка Поділля</span></h1>
	<p>Виряджала мати сина у солдати:</p>
	<p>— Іди, сину, служи та повертайся швидше.</p>
	<p>Довго чи ні служив хлопець, пройшли роки, а мати все чекала...</p>
	<p>Повернувся нарешті козак додому. Але не сам, а з молодою дружиною. Зразу ж незлюбила її свекруха. Приготувала вона для сина святкову вечерю, а невістку до столу навіть не покликала, з сином говорила, а його дружині і слова не сказала, ні поганого, а тим паче хорошого.</p>
	<p>Так і стали вони жити. Невістка на чужині годила свекрусі, та нічим догодити не змогла. Робила усе, що скаже стара, вечорами плакала в подушку. Якби не коханий чоловік, то й зовсім би згинула. Єдиною розрадою він для неї був.</p>
	<p>Вже й дитинка з’явилась у молодої пари, а свекруха все не може вгамуватися. До дитяти не підходить, на руки не бере. Якось змирилась молодиця зі своїм життям. Та ось як сніг на голову пішов чоловік у чумаки.</p>
	<p>Зовсім несила було молодиці витримувати дорікання старої, взяла дитину на руки та пішла у поле, де з чоловіком працювала раніше. Присіла біля очерету та й розридалась. Просила вона у бога послати їй допомогу. Та й так довго там була, що її ніченька темна застала От і заночувала вона в полі, пригорнувши до грудей дитину.</p>
	<p>Зі сходом сонця біля очерету люди побачили велику березу, струнку і високу. Але якщо придивитись до неї, то здавалося що ніби жінка тримає на руках дитину, а ноги вросли у землю.</p>
	<p>Повернувся чоловік додому, та й запитує у неньки:</p>
	<p>— А де ж моя дружина? Де дитина?</p>
	<p>— Та не знаю де, десь повіялась і дитя забрала, не сказала, куди.</p>
	<p>Засмутився чоловік та що робити, жити треба Та й став жити знову із матір’ю як і раніше. Якось пішов він у поле, побачив там березу. Здивувався, бо раніше її там не було.</p>
	<p>— А що це за береза? — запитав він у матері, коли прийшов додому.</p>
	<p>— Та не знаю.Піди і її зрубай, — підкусила вона сина, щоб знищити невістку, щоб і згадки про неї не було.</p>
	<p>Послухався син матері Узяв сокиру і пішов... Як ударив перший раз, аж стиснуло серце, як ударив вдруге — заскребли кішки на душі, промайнули спогади. Як ударив третій раз, то почув слова:</p>
	<p>— Нащо б’єш, навіщо рубаєш? Привіз у чужину, покинув мене одну, мати твоя нас зі світу зжила та ще й з думок викоріняти захотіла.</p>
	<p>Кинув він сокиру додолу, а сам пішов додому.</p>
	<p>— Ой, мамцю — мамцю, що ж ти наробила, цілую сімейку мою згубила.</p>
	<p>Взяв він з собою отрути зміїної, пішов до берези, обняв її та й випив отруту.</p>
	<p>На ранок на полі біля берези виріс дуб...</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>91 (6492). Береза. СУС —. Записано 2009 року. Підгорнюк Олена Михайлівна (1981). Вінницька область, Хмільницький район, Кулешівка</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Поділля/">Фольклор Поділля</a></li>
	</ul>
</footer>
<!--#include virtual="/-/inc/general__page_end.inc" -->
