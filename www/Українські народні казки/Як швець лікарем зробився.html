<!--#include virtual="/-/inc/general__page_start.inc" -->
<title>Як швець лікарем зробився ☼ Українська народна казка ☼ Народна творчість</title>
<meta name="Description" content="Українська народна казка Покуття «Як швець лікарем зробився» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Як швець лікарем зробився.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Як швець лікарем зробився <br><span class="article__headerDescription">Українська народна казка Покуття</span></h1>
	<p>Був на селі швець. Йому добре поводилося, бо більше шевців у селі не було, лиш він самий. І він став зарозумілий, як усі шевці. І задумав стати лікарем. Продав свою хату, продав ті всі свої копита і забрався в місто. Найняв квартиру, вивісив вивіску, що він доктор-віщун. Але люди містові його розкусили і зрозуміли, що він нічого не знає, і почали з него сміятися.</p>
	<p>А в тому місті був народний дім. З’їхалися в той дім пани на бал. Оден пан приїхав повозом двома парами коней. Коні з фірманом лишив на вулиці, а сам пішов на бал. Злодії хотіли вкрасти коні, але їм трудно було, бо фірман сидів на повозі, тримав віжки в руках і дивився на коні. І що вони зробили? Попросили того фірмана зайти в народний дім.</p>
	<p>— Тебе кличе пан.</p>
	<p>Оден із злодіїв лишився «стерегти» коні, а інші пішли з фірманом у той дім, нагодували його там, напоїли, а тим часом коні вкрали. Вийшов фірман, а коней нема. Він почав шуміти, кричати. А ті злодії до него:</p>
	<p>— Чо’ кричиш?</p>
	<p>— У мене коні пропали, — каже він. Вони йому кажуть:</p>
	<p>— Це ж невелика проблема — коні найти. Гозди є доктор-віщун. Іди до него, він тобі скаже, де коні.</p>
	<p>Він бігом до «лікаря» і просить його, щоби він йому сказав, де коні. «Лікар» каже:</p>
	<p>— Роздягайся.</p>
	<p>Він роздягся, той слухає, що його болить. А він каже:</p>
	<p>— В мене коні пропали. «Лікар» йому пише рецепту.</p>
	<p>— Іди, — каже, — в аптеку, і коні найдуться.</p>
	<p>Той прийшов у аптеку, дав аптекареви рецепту — аптекар на ній нічого не може прочитати, бо написано кавульками якимись. Всі лікарі пишуть кавульками, а цей таки нічого не вмів писати. Питає аптекар:</p>
	<p>— Що ти хочеш? А він каже:</p>
	<p>— У мене коні пропали. Хочу найти коні.</p>
	<p>Аптекар подумав собі: «Дурний писав рецепту, а другий дурний шукає в аптеці коней». Та подумав, а тоді взяв і дав йому пляшку касторової олії. І каже:</p>
	<p>— Вип’єш два-три рази — найдеш коні.</p>
	<p>Той випив раз, другий раз, його прошпарило, і він серед міста здіймає штани і присідає. Як він третій раз присів — і вже не звертає уваги, що люди дивляться, — дивиться у нижнє вікно, а в пивниці його коні. Він підтягає штани і біжить на поліцію. Поліція прийшла і забрала коні.</p>
	<p>Привели коні там, де був той бал, розповіли все, як було, панам. Пани п’яні, з радощів біжать до того «лікаря» і обдаровують його різними дарунками. За те, що він знахар такий.</p>
	<p>Всі пани роз’їхалися. Той пан, що в него пропали коні, зайшов до царя, а цар скаржиться йому, що в його жінки шлюбний перстень пропав. А той цар був не дуже розумний. Зводив з цілої держави знахарів, щоби найшли той шлюбний перстень. І ніхто не міг найти. І цар знахарів страчував. Пан каже:</p>
	<p>— Я дам такого віщуна, що найде ваш перстень.</p>
	<p>І цар спроваджує того шевця до себе за дві тисячі кілометрів, і сказав йому:</p>
	<p>— Маєш три дні до надумання. Найдеш перстень — дам тобі половину мого маєтку. Не найдеш — смерть.</p>
	<p>На тих три добі відвели йому квартиру і дали йому можливість робити в царськім дворі, що він хоче. Перший день він пив-гуляв і не думав, що на третій день йому смерть, а перстеня він не годен найти. Увечір пішов він на квартиру спати. П’яний і змучений, він твердо заснув.</p>
	<p>А вночі пробудився він і зачав думати, що він ме робити. Добре ’му було шевцем — покинув. А тепер привезли його за дві тисячі кілометрів сюди. Дома жінка й п’ятеро дітей, а йому тут за два дни смерть, і навіть не будуть вони знати, де він похований.</p>
	<p>А перстень той украли три царські льокаї. І вони тоже переживають — як найдеться перстень, то їм смерть. Посилають вони одного під вікно, щоби послухав, що знахар у квартирі робить, що він балакає. Той приходить під вікно, і якраз у той час запіяв кугут. «Доктор-віщун» перехрестився і каже:</p>
	<p>— Слава богу, перший.</p>
	<p>Йому наприкрилося вже чекати днини, і він радий був, що кугут запіяв. А той льокай подумав, що знахар знає про него. Прибіг він до своїх та й каже:</p>
	<p>— Він знає. Я прийшов під вікно, а він сказав, що вже перший прийшов, ще й, — каже, — перехрестився.</p>
	<p>Посилають вони другого, приходить він під вікно — другий раз кугут запіяв. А «доктор-віщун» перехрестився і каже:</p>
	<p>— Слава богу, другий. Той біжить до своїх і каже:</p>
	<p>— Знає! Я прийшов під вікно, а він каже: «Другий». Посилають третього — то саме, і третій кугут запіяв. Тоді вони збираються всі три, приходять і стукають йому у вікно: «Пусти!» Заходять вони і зачинають його просити, дають йому той перстень, і просять його, що він захоче, аби їх не видав, щоби цар їх не стратив. Він узяв перстень і сказав:</p>
	<p>— Ідіть і нічого не бійтеся, нічого вам не буде.</p>
	<p>Другий день він з радости п’є-гуляє в царськім дворі. І третій день то саме. А на четвертий день викликає його цар і питає:</p>
	<p>— Найшов перстень?</p>
	<p>— Нє, не найшов.</p>
	<p>«Доктор-віщун» ще хоче якісь комедії показувати. Цар призначає суд. На той суд з’їхалося багато всяких панів. Судия читає договір, каже, що такий і такий договорився з царем найти перстень. Найде — половину маєтку дасть цар, не найде — смерть. І питає судия:</p>
	<p>— Найшов перстень?</p>
	<p>— Нє, не найшов. Немає перстеня, — каже.</p>
	<p>Судия каже:</p>
	<p>— Не найшов — суд присуджує кару смерти через повішення. Кат відразу закладає йому шнур на шию. Всі царі й пани дивляться.</p>
	<p>Зачали підтягати шнур, а він каже:</p>
	<p>— Стійте, стійте, я щось надумав! Стали всі, дивляться.</p>
	<p>— Що надумав? — питає судия.</p>
	<p>Але він перед тим закликав тих льокаїв і дав їм той перстень, і сказав, щоби вони дали його з’їсти з м’ясом псови, тому, що з ним ходила царська жінка. Льокаї не дали псови цілий день їсти, а тоді дали м’ясо з перстенем, та й він з’їв.</p>
	<p>Як той сказав, що він щось надумав, судия каже:</p>
	<p>— Говори.</p>
	<p>А він говорить:</p>
	<p>— Є такий чорний пес, з ним ходила цариця, і він з’їв той перстень. Все закричало, що це не може бути, шкода їм убивати пса. А він твердить, що це правда. Він певний, що пес з’їв. Всі говорять, що він не знає, а він твердить, що знає. Тоді привели пса. Розрубали — є перстень! Все закричало:</p>
	<p>— Слава! Слава доктору-віщуну! Знає доктор-віщун!</p>
	<p>Тоді лишає цар того «доктора-віщуна» при царськім дворі. І зробили його віщуном на цілий царський двір, радником царя. Дали йому найвищу владу над усіма попами, єпископами. Всі його поважають, всі його слухають.</p>
	<p>А тим часом побудували великий-великий костьол. І сказали йому перший раз у тому костьолі службу Божу правити. Убрали його по всій формі, висадили на амбонію, і він відти має казати казання. Він розхвилювався, дістав трему. А то з’їхалося повно панів і навіть царів. Слухають, що він буде казати. Вони не знають, що то швець. А швець розхвилювався і почав, на тих царів кричати, що вони воюють, убивають, кров проливають. І з тої злости ломить образ святого Николая і шпуряє в тих царів. Царі не розуміють, що ся стало. Мали його за такого мудрого, а він шпуряє образ. А він злазить з тої амбонії і тими дубовими рамцями з образа святого Николая б’є, кого попадає. Все тікає з костьолу. Він за ними і на вулиці б’є.</p>
	<p>А надворі сильний дощ і сильні громи. Грім ударяє в той костьол, і костьол горить. А царі славлять «доктора-віщуна», що він такий мудрий. Знав, що костьол згорить. (А він здурів!) Так буває, що з нічого часом виходять люди.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Снятин, Снятинського району, Івано-Франківської області 7 серпня 1987 року Личук Юрій Тодорович (1912)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Покуття/">Фольклор Покуття</a></li>
	</ul>
</footer>
<!--#include virtual="/-/inc/general__page_end.inc" -->
