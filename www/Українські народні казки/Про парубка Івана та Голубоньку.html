<!--#include virtual="/-/inc/general__page_start.inc" -->
<title>Про парубка Івана та Голубоньку ☼ Українська народна казка ☼ Народна творчість</title>
<meta name="Description" content="Українська народна казка Подніпров’я (Наддніпрянщини) «Про парубка Івана та Голубоньку» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Про парубка Івана та Голубоньку.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Про парубка Івана та Голубоньку <br><span class="article__headerDescription">Українська народна казка Подніпров’я (Наддніпрянщини)</span></h1>
	<p>Жили дід та баба. І був у них син, Іваном звали. Жили вони в бідноті та злиднях. От коли син виріс, настав час іти заробляти гроші. І подався хлопець роботи шукати. Яке село не проходив, ніде нічого не було.</p>
	<p>От він натрапляє на багатого пана. Пан пообіцяв парубку дати невимірну кількість золота, якщо той виконає три забаганки. Хлопець, довго не думаючи, підходить до того багатія і говорить, що був би не проти спробувати виконати три бажання. От багатій і говорить йому:</p>
	<p>— Якщо виконаєш мої три бажання, отримаєш купу золота, якщо ж ти не впораєшся, то тобі відрубають голову.</p>
	<p>Хлопець, не думаючи, погоджується. І тоді пан говорить, що перше його бажання таке:</p>
	<p>— Зори мені за одну ніч поле посій пшеницю, а щоб зранку та пшениця зійшла.</p>
	<p>Парубок забідкався, як так можна, щоб і зорати, і посіяти, і щоб зійшла пшениця, і все це лише за одну ніч. Взявся за голову та й думає. Коли це раптом підлітає до нього невидимої краси голубка, і говорить до хлопця:</p>
	<p>— Ти не бідкайся, лягай спати, а коли прокинешся все вже буде зроблено!</p>
	<p>Подивився хлопець на голубку, подумав-подумав, та й ліг спати.</p>
	<p>На ранок прокидається і баче, що на зораному та засіяному полі вже зійшла пшениця. Зрадів він, та й побіг за паном. Подивився на все це пан і говорить:</p>
	<p>— Молодець, з першим моїм бажанням ти впорався, але є ще два бажання. От слухай друге. Хочу, щоб ця пшениця завтра ранком дозріла, і щоб ти її скосив та понасипав у мішки. А не зробиш, не бачити тобі ні своєї голови, ані мого золота.</p>
	<p>Сказав так і пішов. Сів Іван думу думати, коли це знову голубка прилітає та й говорить:</p>
	<p>— Ти не бідкайся, лягай краще спати, а коли покинешся зранку, все вже буде готове.</p>
	<p>Подивився хлопець на голубку та й ліг спати. На ранок прокидається і баче, що дозріла пшениця і вже стоїть у мішках. Зрадів Іван та й за господарем. Подивився на все це пан і говорить:</p>
	<p>— Молодець, з двома бажаннями ти впорався, а от ще ж є третє. Слухай його. Бажаю, щоб на місці поля бігла річка, на річці був побудований млин, і щоб до того млина люди пшеницю молоти приносили, але щоб і моя пшениця була вже завтра зранку змелена.</p>
	<p>Сказав так і пішов. А хлопець та й зажурився. Коли це раптом прилітає голубка та й говорить:</p>
	<p>— Не бідкайся, хлопче. Лягай спати, вкотре тебе виручала, так і бути, допоможу тобі і на цей раз.</p>
	<p>Послухався Іван голубку та й влігся спати. На ранок прокидається, а й справді на місці поля протікає річка, через річку місток, а перейшовши міст, стоїть млин. Чує Іван гамір, а то люди біля млина в черзі стоять.</p>
	<p>Пішов парубок до млина, баче, що панська пшениця вже змелена стоїть. Зрадів хлопець та й побіг до хазяїна. Подивився на все це пан та й говорить:</p>
	<p>— Добре! Добре попрацював, ну тепер по заслузі отримуй своє золото.</p>
	<p>І дав йому скільки золота, стільки Іван за життя своє не бачив. На радощах повертається хлопець додому з золотом, а назустріч йому голубка летить. Зупинила вона юнака, та й говорить:</p>
	<p>— Прохаю одне, прийдеш додому, не цілуй дитину в люльці, а то забудеш мене і те, що я для тебе зробила.</p>
	<p>Іван подякував їй і пообіцяв, що маля цілувати не буде. Йшов він додому день, другий, третій. От на четвертий приходить він додому. Всі його радо зустрічають, поцілував Іван батька, неньку, коли дивиться в люльку, а там хлопчик маленький. А ненька старшому сину говорить:</p>
	<p>— Ти поки золото заробляв, ми синочка собі народили, а тобі меншого братика.</p>
	<p>Не стримався юнак та й поцілував малечу. І в ту ж хвилину забув про голубку.</p>
	<p>Прийшов час весілля грати Івану, почали підшукувати наречену. І тут одного вечора, коли Іван сидів у саду і хрумкав яблуко, з’явилась прекрасна голубка, вона заплакала і жалісно промовила:</p>
	<p>— Як ти міг, Іванку? Хіба не я зорала поле, посіяла пшеницю, дозрілою зібрала її, змолола у власноруч побудованому млині, на прокладеній мною річці, поки ти відпочивав!</p>
	<p>Подивилася вона своїми сумними очима на нього, та й зникла.</p>
	<p>Пройшло доволі таки багато часу, а Іван не п’є, не їсть, совість його гризе. Пішов він у садок і крикнув:</p>
	<p>— Голубко! Голубонько!</p>
	<p>З’явилася голубка, він взяв її до рук, і пішов знайомити її з своїми батьками. Розповів він про те, що вона для нього зробила, і в найближчий час зіграли вони весілля. Такого весілля не було ні в кого. І з того часу зажили вони душа в душу і кохали одного до самої смерті.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>36 (7185). Про парубка Івана та Голубоньку. СУС (313С). Записала Опенько Людмила Миколаївна 2009 року. Пренко Марія Олексіївна (1936). Дніпропетровська область, Царичанський район,< Царичанка/p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Наддніпрянщини/">Фольклор Подніпров’я (Наддніпрянщини)</a></li>
	</ul>
</footer>
<!--#include virtual="/-/inc/general__page_end.inc" -->
