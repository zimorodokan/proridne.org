<!--#include virtual="/-/inc/general__page_start.inc" -->
<title>Про щасливого хлопця ☼ Українська народна казка ☼ Народна творчість</title>
<meta name="Description" content="Українська народна казка Гуцульщини «Про щасливого хлопця» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Про щасливого хлопця.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Про щасливого хлопця <br><span class="article__headerDescription">Українська народна казка Гуцульщини</span></h1>
	<p>Був у одного чоловіка та й жінки хлопець, мав так з двадцять років. Але в того ґазди були ще діти, не лиш цей хлопець. Каже одного разу хлопець дєдеви й мамі:</p>
	<p>— Я піду від вас на кільканадцять років, щоби і ви, і всі люди не знали, де я подівся. І втішитеся, як я назад повернуся до хати.</p>
	<p>А дєдя та й мама кажуть хлопцеви свому:</p>
	<p>— Чи ти здурів, чи змилив? Де би ми тебе пустили від себе? Та й ми би не знали, де ти находишся такі роки великі?</p>
	<p>Каже хлопець:</p>
	<p>— Ге, дєдю, мамо, та я втечу все одно.</p>
	<p>Та й так і зробив хлопець. Набрав він собі губки, кресало взяв. Коржів набрав, скільки міг нести в торбині. Та й подався у високі гори. У такі гори, що там ніколи людська нога не заходила. Зробив собі колибу і літом харчувався ягодами, малинами, грибами, а зимою собі ловив зайців, кіз диких, кресав собі вогню, смажив собі м’ясо дике. І так собі жив як літо, так зиму, рік за роком. І приходив весною на низький берег над селом та й кричав на люди:</p>
	<p>— Люди добрі, слухайте, що я вам хочу казати!</p>
	<p>А люди на той голос так нащурювалися вухами. А той хлопець, знаєте, не давався видіти себе. Він на себе насилював хвої, трави, щоб його не було видко. Та й кричить:</p>
	<p>— Прийшла весна, люди добрі! Цеї весни аби ви сіяли пшеницю яру та ячмінь. Бо не буде на це літо врожаю на інше.</p>
	<p>А люди лиш слухали та й порозголошували село від села, що такий голос чули — лиш цієї весни треба сіяти яру пшеницю та й ячмінь. Інакше нє, бо врожаю не буде. Декотрі слухали і так робили, а декотрі так не робили. А врожай людям виходив такий, як казав той голос. А котрі не слухали його, не мали що їсти. Бо той хлопець був дуже щасливий. Йому такі сни снилися. І не ходив він по селах помежи люди, і не робив нічого злого.</p>
	<p>Прийшла друга весна. Хлопець знов кричить на березі над селом. Уже всі слухають хлопця, слухають, що він каже.</p>
	<p>— Цеї весни садіть в городах городину, то буде врожай, а на хліб не буде врожаю!</p>
	<p>На цей раз уже й ті послухали, що програли першої весни.</p>
	<p>Довгі роки розказував так хлопець народови. А напослідку прийшов до своїх родичів. І розповів хлопець, що то він так кричав з високого берега на село. І того хлопця прославили на цілий повіт. І описували про того хлопця в книжках.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Хутір Калинки́, Косівського району, Івано-Франківської області 16 березня 1986 року Колобейчук Григорій Дмитрович (народж. 1930)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Гуцульщини/">Фольклор Гуцульщини</a></li>
	</ul>
</footer>
<!--#include virtual="/-/inc/general__page_end.inc" -->
