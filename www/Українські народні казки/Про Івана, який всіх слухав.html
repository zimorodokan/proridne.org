<!--#include virtual="/-/inc/general__page_start.inc" -->
<title>Про Івана, який всіх слухав ☼ Українська народна казка ☼ Народна творчість</title>
<meta name="Description" content="Українська народна казка Полтавщини «Про Івана, який всіх слухав» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Про Івана, який всіх слухав.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Про Івана, який всіх слухав <br><span class="article__headerDescription">Українська народна казка Полтавщини</span></h1>
	<p>За синіми горами, за темними лісами в одному селі жив чоловік. Його звали Іван. Був він роботящий і добрий. Та мав таку вдачу, що кожного слухав. Не слухав тільки своєї жінки. Не раз жінка йому казала:</p>
	<p>— Слухай, Іване мене, добре буде й тобі, й мені.</p>
	<p>— Добре, добре, — каже Іван, а сам робить по-своєму.</p>
	<p>От жінка каже:</p>
	<p>— Іди, чоловіче, зерно в млин молоти. Та тільки з млина швидко повертайся додому. По дорозі ні з ким не вступай у розмови, бо біда трапиться.</p>
	<p>— Добре, — як завжди відповів Іван.</p>
	<p>Взяв на плечі мішок з зерном і подався до млина. Змолов зерно, вже можна й додому йти, а в нього цього й на гадці нема. Сидить собі у млині, дивиться, як борошно сиплеться. Прислухається Іван до розмов у млині. Бачить мельник, що Іван засидівся і питає:</p>
	<p>— Ну, бачив, як борошно мелеться?</p>
	<p>— Бачив і навчився, — відповідає Іван.</p>
	<p>А він помітив, що мельник з кожного мішка відсипає собі мірку.</p>
	<p>— Чого ж ти навчився? — питає мельник.</p>
	<p>— З мішка по мірці!</p>
	<p>— А й справді навчився, — здивувався мельник, — тепер вже й додому можеш йти.</p>
	<p>Йде Іван додому з мішком на плечах, а щоб не забути, чого навчився, повторює:</p>
	<p>— З мішка по мірці! З мішка по мірці!</p>
	<p>Проходить Іван біля женців. Ті жнуть, потом обливаються. Іван привітався, а далі каже:</p>
	<p>— З мішка по мірці!</p>
	<p>— І який чорт тебе сюди приніс? Бодай тобі добра не було! — сварилися женці на чоловіка. — Треба казати: «Щоб ви носили й не переносили!»</p>
	<p>— Добре, — погодився Іван і пішов.</p>
	<p>Пройшов трохи, бачить — покійника несуть. Став Іван і каже:</p>
	<p>— Щоб ви носили й не переносили!</p>
	<p>Розгнівалися люди на Івана, ледве не побили.</p>
	<p>— Не так, Іване, треба казати. Хто тебе такого навчив?</p>
	<p>— Женці навчили.</p>
	<p>— Треба казати: «Бодай такого не бачити й не чути!».</p>
	<p>— Добре, — погодився Іван, — тепер тільки так буду казати.</p>
	<p>Іде далі. Зустрічає весілля. Всі пританцьовують, а попереду ідуть наречені. Обоє гарні, веселі. Музики грають, парубки танцюють. Зупинили весільні Івана, частують випивкою та закускою. Та Іван відмовився і каже:</p>
	<p>— Бодай такого не бачити й не чути!</p>
	<p>Почали дружби ганьбити Івана:</p>
	<p>— Як ти можеш таке казати?</p>
	<p>— То мені так порадили.</p>
	<p>— Погано порадили.</p>
	<p>— А як я маю казати?</p>
	<p>— Кажи: «Обніматися б тобі з нею, цілуватися».</p>
	<p>— Добре, — зрадів Іван, — буду так казати.</p>
	<p>Іде Іван далі. Серед села зустрічає чоловіка, який жене свиню. А свиня велика, в багнюці вся, рохкає ліниво. Привітався Іван та й каже:</p>
	<p>— Обніматися б тобі з нею, цілуватися!</p>
	<p>Чоловік подумав, що над ним глузують, взяв палицю та й хряснув Івана, що було сили.</p>
	<p>— За що ви мене б’єте? Я ж кажу добрі слова.</p>
	<p>— Ти, дурню, хіба то добрі слова?</p>
	<p>— Мене люди так навчили.</p>
	<p>— Хіба є такі дурні на білому світі? — не повірив чоловік. — Ти краще так кажи: «Щоб ти наївся по шию, а замастився по лікті!»</p>
	<p>— Дякую за науку! Так і буду казати, — вирішив чоловік і пішов собі далі.</p>
	<p>Вже недалеко від двору бачить: сусід везе великий віз гною. Подумав Іван, що не годиться не привітатися, і каже:</p>
	<p>— Щоб ти наївся по шию, а замастився по лікті!</p>
	<p>Сусід щось буркнув ще й батогом пригрозив. Іван так і не зрозумів, чому сусід розізлився. Розповів про все жінці вдома. А та посміялася з Івана та й каже:</p>
	<p>— Казала я тобі слухати тільки мене, а не чужих людей.</p>
	<p>З того часу Іван почав слухати тільки свою жінку.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>135 (7131). Про Івана, який всіх слухав. СУС 1696. Записала Пелешко Ольга 2009 року. Пелешко Лідія Афанасіївна. Полтавська область, Кобеляцький район, Світлогірськ</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Полтавщини/">Фольклор Полтавщини</a></li>
	</ul>
</footer>
<!--#include virtual="/-/inc/general__page_end.inc" -->
