<!--#include virtual="/-/inc/general__page_start.inc" -->
<title>Красна дівчина і королівський син ☼ Українська народна казка ☼ Народна творчість</title>
<meta name="Description" content="Українська народна казка Гуцульщини «Красна дівчина і королівський син» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Красна дівчина і королівський син.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Красна дівчина і королівський син <br><span class="article__headerDescription">Українська народна казка Гуцульщини</span></h1>
	<p>Жив у селі бідний чоловік. В него була жінка і дуже багато дітей. І вони дуже бідно жили, ходили просячи. І громада рішила виселити їх геть із села. Дали їм ділянку в лісі. Перевезли туди все їх майно. Там вони побудувалися і стали жити. І там народилася в їх сім’ї ще одна дівчинка. І почав він просити людей, щоби пішли йому в куми. Прийшли куми, забрали дівчинку й несуть хрестити. А в лісі їх зустрічає старий дядько. І питає:</p>
	<p>— Ви куди?</p>
	<p>— А йдемо, — каже, — хрестити дівчину.</p>
	<p>— А от, — каже, — я сам священик і вам її охрещу. Заводить їх той чоловік у церкву, охрестив дитину і говорить:</p>
	<p>— Я піду до вас у гостину. А батько дитини каже:</p>
	<p>— Я не маю вас чим угостити.</p>
	<p>— Нічого, найдемо.</p>
	<p>Прийшли вони додому, посідали за столи.</p>
	<p>— Ну що, дам вам пару барабулин, — говорить господар, — бо більше не маю що.</p>
	<p>А той дядько говорить:</p>
	<p>— Відкривайте піч. У вас там є все. Ви скупі, не хочете дати. Вони відкрили піч, а там варене й печене. Як на Великдень! Подали то все до столу, а дід говорить:</p>
	<p>— Відкривайте шафу. Скільки у вас там вина!</p>
	<p>Відкрили шафу, вибрали вино, поставили на стіл, випили. Тоді дядько говорить:</p>
	<p>— Отак, господарю. Коли ця ваша дівка почне ходити, за нею будуть золоті дукати сипатися. А якщо буде плакати, їй з очей будуть падати перла.</p>
	<p>І дід зник з хати. І нараз почала дівчинка плакати. І з її очей почали падати перла. Батько ще не зрозумів добре, що це є, і вилучив дівчинку в окрему кімнату. Вона там плаче, а перла сиплються. І батько згортає їх у куток.</p>
	<p>Почала ця дівчинка ходити, а за нею почали дукати сипатися. Тато пішов до свого друга, зачав йому говорити:</p>
	<p>— Що це таке, що з мої дитини дукати падають?</p>
	<p>— Я подивлюся, — сказав друг і пішов з ним. — Це, — каже, — все золото. Бери цего потрошку і продавай. І знай, що тайну твою нікому не можна відкривати. За це будеш мати, що захочеш.</p>
	<p>Батько говорить:</p>
	<p>— Я хочу файний дім мати.</p>
	<p>Побудував він собі дім і для дочки зробив окрему кімнату на другім поверху. І дочка в тій кімнаті співає гарних пісень.</p>
	<p>А король пішов із своїми мисливцями на польовання. І син його був у тім числі, гарний, вродливий хлопець. Цей хлопець відлучився в лісі і наблукав на поляну. І побачив на поляні гарний дім. У тому домі хтось гарно співає. Дуже приємний голос. Йому дуже вдався той спів. Підійшов до того дому і забачив у вікні гарну дівчину. Він мав мисливський шнур з гачком. Закинув його на вікно і вліз до тої дівчини. Дівчина його радо прийняла. І став він у неї жити.</p>
	<p>Батько щоразу виносив дівчині їсти. І що дасть, то вони обоє з’їдять. А до того вона все не з’їдала. Батько здивувався. Не вірив, що вона може так багато сама з’їсти. І як ніс їсти, то підкрадався, щоб підглянути, що там робиться. Раз він заглянув у діру для ключа і побачив гарного хлопця, який їв з нею коло стола. І нараз відкрив двері і того хлопця спіймав. І запитав:</p>
	<p>— Чого ти тут? А він відповів:</p>
	<p>— Я люблю вашу дочку. Батько питає:</p>
	<p>— Хто ти й звідки? А він відповів:</p>
	<p>— Я королів син.</p>
	<p>Тоді батько нагадав, що було написано в газетах: «Хто знайде королівського сина і дасть знати про него королеви, тому король дарує половину свого майна». Батько заявив громаді: «У мене находиться такий хлопець». Тоді король приїхав за своїм сином і сказав, що подарує господареви, що він хоче. А господар сказав:</p>
	<p>— Я хочу то, що моя дочка скаже. Коли спитали дочку, вона сказала:</p>
	<p>— Я хочу вашого сина. І король сказав:</p>
	<p>— Бери.</p>
	<p>Коли їх везли обох по дорозі, на них набрели бандити. І закрали дівчину і забрали з собою. Хлопець, син короля, дуже зажурився. І сказав:</p>
	<p>— Хто віднайде мою дівчину, дістане великий викуп. Коли бандити про це прочитали, вони сказали до дівчини:</p>
	<p>— Ми за тебе великі гроші маєм взяти. Як це зробити? Дівчина відповідає:</p>
	<p>— Зробіть велику скриню. І відвезіть на базар. Я там буду співати. Хто прийде ту скриню купувати, то правте такі гроші, щоб ніхто не міг купити. А як прийде королівський син і почує мій спів, і захоче мене з тою скринею купити, тоді ви кажіть: «Ті гроші, що маєш при собі, плати, і забирай скриню».</p>
	<p>Коли почав платити королівський син, у него в кишені було стільки грошей, що не було тим грошам краю. Тоді скриня відкрилася і з неї вийшла дівчина. І пішла з своїм хлопцем до його батька короля. І живуть аж до сьогоднішнього дня.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Бабинопілля (Акришори), Косівського району, Івано-Франківської області 10 квітня 1983 року Марчук Юрій Федорович (1925 року народження)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Гуцульщини/">Фольклор Гуцульщини</a></li>
	</ul>
</footer>
<!--#include virtual="/-/inc/general__page_end.inc" -->
