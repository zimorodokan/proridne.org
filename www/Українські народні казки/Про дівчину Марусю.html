<!--#include virtual="/-/inc/general__page_start.inc" -->
<title>Про дівчину Марусю ☼ Українська народна казка ☼ Народна творчість</title>
<meta name="Description" content="Українська народна казка Поділля «Про дівчину Марусю» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Про дівчину Марусю.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Про дівчину Марусю <br><span class="article__headerDescription">Українська народна казка Поділля</span></h1>
	<p>У якомусь далекому царстві, ще в дальшому государстві жили-поживали чоловік та жінка. І була в них дочка Маруся. От умерла жінка цього чоловіка, осталася Маруся сиротою. Батько женився вдруге і взяв злющу-презлющу жінку, ще й з дочкою. Мачуха стала ненавидіти Марусю.</p>
	<p>А в них був бичок, якого по черзі пасли дівчата. Як жене бабина дочка бичка пасти, так баба не загадує їй ніякої роботи, да й та з хлопцями гуляє, а бичок сам пасеться. А як жене дідова дочка, так баба дає її льону в’язку, щоб до вечора потерла цей льон, попряла, виткала полотно і вибілила, щоб додому принесла біле полотно. От дідова Маруся вижене бичка на поле, сяде і плаче. Бичок підійде до неї та й питає:</p>
	<p>— Чого ти плачеш?</p>
	<p>От Маруся і розказує, яку їй велику роботу до вечора загадала баба. Бичок і каже:</p>
	<p>— Не журись! Лягай спати, а я тебе розбуджу, як додому треба буде йти!</p>
	<p>Ось пора вже йти додому, бичок розбудить Марусю і каже:</p>
	<p>— Лізь мені у праве ухо, а вилізеш лівим.</p>
	<p>Маруся так зробить, а полотно вже й готове, згорнуте лежить. І жене дівчина бичка додому, вже йде з полотном. Бабина дочка візьме і забере полотно у неї, а баба все Марусю лає, що нібито вона нічого не робить. І от бабина дочка сказала якось бабі, що Маруся не може так швидко все робити. Змовились вони — мачуха із своєю дочкою — за нею прослідкувати.</p>
	<p>Сховалися вони якось за деревами і побачили, що це бичок допомагає Марусі, да й вирішили його зарізати. Вигнала дідова Маруся бичка на пашу, а в обід баба сказала дідові, що треба зарізати бичка. Маруся почула про це, гірко заплакала. А бичок підійшов до неї, питає:</p>
	<p>— Чого ти плачеш, дівчинко?</p>
	<p>— Як же мені не плакати, як тебе будуть різати? — каже Маруся.</p>
	<p>— Не плач,— каже їй бичок,— але тільки як будуть їсти моє м’ясо, то ти не їж, а збери кісточки і закопай під двором за ворітьми.</p>
	<p>Маруся так і зробила, а на весну зійшла там яблунька і стала рости не по днях, а по часах. Підросла і зацвіла, виросли яблучка на ній. Ось підійде бабина дочка до яблуні, а та гілки угору підійме, і не вирве бабина дочка яблучка. А дідова Маруся як підійде, то яблунька віти опустить і вона рве яблучка.</p>
	<p>Їде мимо дуже гарний козак на воронім коні і хоче вирвати яблуко, а яблуня віти вгору й підняла. Він і не може вирвати нічого. Давай він кликати:</p>
	<p>— А хто б мені яблуко дістав з цієї яблуні, так того заберу собі за жінку.</p>
	<p>Прибігла бабина дочка. Скакала, скакала і на яблуню вилізла, а яблука не дістала. Іще підходили люди — ніхто не може яблука дістати. Тоді покликали Марусю, а вона була гарна-гарна. Їй яблуня враз віти опустила і дала яблук. Підійшла Маруся, вирвала яблучко і принесла парубкові. Він Марусю узяв, на вороного коня посадив і до себе повіз. Там вони поженилися і стали жити-поживати і добра наживати.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>179 (6445). Про дівчину Марусю. СУС (510А). Записано 2009 року. Олійник Параска Олександрівна (1923). Вінницька область, Літинський район, Микулинці</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Поділля/">Фольклор Поділля</a></li>
	</ul>
</footer>
<!--#include virtual="/-/inc/general__page_end.inc" -->
