<!--#include virtual="/-/inc/general__page_start.inc" -->
<title>Дівчинка і чаклунка ☼ Українська народна казка ☼ Народна творчість</title>
<meta name="Description" content="Українська народна казка Подніпров’я (Наддніпрянщини) «Дівчинка і чаклунка» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Дівчинка і чаклунка.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Дівчинка і чаклунка <br><span class="article__headerDescription">Українська народна казка Подніпров’я (Наддніпрянщини)</span></h1>
	<p>Жила дівчинка в далекому селі Вергуни. Звали її Оленка. На перший погляд це звичайна дівчина, яка жила у великій та дружній родині. Кожного дня вона допомагала батькам по господарству і доглядала менших братиків та сестричок. Олена мала добре серце, за що її любили і поважали. Тільки сусідські дітлахи, бігаючи цілими днями без діла, глузували та насміхалися з неї. Ніхто не хотів з дівчиною товаришувати. Через це вона була засмучена та почувалася самотньою.</p>
	<p>Найбільше в житті мріяла Оленка мати багато друзів. Єдиним затишним місцем для неї був ліс. В ньому дівчинка забувала про сум і була щасливою та радісною.</p>
	<p>Одного разу, гуляючи по лісу, Оленка зустріла стареньку бабусю. Дівчина не знала, що то була справжня чаклунка.</p>
	<p>— Добридень, а чи не покажете мені дорогу до села, бо я заблукала? — запитала дівчина.</p>
	<p>— Звичайно. Та спершу розкажи, як ти сюди потрапила, — сказала стара.</p>
	<p>І дівчина розповіла бабусі свою сумну історію.</p>
	<p>— Бачу, дівчино, ти дуже через це переймаєшся, — зауважила чаклунка.</p>
	<p>— Так, і ніхто не може мені допомогти. Я така самотня...</p>
	<p>— Гаразд! Ти хороша дівчина, спробую тобі допомогти.</p>
	<p>— Невже! — зраділа Олена.</p>
	<p>— Та зачекай радіти, спочатку допоможи мені по господарству, бо я вже стара для цієї роботи.</p>
	<p>Дівчина погодилася, і вони пішли до бабусиної оселі. Це була невеличка хатинка, біля якої росло безліч різноманітних та гарних квітів. В хатині було три кімнати, на стінах багато поличок з книгами. Але найбільше здивувала дівчину велика кількість портретів.</p>
	<p>— Хто це? — запитала Олена.</p>
	<p>— Моя родина, — з сумом відповіла старенька.</p>
	<p>— А де ж вони зараз? — здивувалася дівчина.</p>
	<p>— Загинули.</p>
	<p>І бабуся розповіла дівчині про велику бурю, яка наробила багато лиха: зруйнувала хату, забрала життя всієї родини. Дівчина заплакала. Яка ж бабуся самотня! їй було соромно. Тільки тепер Олена зрозуміла, що вона щаслива, бо має велику родину.</p>
	<p>Заспокоївшись, дівчина узялася за роботу: прибирати, мити, готувати. Швидко пролетів час. Ввечері всю роботу було скінчено.</p>
	<p>— Молодець, ти добре попрацювала, — похвалила дівчину старенька, — тепер і я виконаю свою обіцянку, зроблю тебе...</p>
	<p>— Зачекайте! — вигукнула дівчина. — Думаю, що це мені вже не потрібно. Я зрозуміла, що головне в житті — хороша, дружна родина. Дякую вам за добрі слова.</p>
	<p>На це бабуся тільки посміхнулася. Дівчина повернулася додому та розповіла про свої пригоди дітям. Вони уважно її слухали і зрозуміли, що вона хороша дівчина. З того часу у неї з’явилося багато друзів. Діти щодня відвідували стареньку бабусю, і тепер вона не почувалася самотньою.</p>
	<p>А я поряд була, все це побачила й почула і розповіла.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>163 (7365). Дівчинка і чаклунка. СУС —, новотвір. Записала Лапшик Кароліна 2009 року. Крисань Зоя Петрівна (1944). Дніпропетровська область, П’ятихатський район, П’ятихатки</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Наддніпрянщини/">Фольклор Подніпров’я (Наддніпрянщини)</a></li>
	</ul>
</footer>
<!--#include virtual="/-/inc/general__page_end.inc" -->
