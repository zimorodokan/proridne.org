<!--#include virtual="/-/inc/general__page_start.inc" -->
<title>Як простий хлопець з оріховиці став царем ☼ Українська народна казка ☼ Народна творчість</title>
<meta name="Description" content="Українська народна казка Закарпаття «Як простий хлопець з оріховиці став царем» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Як простий хлопець з оріховиці став царем.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Як простий хлопець з оріховиці став царем <br><span class="article__headerDescription">Українська народна казка Закарпаття</span></h1>
	<p>Було що не було, в селі Оріховиці народився один простий хлопець, котрому суджено було стати царем. Коли мав п’ятнадцять років, пішов до ковача учитися ремеслу.</p>
	<p>Раз він робив у кузні і спотів, розгарячився, і скинув із себе сорочку, і ковач втямив у нього на плечах, прямо на тілі, свіжий хрест.</p>
	<p>Ковач злякався, бо подумав, що хлопець не такий, як другі діти, і хоче його випровадити:</p>
	<p>— Збирайся геть... Я тобі заплачу за цілий рік. Хлопцеві не хочеться лишати кузню:</p>
	<p>— Майстер, та чому ви мене проганяєте? Може, я не добре роблю, не слухаю вас?</p>
	<p>— Ні, хлопчику... Ти робітний, чесний, слухняний. Я тебе полюбив, але... ти не такий, як другі діти... Я тебе боюся.</p>
	<p>Та що чинити? Раз хазяїн проганяє, треба йти геть. І хлопець пішов світом. Ходив, ходив і найнявся служити до багатого пана. Йому доручили пару волів.</p>
	<p>Одного дня хлопець орав землю волами. На обід прийшов до нього хазяїн, щоби перевірити, чи добре оре. Пан сів на траву під кущем і почав читати газету.</p>
	<p>— Що нового? — звідує хлопець.</p>
	<p>— Новини всякої много, айбо ото тебе не інтересує...</p>
	<p>— Де би не інтересувало? Я дуже інтересуюся, що у світі твориться.</p>
	<p>— Та пише газета, що будуть коронувати нового царя...</p>
	<p>— Се велика новина... Ба што, коби і ми туди пішли?..</p>
	<p>— Тоді підемо, — засміявся пан, — як ця палиця зазеленіється, доки ми одну борозну обійдемо.</p>
	<p>Палицею чистили плуг. На ній внизу було залізо, а зверху суха дерев’яна ручка.</p>
	<p>Пан всунув палицю у землю і рушився за плугом. Обійшли раз борозну.</p>
	<p>Позирають: з сухої ручки палиці вибило зелене листя!</p>
	<p>Пан дуже зачудувався. Порозумів, що у нього служить не простий хлопець. І ще того вечора дав розказ слугам готуватися у далеку дорогу, в Царгород...</p>
	<p>Коли вони прийшли в Царгород, тут уже була тьма народу. Посеред города стояла висока турня, а в турні жив святий чоловік, уже дужо старий...</p>
	<p>Рано, довкола турні зібралися всі пани. Старий праведний дідо взяв царську коропу у свої руки і зверху турні пустив. На чию голову сіла корона, той мав статися царем. І — чудо! Царська коропа сіла на голову хлопця з Оріховиці. Панство зайойкало, зашуміло... Збіглося до хлопця...</p>
	<p>— Що ти за один? Як тебе звуть?</p>
	<p>— Я Матвій з Оріховиці...</p>
	<p>— Та з якої ти сім’ї? Хто твій отець?</p>
	<p>— Я з бідної сім’ї. Мій нянько бідний селянин... Тоді магнати, вельможі закричали:</p>
	<p>— Не треба нам такого царя!</p>
	<p>Айбо робітничий народ стояв за Матвія:</p>
	<p>— Хай живе наш цар Матвій!</p>
	<p>Межи панами і робітним народом зачалася свада.</p>
	<p>— Будемо ще раз вибирати царя, — вимагають магнати, графове...</p>
	<p>— Хай буде ще раз...</p>
	<p>І завтра знов зібралися під високу турню... Праведний дідо спустив зверху царську корону, але вона знов сіла на голову оріховського хлопця.</p>
	<p>Знову почали кричати пани:</p>
	<p>— Хлопець ще молодий, неграмотний, як він буде управляти державою? Не треба нам такого царя!</p>
	<p>Но робітний народ полюбив Матвія:</p>
	<p>— Хай живе наш цар Матвій!</p>
	<p>Гойкали, сважалися і рішили третій раз вибирати царя.</p>
	<p>І рано третій раз зійшлися під турню... Праведний дідо спустив корону, і вона третій раз сіла на голову Матвія.</p>
	<p>— Хай живе наш цар Матвій, — радісно загойкав робітничий народ.</p>
	<p>А пани мовчали, бо не довіряли простому хлопцеві, айбо нічого не могли зробити. Робітного народу було намного більше.</p>
	<p>Так Матвій з Оріховиці став царем в Царгороді...</p>
	<p>А вороги-турки напали на його країну і завоювали цілу державу... Вони будували кам’яні замки, кріпості, де знаходилися їх управителі, губернатори... Такі замки вони побудували і в Ужгороді, і в Невицькому, і тут поклали свого управителя — Погань-дівку, котра під своїм надзором держала всю Закарпатську область і мучила народ.</p>
	<p>Погань-дівка мала свою турецьку страж і турецьке військо. Вона дала такий розказ: кожний селянин, проходячи мимо замка, мусить до землі кланятися туркам. Але і того мало... Селян хватали і приводили до Погань-дівки, і вона всім голови відтинала...</p>
	<p>Про се дочувся Матвій (він після того, як турки завоювали країну, сховався на Словакії), і написав письмо Погань-дівці: «Не збиткуй мій народ. Якщо ти будеш ображати мій народ, я виступлю проти тебе війною».</p>
	<p>Погань-дівка сміялася з письма Матвія і далі мучила наш народ.</p>
	<p>Тоді Матвій почав готуватися на війну. Ходив по селах і збирав військо. Крім людей, він з кожного села взяв двадцять овець, двадцять свиней, двадцять кіз, двадцять коней, двадцять корів.</p>
	<p>До худоби підбирав спритних пастухів. З тих пастухів зробив командирів.</p>
	<p>Кожному дав палицю, батіг, трубу, много дзвінків і свічок.</p>
	<p>Пастухів учив, як мають чинити...</p>
	<p>Коли все було готове, Матвій відказав Погань-дівці війну...</p>
	<p>Наказав пастухам прив’язати каждій худобині дзвінок на шию, а на голову прикріпити свічку...</p>
	<p>Вночі пригнали скотину під замок, де жила Погань-дівка. Запалили свічки і так пустили корів, свиней, коней, овець, кіз на замок.</p>
	<p>Пастухи почали трубіти в труби.</p>
	<p>Замкова страж злякалася від світла, страшного реву скотини, звука рогів і дзвінків... Погань-дівка думала, що цар Матвій послав проти неї величезну армію війська, настрашилася, скочила на коня і втекла...</p>
	<p>Тікала по дорозі на Чоп. А Матвій за нею. Нижче Чопа догнав її і відрубав їй голову. Так висвободив наш крап від лютого ворога...</p>
	<p>Тепер Матвій став управляти своєю державою. Управляв справедливо, заступався за бідний народ. Він переодівався в плаття селянина і ходив з села на село, з города в город, взнавав, як люди живуть...</p>
	<p>Раз його увидів пан-староста і заставив дрова рубати. Матвій рубав цілий день і мало сів відпочити і закусити. Пан розказав гайдукові вилічити на хребет Матвійові двадцять п’ять палиць за те, що без дозволу перервав роботу. На одно дрово Матвій своєю рукою написав: «Цар Матвій рубав дрова».</p>
	<p>Пан ні грейцаря не заплатив Матвієві за тяжку роботу, а ще накричав на нього і побив канчуком...</p>
	<p>Матвій не сказав йому нічого, лиш через пару днів з’явився одітий в царське плаття, зі своїм військом. І зазвідав пана:</p>
	<p>— Як ти поводишся з робітним народом?</p>
	<p>— Добре... Я добре кормлю, одіваю своїх людей і плачу їм за роботу...</p>
	<p>Тоді цар повів його до купки дров і наказав розкидати... І знайшли одно дрово; на нім було написано: «Цар Матвій рубав дрова»...</p>
	<p>— Чи пам’ятаєш того селянина, котрого ти заставив рубати дрова і котрому ти замість грошей дав двадцять п’ять палиць?</p>
	<p>Пан зблід, як смерть, і не годен був слова проговорити.</p>
	<p>— Той селянин — я... Ти жорстокий чоловік. Таким місце на шибениці...</p>
	<p>І судили пана. І присудили повісити. Матвій був справедливий цар.</p>
	<p>По його смерті народ говорив: «Помер Матвій — пропала правда».</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p>Як простий хлопець із Оріховиці став царем. «Сравнительный указатель сюжетов: Восточнославянская сказка / Сост. Л. Бараг, И. Березовский, К. Кабашников, Н. Новиков. — Л.: Наука, 1979.» — 991*. Друкується вперше. Варіант: Королович — «Три золоті слова: Закарпатські казки Василя Короловича / Запис текстів та впорядкування П. Лінтура. — Ужгород: Карпати, 1968.», с. 222 — 223.</p>
			<p><a href="/Український фольклор Книги/Петро Лінтур ☼ Зачаровані казкою/">Зачаровані казкою: Українські народні казки Закарпаття в записах П. В. Лінтура</a> [Упорядники І. М. Сенька та В. В. Лінтур; вступна стаття, примітки та словник І. М. Сенька; післямова П. В. Лінтура; Редколегія: В. І. Данканич, О. І. Дей, П. К. Добрянський та ін.; Художник М. М. Дем’ян]. — Ужгород: Карпати, 1984. — 528 с, іл. (Бібліотека «Карпати»).</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Закарпаття/">Фольклор Закарпаття</a></li>
	</ul>
</footer>
<!--#include virtual="/-/inc/general__page_end.inc" -->
