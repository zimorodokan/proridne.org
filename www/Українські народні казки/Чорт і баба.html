<!--#include virtual="/-/inc/general__page_start.inc" -->
<title>Чорт і баба ☼ Українська народна казка ☼ Народна творчість</title>
<meta name="Description" content="Українська народна казка Бойківщини, Покуття, Буковини «Чорт і баба» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Чорт і баба.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Чорт і баба <br><span class="article__headerDescription">Українська народна казка Бойківщини</span></h1>
	<p>То було за царя Тимка, як була земля тонка, як воробці в шпорах ходили, а ворони пошту носили. В ті часи чорт хотів розлучити молоду пару. Сім років просидів на печи і не міг їх розлучити. Купив чорт червоні чоботи і пішов шукати баби. Стрінув на дорозі й каже:</p>
	<p>— Дам тобі червоні чоботи, лиш поможи мені розлучити молоду пару.</p>
	<p>А баба каже:</p>
	<p>— На другий день рано прийдеш у село і почуєш, що я вже молоду пару розлучила.</p>
	<p>Та й пішла баба на подвір’я до тої ґаздині, що вона з чоловіком так добре жила. А та ґаздиня готовить чоловікови обід, бо чоловік пішов у поле косити. Говорить баба тій молодій ґаздини:</p>
	<p>— То ся, ґаздинько, трудите, але надармо, бо ваш чоловік має іншу і за вас хоче забути.</p>
	<p>А ланка каже:</p>
	<p>— Такого не може бути, бо ми прожили разом вісімнадцять років і межи нами не було ніякої суперечки. Ми ще ся не сварили ніколи.</p>
	<p>Баба їй:</p>
	<p>— Сьогодні побачите. Як понесете чоловікови їсти, побачите, що він уже іншу думку має, як мав. Він уже за вас хоче забути.</p>
	<p>І пішла баба на поле, де косив той чоловік. Прийшла і каже:</p>
	<p>— Помагай вам Боже, господарю, косити, але трудитеся задурно, бо ваша жінка любить другого. Я йшла попри вашу хату та й чула, як там говорили. Ваша жінка готовила вам обід і казала, що хоче вас істратити.</p>
	<p>Чоловік нагнав бабу геть, а сам косить далі і жде, що жінка має принести обід. А її все немає. А баба вертається до хати та й каже жінці:</p>
	<p>— Так, ґаздине, я вам пораджу, що маєте зробити. Коли увечері він прийде з поля, заладите купіль і будете його купати. А в него на голові зверху є три сивих волоски. Озмете бритву і, коли будете його купати, тих три волоски зрубайте — його та думка мине, і він буде вас далі любити.</p>
	<p>Вертається баба на поле та й каже чоловікови:</p>
	<p>— Ваша жінка буде вас увечері купати; вона має при собі бритву і хоче вас зарізати.</p>
	<p>Чоловік знов нагнав бабу від себе геть. А сам сів та й задумався, чого жінка так довго не несе обід. Пора вже обідати, а жінка не несе. Тут підходить жінка, несе обід.</p>
	<p>— Помагай Боже тобі косити! Ходи та будеш обідати.</p>
	<p>І побачила жінка, що чоловік сумний. А чоловік побачив, що сумна жінка. Та й задумався. Може, й правда, що баба говорила? А вона йому говорить:</p>
	<p>— Ти трудишся та й трудишся і ніколи не маєш часу навіть відпочити. Якби-с не впізнявся, прийшов скорше додому, я би заладила купіль і би тебе покупала.</p>
	<p>Та й пішла собі додому. А чоловік думає, що має робити.</p>
	<p>Кидає чоловік косу і йде до баби, тої, що була коло него. Шукав, шукав баби і не зміг найти. Подумав собі, збив косу, помолився богу і пішов додому. Приходить на своє подвір’я, бачить, що горить у печи, бо дим куриться. «Жінка мені на смерть запалила», — подумав він собі. Розібрався, а жінка готовить купіль, щоб його скупати. Думає чоловік: «Не допущуся я до того, щоб ти мене зарізала».</p>
	<p>Жінка скупала чоловіка, взяла гребінь у руку і бритву у запаску, стала чесати чоловікови голову. А чоловік думає, що йому робити; і ніби зачав дрімати, притворяється, що дрімає. А вона виймає бритву і несе понад него, щоби відрізати тих три волоси сиві. Чоловік охапується, бере жінку, кидає до одвірка і вбиває. А сам пішов та й повісився.</p>
	<p>А чорт іде в червоних чоботах та й плаче. Стрічає бабу і каже:</p>
	<p>— Я сім років не міг розлучити їх, а ти за один день розлучила. Сіли чорт з бабою в ті хаті і стали обоє ґаздувати. Прийшла весна, посіяли вони жито, чорт каже:</p>
	<p>— Я беру корінці, а ти бери вершки.</p>
	<p>Прийшла осінь, баба вижала жито та й їсть хліб. А чорт взяв коріння та й жмакає його. Каже чорт бабі:</p>
	<p>— На другий рік ти вже мене не обдуриш. Я візьму вершки, а ти — коріння.</p>
	<p>Посадили вони на другий рік бараболю. Чорт бере вершки, а баба — коріння. Викопала бараболю та й собі їсть, а дідько їсть вершки і каже:</p>
	<p>— Ти мене обдурила. Підемо обоє воювати.</p>
	<p>Загородили вони пліт і пішли воювати. Чорт узяв вила на штири зубці, а баба — піку остру. І почали воювати: чорт вилами крізь пліт пробиває, а вила далі пущають. А баба пікою крізь пліт чорта в живіт коле. Та й каже чорт бабі:</p>
	<p>— Бабо, будеш старшувати надо мною до кінця віку. Так баба виграла війну у чорта.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Перегінське, Рожнятівського району, Івано-Франківської області 20 жовтня 1994 року Максимець Василь Онуфрійович (1929 року народження)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>


<article class="articleMain">
	<h1 class="articleMain__header">Чорт і баба <br><span class="article__headerDescription">Українська народна казка Буковини</span></h1>
	<p>Їден хлопець оженився і дуже добре жив з жінкою. А чорт цего не любив: що не роби чорт, не може їх ніяк посварити. Здибається чорт з бабою, і питає вона чорта: — Де ти був?</p>
	<p>— Був у того чоловіка, хтів посварити його з жінкою і нічого не можу зробити.</p>
	<p>Баба каже:</p>
	<p>— А я зроблю: будуть вони сваритися, будуть і битися.</p>
	<p>— І що ти схочеш за те, що таке зробиш? — питає чорт. А баба йому:</p>
	<p>— Як дасиш мені пару чобіт, то зроблю, що будуть вони битися. І чорт погодився дати їй пару чобіт.</p>
	<p>Чоловік іде на косовицю, а жінку лишає дома. Виходи жінка до керници води набрати. А баба намастила руку в грязюку та й до жінки:</p>
	<p>— Дочко, як жиєш, що робиш?</p>
	<p>А сама непомітно маже жінку болотом по плечах. Ввечері баба пантрує чоловіка. Іде він додому, а баба:</p>
	<p>— Що, Іване, косити ходив?</p>
	<p>— Косити.</p>
	<p>— Ти робиш, жінку лишаєш дома, а вона з чужими чоловіками грається. Сьогодні коло керниці такий і такий чоловік обіймав і цілував її. Як не віриш, то подивися на її плечі. Той чоловік помастив їй сорочку. Приходи чоловік додому та й каже:</p>
	<p>— Жінко, з ким ти сьогодні говорила коло керниці, з яким чоловіком?</p>
	<p>— Ніякого чоловіка я не бачила.</p>
	<p>Чоловік подивився їй на плечі — сорочка замащена. І повірив, що баба казала правду. Лови жінку і давай бити! Б’є, б’є, але вона нічого не каже, бо не знає. А він б’є далі, за те, що нічого не хоче казати.</p>
	<p>Чорт узяв чоботи і несе бабі. І не в руках несе, а на довгому-довгому патику. Подає чорт бабі чоботи на патику і каже:</p>
	<p>— На тобі чоботи, але близько до мене не підходь. Бо я — чорт, а ти ще гірший чорт за мене — боюся я тебе.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Вашківці, Сокирянського району, Чернівецької області 23 лютого 1979 року Скаженюк Дьордій Степанович (1907)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>


<article class="articleMain">
	<h1 class="articleMain__header">Чорт і баба <br><span class="article__headerDescription">Українська народна казка Покуття</span></h1>
	<p>Молодий чоловік задумав женитися, шукав собі відповідної дівчини до життя і надибав таку, як він хотів. І оженився він з нею, і прекрасно жиють обоє, так жиють, що аж люди завидують.</p>
	<p>І вмостився межи них чорт. Та й захотів чорт зробити межи ними якусь сварку, якусь гризоту, аби вони не жили добре. І крутився коло них чорт сім років, і нічого не міг зробити, і забрався від них.</p>
	<p>Ішов той чорт по дорозі і здибав якусь бабу. Показався чорт тій бабі, а баба каже йому:</p>
	<p>— Чого ти так зажурився? Він говорить:</p>
	<p>— Я там і там був, коло тих ґаздів, і нічо’ не можу межи ними зробити, ніяку гризоту.</p>
	<p>Баба каже:</p>
	<p>— Що мені даш за те, що я зроблю гризоту межи ними? І вони будуть дуже погано жити.</p>
	<p>— А ти що хочеш? — питає чорт.</p>
	<p>— Червоні чоботи. Він каже:</p>
	<p>— Дам.</p>
	<p>Прийшла баба до хати тої жінки.</p>
	<p>— Ви, — каже, — богу дякувати, файно з чоловіком жиєте. І ви би жили ще краще, якби ви чоловікови відрізали на лиці ту маленьку бородавку. Тоді він би вас ще дужче любив.</p>
	<p>А жінка цего й хоче.</p>
	<p>— А де ваш чоловік? — питає баба жінки.</p>
	<p>— Пішов у поле орати.</p>
	<p>І баба пішла у поле, де чоловік орав. Приходить туди, а він оре. Добрався до дороги, а баба підійшла та й заговорює з ним.</p>
	<p>— Боже помагай! Він відповів.</p>
	<p>— Відпочиньте, — каже баба чоловікови. Він сів на плуг та й відпочиває. Баба питає:</p>
	<p>— Ви добре з жінкою жиєте? Він говорить:</p>
	<p>— Добре жию.</p>
	<p>— Я так питаю, бо ваша жінка хоче вас сеї ночі зарізати.</p>
	<p>— Не може таке бути, — говорить він. — Я з нею жию дуже добре. І чому би то таке сталося?</p>
	<p>— А я знаю?</p>
	<p>Баба пішла, а його вже й робота не береться. Приїхав він увечір додому, як звичайно, загнав коні. Входить до хати, жінка дає вечеряти. Повечеряв чоловік і положився на ліжку спати. Та й дрімає, бо вморився. А жінка бере з полиці його бритву. І хоче зрізати йому бородавку на лиці. А він хапнув її за обі руки. Та злапав її за волосся, вирвав у неї з руки бритву і протягнув бритвою жінці по горлі. З неї бухнула кров, і вона впала мертва. А чоловік узяв шнурок і повісився.</p>
	<p>А за пару день тота баба йде дорогою. І здибає її чорт.</p>
	<p>— Я сім років коло них крутився і нічого не міг зробити, а ти за день зробила.</p>
	<p>— Ну, давай мені червоні чоботи.</p>
	<p>— Дам. Завтра будеш на сім самім місци, і я принесу.</p>
	<p>— Добре, — відповіла баба.</p>
	<p>Другий день вийшла баба на то місце. А чорт несе чоботи на довгім дрючку і подає бабі.</p>
	<p>— Чого ти мені на дрючку подаєш?</p>
	<p>— Бо я тебе боюся. Ти гірша за мене, бо я не міг нічо’ з тими людьми зробити, а ти зробила.</p>
	<p>І баба взяла чоботи, і на тім конець.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Долина, Тлумацького району, Івано-Франківської області 17 липня 1992 року Павлюк Андрій Михайлович (1915)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>


<article class="articleMain">
	<h1 class="articleMain__header">Чорт і баба <br><span class="article__headerDescription">Українська народна казка Бойківщини</span></h1>
	<p>Був собі чоловік і жона. І вни дуже добре жили, ніколи не сварилися. Що вни мають посваритися, то они в той час любляться, цілуються. Та й господарюють собі далі.</p>
	<p>А чорт сидів у них і хотів конечно, щоб они хоть раз побилися. Сидів у комині і ніякого способу не було, щоби їх посварити. І так сидів зо сім років. Сидів у сажі і нічого не міг зробити. Вийшов він і йде. А назустріч іде жінка.</p>
	<p>— Де ти був, що ти такий у сажі?</p>
	<p>— Та, — каже, — там і там я сидів. Ті люди дуже добре жиють. Я хотів їх посварити, щоб вони хоть раз побилися — ніяк не можу.</p>
	<p>Она йому каже:</p>
	<p>— Ти, чорте, дурний. Ану я то зроблю.</p>
	<p>— Та ні, не зробиш. Я не міг, а ти й стільки, як я, не зможеш.</p>
	<p>— А я зроблю.</p>
	<p>— Ну та й добре, — чорт каже, — я буду дивитися.</p>
	<p>Та й она пішла. І йде до того чоловіка. А він у стодолі молотить Вна каже:</p>
	<p>— Дай Боже щастя!</p>
	<p>— Дай Боже здоров’я.</p>
	<p>— Та молотиш, чоловічку?</p>
	<p>— Та молочу.</p>
	<p>— А жона чи дома?</p>
	<p>— Та дома.</p>
	<p>— Та що робить?</p>
	<p>— Та щось там робить.</p>
	<p>— Та як ти жиєш?</p>
	<p>— Жию добре.</p>
	<p>— Ну та добре-добре, та жий. А я йду до твої жони до хати.</p>
	<p>— Та йди.</p>
	<p>Она пішла до хати та й говорить з жоною.</p>
	<p>— Та як жиєте з чоловіком?</p>
	<p>— Жиєме дуже добре. Уже більш як дев’ять років тому поженилися та й раз не сварилися.</p>
	<p>— Та так, я знаю, ви жиєте добре. Але твій чоловік має на шиї бородавку. Якби ти тоту бородавку відрізала, та й далі ви добре жили б, а як ні, то він скоро вмре.</p>
	<p>— Та йой, ба та як відріжу?</p>
	<p>— Як він ляже спати та й засне, ти озьми ніж та й відріж її. Та й усе. Трохи крові піде, та зато він буде довго жити.</p>
	<p>— Та добре, добре.</p>
	<p>А та баба була жебрачка. Жінка їй подякувала і щось там надавала. Баба дякує та й іде геть. Та й знову йде під стодолу.</p>
	<p>— Ну то, чоловічку, як жиєте?</p>
	<p>— Та жию добре.</p>
	<p>— О-ой, недобре ви жиєте, недобре.</p>
	<p>— Та чому недобре?</p>
	<p>— Та тому, що ваша жінка має вас цеї ночі зарізати.</p>
	<p>— Та не може бути.</p>
	<p>— Увидите. Як ляжете спати, не спіть. І добре дивіться. А потому скажете, що стара ур наче правду вам повіла.</p>
	<p>І пішла баба. А він став та й думає: «Боже, таке не може бути!» То йому влізло в голову і він усе думає. А то вже вечір був, він нагодував худобу і прийшов до хати. Повечеряли та й він ліг на постіль спати. Але не спить. Думає: «Та баба мені такого наговорила, буду дивитися».</p>
	<p>А жона його крутиться, вона хоче відрізати ту бородавку. Бо як не відріже, то чоловік умре. А він не спить. Вона все прислухається чи заснув. Вже ніби заснув, уже захропів. А вна ніж у руки та йде до постелі. А він не спить. Увидів, що вона йде з ножем і зірвався з постелі.</p>
	<p>— Ти що? Ідеш мене зарізати?!</p>
	<p>Та й побив жінку.</p>
	<p>І як він її побив, тоді чорт пішов геть з комина. Іде він, а та баба знову назустріч йому йде.</p>
	<p>— Йой, — каже, — який ти худий.</p>
	<p>— Та сидів я в комині сім соків і нич не міг зробити.</p>
	<p>— А я, видиш, зробила.</p>
	<p>А чорт каже:</p>
	<p>— Раз ти така розумна, ми будемо спілкувати.</p>
	<p>— А як будеме спілкувати?</p>
	<p>— Заведене свиней. Будеме ур наче свині, продавати їх. Будеме мати гроші.</p>
	<p>— Добре.</p>
	<p>Накупили вони свиней, пастушать. А там було недалеко озеро. Пасуть они ті свині, а баба говорить:</p>
	<p>— Треба свині помити, покупати. Ми їх пасемо немиті. А як вони помиються, то будуть ліпше поправлятися.</p>
	<p>А чорт каже:</p>
	<p>— Най буде.</p>
	<p>Та й заганяють они свиней у озеро. А чорт каже:</p>
	<p>— Йо-йой, та я не буду знати, котрі свині твої, а котрі мої.</p>
	<p>— Мої ті, що хвости в долину, а твої ті, котрі хвости підкрутили.</p>
	<p>А як вони залізли в озеро, то всі хвости поопускали. Та й чорт не має ні єдної свині, бо у всіх свиней хвости вдолину. Вийшли свині з води, та й усі свині бабині. А чорт каже:</p>
	<p>— Я з тобою спілкувати не буду. Ми мусиме войовати.</p>
	<p>— Та будеме войовати. А як? Ти йди на той бік плоту, а я буду з цього боку. Через пліт будеме войовати.</p>
	<p>Баба боїться, що її чорт заб’є. Та й дала йому баба вила, а собі взяла костур.</p>
	<p>— Ти будеш мене через пліт вилами колоти, а я тебе костуром.</p>
	<p>Та й почав чорт вилами через пліт тикати, а вила в плоті затримуються і далеко не досягають. І не може він бабу пробити. А баба його костурем, костурем крізь пліт. Та й баба війну виграла. І тепер говорять, що баба хитріша за чорта.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>153 (2195). Чорт і баба. СУС 1353+1083. 30 березня 1990 р. Гладиш Іван Дмитрович (Сулимів) (1912). Львівська область, Турківський район, село Яворів</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Бойківщини/">Фольклор Бойківщини</a></li>
		<li><a href="/Фольклор Буковини/">Фольклор Буковини</a></li>
		<li><a href="/Фольклор Покуття/">Фольклор Покуття</a></li>
		<li><a href="/Українська міфологія/Чорт.html">Чорт в українській міфології</a></li>
	</ul>
</footer>
<!--#include virtual="/-/inc/general__page_end.inc" -->
