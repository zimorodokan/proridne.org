<!--#include virtual="/-/inc/general__page_start.inc" -->
<title>Про циганського зятя ☼ Українська народна казка ☼ Народна творчість</title>
<meta name="Description" content="Українська народна казка Покуття «Про циганського зятя» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Про циганського зятя.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Про циганського зятя <br><span class="article__headerDescription">Українська народна казка Покуття</span></h1>
	<p>Було два царі. Оден мав сина, а оден — доньку. Вони керували державами і були дуже великі багачі. І договорилися оба, що будуть сватами. Погодилися. І сказав оден цар свому синови, щоби він ішов сватати доньку другого царя. Син погодився на це і сказав:</p>
	<p>— Я буду сватати ту дівчину.</p>
	<p>Та й лагодяться обидва царі на весілля. А царів син поїхав свою країну обзирати. Ходив, ходив та й зайшов у ліс. І заблудив у лісі. Вже смеркло, вже й ніч. Ходить він і боїться сам у лісі ночувати, щоб вовки його не з’їли. Найшов у лісі якусь хатчину. Прийшов під вікно, попросив отворити. А там дід старий, у тій хаті. Самий дід, і більше нікого. Утворив йому.</p>
	<p>— Діду, прийміть мене на ніч, аби мене вовки не з’їли, бо, адіть, заблудив я в лісі.</p>
	<p>Каже дід:</p>
	<p>— Нема в мене де ночувати.</p>
	<p>Царів син дивиться: і постіль є, і лужко, і піч, і лава. Та й каже царів син:</p>
	<p>— Діду, та як нема де ночувати? І постіль є, і лужко, і лава, і піч. І не челядно в хаті, лиш ви сами. Як нема де?</p>
	<p>Дід каже:</p>
	<p>— Хіба будеш спати на лаві. Бо я цеї ночи маю спати на лужку, на постели й на печи.</p>
	<p>— То най буде й на лаві. Не то що під голим небом.</p>
	<p>Дав йому дід щось трошки вечеряти і постелив на лаві. Лягли спати. Царів син на лаві, а дід на печи. Хлопець спить і не спить. Чує, дід з печи злазить на лужко і спить, і качається, перекицкується, карабути йде на лужку. Нема йому ряду, тому дідови.</p>
	<p>Покачався, покачався дід на лужку і злазить на постіль. І знов спить, як перше, перекицкується. А царів син не спить. Призирає, як дід спить. А дід знов на піч виліз, і спав уже на печи до ранку.</p>
	<p>Рано повставали, вмивається царський син, дід дає йому їсти. Подякував він дідови, збирається додому. Та й каже:</p>
	<p>— Діду, скажіть мені по правді, чо’ ви так цеї ночи спали? І на печи, й на лужку, й на постели.</p>
	<p>А дід йому:</p>
	<p>— Як я спав на лужку, то аби в найбіднішого дитина вродилася, буде мати щастя. А як спав я на постели, де прості подушки, то би в пана дитина вродилася чи в царя, то буде бідна.</p>
	<p>— Діду, а відки ви знаєте це?</p>
	<p>— Знаю, — каже дід, — бо я — планетник. Я знаю, під якою людина народилася планетою — злою чи доброю.</p>
	<p>Царів син подумав та й каже:</p>
	<p>— Діду, скажіть мені, за якої я планети вродився? Доброї чи злої? Дід дивиться на него та й каже:</p>
	<p>— Ти народився за тої планети бідної, як я на постели спав. Каже йому царів син:</p>
	<p>— Діду, скажіть мені, за якої планети моя княгиня вродилася. А дід йому:</p>
	<p>— Твоя княгиня вродилася за тої самої планети, що й ти. Бідної. Каже царів син:</p>
	<p>— А де би я женився? Котра дівчина вродилася за доброї планети? Багацької?</p>
	<p>Каже дід:</p>
	<p>— Я тобі скажу. Коби лиш ти мене послухав. Я знаю, чи послухаєш? Є в вашім місті кузня. А в ті кузні за коваля циган. У того цигана є три доньки, наймолодша дочка того цигана уродилася за багацької планети.</p>
	<p>Каже царів син:</p>
	<p>— Та най буде, діду, я вас послухаю. Приходить він додому і каже цареви, свому татови:</p>
	<p>— Я вже ся женю.</p>
	<p>А вони вже весілля рихтують на повний хід. І має воно дорого коштувати, те весілля. А син каже:</p>
	<p>— Я не хочу тої дівчини.</p>
	<p>Просять його, сварять його, а він каже:</p>
	<p>— Не хочу.</p>
	<p>— Та ж то кошти великі. Нам же треба сплачувати.</p>
	<p>— Оден другому ті кошти сплачуйте за весілля, бо я тої дівчини не хочу.</p>
	<p>— Ну а як же будеш? Хочеш ходити нежонатий чи десь будеш женитися?</p>
	<p>— Іду до цигана і буду в цигана женитися. А цар каже так:</p>
	<p>— Як ідеш до цигана женитися, то до мене не признавайся. Ніякого віна я тобі не даю і весілля не роблю. Я тобі не тато, а ти мені — не син.</p>
	<p>Пішов він до цигана, дивиться — наймолодша циганова дівчина файна, дуже файна. І каже він циганови, що сватає в него дочку. А циган каже:</p>
	<p>— Царевичу, як я бідний, то ви прийшли з мене насміятися в мої хаті?</p>
	<p>— Нічого, — каже, — не сміюся, а кажу вам поправді — віддайте за мене вашу наймолодшу дівчину.</p>
	<p>Циган віддав. Пішов уночі додому царів син, украв великого пацюка та й завів до циганів у ліс. Украв пшениці і привіз до циганів. І зробили весілля, і сидить у циганів царів син.</p>
	<p>Стара циганка варить їсти на цілу купу людей, а він мусить їсти то, що зварила циганка. А його жінка одного разу каже:</p>
	<p>— Знаєш що, чоловіче? Що ми будемо дивитися татови та й мамі в руки? Ідім, — каже, — в майну та вкопаймо собі в мішечки вугля. Та підем до міста й продамо, і будем мати свої гроші, і я щось куплю ліпшого зварити.</p>
	<p>— Та най буде, ходім, — каже він.</p>
	<p>Взяли мішечки та й пішли в ту шахту копати вугля. Накопали в міхи тілько, кілько годні були нести. Та й несуть то вугля до міста продавати, несуть вони, несуть, і щось їм дуже тяжко стало. Каже йому жінка:</p>
	<p>— Чоловіче, сідаймо тут коло дороги і спочиньмо трохи, бо мені дуже тяжко нести. З місця не було так тяжко, а тепер не годна йти.</p>
	<p>А він їй:</p>
	<p>— Знаєш, і мені багато тяжче стало, сідаймо.</p>
	<p>Та й посідали коло дороги; сидять, балакають. Він і каже їй:</p>
	<p>— Та дай я озму трошки того вугля від тебе, бо тобі тяжко.</p>
	<p>Вона розв’язала свій мішечок, дивиться, а то не вугля, а саме золото, золоті гроші. Дивиться він у свій мішечок, а в него половина вугля, а половина золота. Висипає все зі свого мішечка і перебирає золото в мішечок, а вугля набік. Перебрали, він узяв з її мішечка трохи золота в свій. Та й ідуть з тим золотом до міста. Приходять до міста, вже й зголодніли. Чоловік каже:</p>
	<p>— Ходім пообідаєм, а відтак будем щось купувати.</p>
	<p>Ідуть вони обідати в той багацький ресторан, куди він колись ходив. Поклали мішечки з золотом, посідали собі коло столика.</p>
	<p>А в тім ресторані багато людей. Є й цар, його тато, і той цар, що він мав у него брати дочку, та не взяв. Тато до него не обзивається, бо він циганський зять. Але той другий цар, що він у него обіцяв женитися, підступає до него до столика та й каже:</p>
	<p>— Ну й що, циганський зятю, як поживаєш у циганів?</p>
	<p>Та й сміється з него, що він не його зять, а циганський. А він йому:</p>
	<p>— Як можу, так поживаю. Хоть у циганів, але добре мені. Каже йому той цар:</p>
	<p>— Слухай, циганський зятю, може б ти купив у мене мій маєток? А царевич подумав та й каже:</p>
	<p>— Чому нє? Можу купити. А кілько ви хочете?</p>
	<p>І він сказав, яка ціна. А царів син питає його, того царя:</p>
	<p>— Як ви продасте маєток і будете виїжджати з него, що мені лишите, а що озмете з собою?</p>
	<p>А цар каже:</p>
	<p>— Що озму? Озму жінку, діти й харчів на дорогу. І виїду парою коней. Озму, що зможу взяти на фіру, а то все лишаю тобі.</p>
	<p>Сміється з него цар. А царевич каже:</p>
	<p>— Най буде, добре.</p>
	<p>Людей у ресторані багато. Усі слухають. Цар думає, що циганський зять жартує, а він направду купує.</p>
	<p>Зробили контракт на все на папері. Цар продає, а циганський зять купує: витягає мішечок з-під стола і відраховує гроші. Рахували, рахували, трошки не стає грошей. Каже він свої жінці:</p>
	<p>— Давай свій мішечок.</p>
	<p>Вона витягла свій, і відраховують решту грошей. Дорахували, гроші цареви дали і ще їм лишилося. А цар встав та й подумав: «Прощай, розум. Завтра здибемся». Він думав, що то жарт, та й збувся маєтку.</p>
	<p>А тато вздрів, що син маєток купив, та й уже приступає до него, а той не йде додому, до циганів у ліс, а на маєток іде, що собі купив. З ним пішов і тато його, щоби виряжати того царя з маєтку. Най собі виїжджає.</p>
	<p>Узяв він на фіру жінку й діти, взяв гроші. І коням узяв їсти. І виїхав відти, бо продав. А царів син лишився на ті господарці. Вже й тато з ним добрий. І полюбив цар свою невістку-циганку, і вже було все добре.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Пробабин, Городенківського району, Івано-Франківської області 21 листопада 1987 року Дуб’як Катерина Дмитрівна (1908 року народження)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Покуття/">Фольклор Покуття</a></li>
	</ul>
</footer>
<!--#include virtual="/-/inc/general__page_end.inc" -->
