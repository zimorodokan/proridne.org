<!--#include virtual="/-/inc/general__page_start.inc" -->
<title>Про доброго парубка і царську доньку ☼ Українська народна казка ☼ Народна творчість</title>
<meta name="Description" content="Українська народна казка Гуцульщини «Про доброго парубка і царську доньку» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Про доброго парубка і царську доньку.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Про доброго парубка і царську доньку <br><span class="article__headerDescription">Українська народна казка Гуцульщини</span></h1>
	<p>У баби був син. Ледар був, але совісний. І було в баби три корові. Каже баба:</p>
	<p>— Бери, хлопче, корову, іди продай та купи хліба. Пішов він, продав корову за сто банок. Іде відти, а чоловік б’є кота.</p>
	<p>— Не бийте кота, а дайте мені. А той каже:</p>
	<p>— Я тобі його не дам. Я його вб’ю, бо він мені зробив шкоди на сто банок.</p>
	<p>— Я вам дам сто банок.</p>
	<p>Та й дав сто банок, та й приніс того кота додому. Каже баба:</p>
	<p>— Ти купив муки?</p>
	<p>— Та я заплатив за цего кота сто банок, бо він зробив на сто банок шкоди.</p>
	<p>Баба каже:</p>
	<p>— Бери на другу середу другу корову та продай, бо їсти треба. Пішов він продав другу корову, узяв сто банок. Іде додому, а там чоловік б’є пса. Каже хлопець:</p>
	<p>— Нащо ви б’єте пса? Дайте його мені,</p>
	<p>— Е, — каже, — він мені зробив шкоди більше, як на сто банок.</p>
	<p>— То я дам вам сто банок.</p>
	<p>Та дав тому чоловікови сто банок і взяв того пса. Вже пішла й друга корова. Каже мати:</p>
	<p>— Шлях би тебе трафив, жени й третю корову, бо з голоду гинем.</p>
	<p>Цей продав третю корову, взяв сто банок. Іде він з ярмарку, дивиться, б’є чоловік гадюку.</p>
	<p>— Не бийте цю гадюку, дайте її мені.</p>
	<p>— Еге, вона мені більше, як на сто банок, зробила шкоди.</p>
	<p>— То я вам дам сто банок.</p>
	<p>Та дав гроші, та й узяв гадюку. Приніс її додому, а баба питає:</p>
	<p>— Ти продав корову?</p>
	<p>— Продав.</p>
	<p>— А де гроші?</p>
	<p>— Чоловік бив гадюку, а я йому дав сто банок, щоб не бив і дав гадюку мені.</p>
	<p>Каже баба:</p>
	<p>— Скажи мені, хлопче, що це ти зробив? Я голодна та й ти голоден. Що будем робити?</p>
	<p>— Я буду йти на роботу. Заробляти хліба. Та й будете ви їсти та й ці три.</p>
	<p>Пішов він на роботу і годував їх трьох і бабу. І сам годувався. А гадюка на печі лежить і обмоталася три рази за комин&nbsp;<sup>*</sup>. І сказала гадюка так:</p>
	<p>— Неси мене на то місце, де мене били. Там буде глибока нора, і ми в ню зайдемо.</p>
	<p>Прийшли вони там, зайшли в ту нору, а там змія велика. І сказала та змія:</p>
	<p>— Що ти хочеш, синку, за мою доньку, що ти її таку вигодував? А та мала змія казала йому: «Як буде тобі мама давати всяке на світі, би ти не брав. Буде давати скрині золота, би ти не брав. Аби сказав, би дала тобі той перстенець, що в неї під язиком».</p>
	<p>І давала йому змія всяке не світі, і він нічого не брав. Нарешті верла йому той перстенець, і він його взяв. І сказав змії:</p>
	<p>— Винесіть мене з цего світу.</p>
	<p>Змія набрала собі води та й харчу, сідає він на змію, і виїхають вони наверх, на цей світ.</p>
	<p>— Неси мене на моє місце, — каже хлопець.</p>
	<p>І несла вона його, і не стало їжі. Тоді він утяв собі кавалок литки і дав змії. Вона хлямкнула і полетіла далі. Принесла його на місце та й питається в него:</p>
	<p>— Що ти мені дав такого доброго, що такого я ще ніколи в світі не їла?</p>
	<p>Він каже, що дав м’яса із свого тіла. Вона плюнула йому на рану, і то махом загоїлося.</p>
	<p>Змія вернулася до себе, а він остався. І сказав він мамі:</p>
	<p>— Іди до царя в старости. Приходить мама до царя, а цар каже:</p>
	<p>— Срібну хустку принеси, тоді я дам за твого сина доньку. Прийшла мама та й каже йому про срібну хустку. Він фівкнув.</p>
	<p>(А під язиком має перстень). І прилетіли до него чорти.</p>
	<p>— Що пан дідич потребує?</p>
	<p>— Потребую срібну хустку.</p>
	<p>І чорти принесли йому срібну хустку. Мама понесла цареви, а цар сказав:</p>
	<p>— Го-го-го, то треба принести ще золоту хустку. Тоді дам доньку за твого сина.</p>
	<p>Мама вертається від царя та й каже:</p>
	<p>— Хлопче, ти щось таке намішав, що я вже не годна. Де ми годні золоту хустку найти?</p>
	<p>Тоді він фівкнув, прилетіли чорти.</p>
	<p>— Що пан дідич потребує?</p>
	<p>— Аби мені була за годину золота хустка.</p>
	<p>Принесли йому чорти ту хустку, мама взяла її і понесла цареви. А цар каже:</p>
	<p>— Бабко, коли твій син посадить тополі від свої хати до мого палацу і на них рано зозулі закукають, тоді я дам свою доньку за твого сина. Та й від його двора до мого двора щоб була золота дорога.</p>
	<p>Мама сказала йому це. Тоді він фівкнув (а перстень під язиком). Прилетіли чорти.</p>
	<p>— Що пан дідич потребує?</p>
	<p>— Потребую, аби мені на ранок була від мої хати до царського палацу золота дорога і на два боки від неї тополі, а на тополях зозулі закукали.</p>
	<p>І чорти то зробили. Рано засіяло надворі. Цар подивився — золота дорога, на два боки тополі і на тополях зозулі кують. Тоді цар сказав до свої жінки:</p>
	<p>— Бабо, я вже йду до него. Вже більше нема що казати.</p>
	<p>Цар виходить, паде на ко́лінки і йде до него ліктями й коліньми. Від свого палацу до його хати. Приходить та й каже:</p>
	<p>— Іди бери вже в мене доньку. А хлопець каже цареви:</p>
	<p>— Я не вимагав від вас ліктями та й коліньми йти. Я вимагав від вас правди.</p>
	<p>Узяв він у царя доньку, зробили весілля та й жили якийсь час. А царська донька любила заморського царя. Та й той заморський цар сказав:</p>
	<p>— Що ти наробила? Ми двоє говорили не так. Нащо ти за него пішла? Ти так роби, щоб ти була моя.</p>
	<p>І як чоловік її заснув, вона викрала в него той перстень. Та й собі під язик поклала, та й фівкнула. Прилетіли чорти.</p>
	<p>— Що пан дідич потребує?</p>
	<p>І вона сказала їм викопати на сто саженів студню&nbsp;<sup>*</sup>. Води в тій студні не мало бути. І сказала вона чортам вкинути в ту студню її чоловіка.</p>
	<p>А пес та й кіт, що він їм урятував життя, ідуть базарами та й показують усякі комедії. І їм за то дають їду. Вони приносять їду і подають йому в ту студню.</p>
	<p>А вона фівкнула, і знов прилетіли чорти.</p>
	<p>— Що пан дідич потребує? І вона сказала їм:</p>
	<p>— Потребую, щоб ви занесли мене там і там за море.</p>
	<p>І вони взяли її і занесли за море до того царя, її коханця. І вже вечір був, вони лягли обоє спати, а той перстенець поклали собі в зголови. І він там стояв у скриньці. І одна днина так пройшла, і друга й десята. А одинадцятої днини приходять туди той пес та й кіт. Через море переплили та й прийшли. Рано цар устав, виходить надвір, дивиться, пес несе в зубах дрова, а кіт трісочки. Цар каже:</p>
	<p>— Це такі файні песик і котик, що таких ще не було на світі. Най вони будуть у нас.</p>
	<p>Та й нічого. Одної днини носять ті дрова пес із котом, другої днини. Та все має гадку кіт, де той перстенець стоїть. Ходить він тут, ходить там. Нарешті вона вже не виганяє його з хати. І кіт докімив, де вона той перстенець поклала. Лиш вони заснули, а кіт поволеньки ту скриньочку витяг і подав псови. Взяли вони ту скриньку під ліжко і там поволеньки розкрили. І пес узяв перстенець у рот. А кіт кинув з гуркотом згори золотий полумисок: траух!</p>
	<p>— Іди, — каже, — вижени кота. Я казав щоби тото вигонити. Видиш, що тото зробило.</p>
	<p>Не світила вона, а так пішла, утворила двері. А тоти два вискочили і махом на море. Пливуть морем і пливуть. І так зголодніли, що нещастя темне. Каже пес котови:</p>
	<p>— Сідай на мене, я тебе перевезу борше, бо ти вже ув’яв. А кіт каже:</p>
	<p>— Я буду сам.</p>
	<p>— Добре. Каже кіт:</p>
	<p>— Ти дай мені перстень. Бо ти зголоднів, муха буде летіти, ти хляпнеш ротом, та й перстень упаде а море.</p>
	<p>Було дати перстень котови. А пес віри не мав та й не має на кота. Та й перстень упав. Вони переплили море, сіли та й думають: «Що ми тепер будемо робити?»</p>
	<p>Приходить риба й питає:</p>
	<p>— Що ви хочете робити?</p>
	<p>Каже пес:</p>
	<p>— Що хочемо робити? Хочемо це море випускати. Ми перстень загубили.</p>
	<p>— Добре, — каже риба, — я зараз пошукаю.</p>
	<p>Шукала вона, шукала — нема. Приходить і мельдує. І просить, аби воду не спускали, бо надворі буде риба.</p>
	<p>— Шукайте далі, — сказав пес.</p>
	<p>Пошукали риби і найшли. Найшли ту рибу, що перстень проковтнула, розпороли її і вздріли золотий перстенець. І пес узяв його в рот, а котови й далі не давав, хоч і подумав, що треба би було кота послухати. «Але й так бог спас нас», — подумав пес.</p>
	<p>Ідуть вони і думають, чи живий ще їх ґазда. Бо вони пішли від него на рік. А перед тим харчів йому наносили на рік, так собі кімували&nbsp;<sup>*</sup>, що він рік мав прожити. Приходять — живий. Спустили йому той перстенець. Він фівкнув, прилетіли чорти.</p>
	<p>— Що пан дідич потребує?</p>
	<p>— Потребую, би мене відци вибрали.</p>
	<p>Вибрали вони його відти. І каже він до кота й до пса:</p>
	<p>— Розкажіть, які ви труднощі перебули. Вони розказали.</p>
	<p>— Який я вам маю дар дати?</p>
	<p>— Який, — каже, — нам бог приділить. Бо ми, — каже, — оба просимо неоднаково бога.</p>
	<p>— То, — каже, — нічого. Бог оден, а що ви неоднаково говорите, то байка. Ви будете, — каже, — тут, зо мною.</p>
	<p>Та й фів! Прилетіли чорти.</p>
	<p>— Що пан дідич потребує?</p>
	<p>— Я потребую, щоби мені зараз така й така жінка була тутечки. Полетіли, схопили її і принесли до него. Каже пес:</p>
	<p>— Теперечки ми будемо її судити. Є в нас кінь, що дванадцять років не був надворі. Силяй її до хвоста і пускай коня на залізний тік.</p>
	<p>— Це закоротка кара, — каже чоловік. Придумали вони другу кару.</p>
	<p>— Ти будеш уже не цариця в мене, а будеш служницею.</p>
	<p>— Добре, буду за служницю, — каже вона.</p>
	<p>— Будеш робити роботу та й так собі будеш жити. Вона дати не дати та й сказала:</p>
	<p>— За кухарку буду.</p>
	<p>А цар сказав, що ні. І вона не кухарила, лиш обходила все з циганом. Та й договорилася з циганом зробити залізне ліжко з острими шпицями. А цар лягав у пух. Вона поклала на ті шпиці перину та сказала йому лягати. А пес і кіт дивляться у вікно та й махають головами, би він цего не робив, не лягав. Пустив він пса, а пес каже йому:</p>
	<p>— Кажи, най вона лягає перший раз.</p>
	<p>— Іди лягай!</p>
	<p>Вона не хотіла, але мусіла. Лягла, і просадили її тоти игли. І вона погинула. Він узяв цілущої й живущої води і оживив її. І питає її:</p>
	<p>— Ти була на покуті?</p>
	<p>— Була.</p>
	<p>— Каєшся чи ні?</p>
	<p>— Та вже каюся. Що будете казати, все буду робити.</p>
	<p>— Добре.</p>
	<p>А пес каже:</p>
	<p>— Вона вже не покається. Це не покаю́ча душа.</p>
	<p>Та й що з нею робити? Взяли присилили її коневи до хвоста дванадцятьма кінськими волосами. І пустили коня на залізний тік. Кінь так розігрався, що й кістки з неї розсипалися.</p>
	<p>І сіли на столець, і байці конець.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__footnotes">
			<p><sup>*</sup> Ко́мин — димар.</p>
			<p><sup>*</sup> Студня — криниця.</p>
			<p><sup>*</sup> Кімува́ти — тут: гадати.</p>
		</div>
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Село Снідавка (хутори), Косівського району, Івано-Франківської області 15 грудня 1985 року Білак Михайло Петрович (1910 року народження)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Гуцульщини/">Фольклор Гуцульщини</a></li>
	</ul>
</footer>
<!--#include virtual="/-/inc/general__page_end.inc" -->
