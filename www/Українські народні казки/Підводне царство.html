<!--#include virtual="/-/inc/general__page_start.inc" -->
<title>Підводне царство ☼ Українська народна казка ☼ Народна творчість</title>
<meta name="Description" content="Українська народна казка Бойківщини «Підводне царство» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Підводне царство.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Підводне царство <br><span class="article__headerDescription">Українська народна казка Бойківщини</span></h1>
	<p>Жив собі цар. Захтів він поїхати на полювання. Зібрав своє військо і пішов на полювання на цілий рік. Ходив місяць, два, три, ходив сім місяців. І коли було гаряче, захотів він води. Надибав кирничку, зігнувся воду пити, напився, хоче вставати — його їмило щось за бороду. Їмило й держить. І говорить з кирниці:</p>
	<p>— Розпишись на тото, що ти за нього не знаєш.</p>
	<p>«Що це? — думає він. — Я про все знаю. Розпишусь». Взяв та й розписався. Той його пустив, і він пішов. А через місяць з царства прийшов посол і сказав йому, що його жінка вродила хлопця. Він сильно потішився, але подумав: «Ага! Зле я зробив. Розписався за хлопця, а через дванадцять років прийде по хлопця підводний цар. Але що зробиш? Інакше вже не буде».</p>
	<p>Вернувся цар з військом додому. Хлопець його росте, як той хліб на дріжджах. Цар тішиться, але не дуже. Думає про те, що буде за дванадцять років. Але нічого не зробиш.</p>
	<p>Пішов цар одного разу на полювання і взяв хлопця з собою. А хлопець каже:</p>
	<p>— Хочу води пити. Так хочу, що вмираю. Надибали кирницю. Хлопець і каже:</p>
	<p>— Тату, є кирниця. А цар йому:</p>
	<p>— Синку, не мож пити тоту воду. Бо так і так було зі мною.</p>
	<p>І розказав цар йому, що він зробив, хоч і важко йому було розказувати. Хлопець задумався та й каже:</p>
	<p>— Тату, коли ти за мене розписався і мене продав, я йду вже від тебе геть.</p>
	<p>Батько просить, але нічого не помагає. І дав він синови багато грошей, хлопець зібрався й пішов. Іде й сам не знає, де. Йде шукати підводного царя. Їде він дорогами, лісами, горами. І нічого не надибає. Нарешті надибав у лісі хатину. В ті хатині жиє старенька жінка. Приймила його і каже:</p>
	<p>— Синку, куди ти йдеш?</p>
	<p>— Іду шукати підводного царя. А ви не знаєте, бабцю, де він є?</p>
	<p>— Ні, не знаю, синку. Я маю тіко сто років. Будеш іти завтра цілий день, там буде моя сестра жити. Вона має двіста років. Може, вона знає.</p>
	<p>Переночував він, рано збирається. А бабця каже:</p>
	<p>— Синку, як будеш вертатися, то знай, що в мене перед хати є закопаний котел з грішми. А я буду мертва. Аби ти мене погріб, а той котел з грішми забрав собі.</p>
	<p>— Добре.</p>
	<p>Пішов хлопець. Іде, йде цілий день. Ввечір надибає хатину, заходить і проситься на ніч. Прийняла його жінка. І питається:</p>
	<p>— Куди ти, синку?</p>
	<p>— Іду шукати підводного царя.</p>
	<p>— А ти знаєш, де він є?</p>
	<p>— Не знаю. Може, ви, бабцю, знаєте?</p>
	<p>— Та нє, не знаю. Але будеш іти далі, там моя сестра жиє, має триста років. Може, вона знає.</p>
	<p>Переночував він там, а рано жінка йому розказує:</p>
	<p>— Синку, як будеш вертатися, викопаєш яму перед хати і що там знайдеш, тото собі забереш. Я буду мертва, мене би-с погріб.</p>
	<p>— Добре.</p>
	<p>Подався хлопець, іде, іде цілий день. На вечір заходить до третьої хатини. Зайшов і проситься на ніч. Баба ’му каже:</p>
	<p>— Прийму тебе, синку. А де ти йдеш?</p>
	<p>— Та йду шукати підводного царя.</p>
	<p>— А знаєш, де він?</p>
	<p>— Ні, не знаю.</p>
	<p>— Як не знаєш, то я тобі розкажу.</p>
	<p>Переночував хлопець в неї, рано збирається. Жінка ’му розказує:</p>
	<p>— Будеш іти цілий день. Недалеко того царя буде став. На той став прийдуть дванадцять дівок і будуть купатися. Розберуться всі дівки і поробляться качками. Котра дівка буде послідня розбиратися, аби ти взяв її убрання і заховав. Тоді вона буде тобі до помочи.</p>
	<p>Дійшов він до того ставу, запхався в корч, сів і сидить. За який час прийшли дванадцять дівок, порозбиралися, поробилися качками і пішли на став купатися. А одна помаленьку розібралася і поклала вбрання збоку. І купається, ніби качка. Він то убрання взяв і заховав коло себе в корч. Качки покупалися, вийшли з води, поробилися дівками, взяли вбрання і позбиралися. А тота одна шукає вбрання — нема. Дівки її не чекають, пішли. А він тоді їй каже:</p>
	<p>— На, вбирайся.</p>
	<p>Вона вбралася й питає його:</p>
	<p>— Де ти йдеш?</p>
	<p>— Та йду шукати підводного царя.</p>
	<p>— Йой, — каже, — не йди до него, бо ти довго жити не будеш — він тобі таку роботу задасть, що пропадеш. Але як будеш вірний мені, то я тобі буду до помочи.</p>
	<p>І дав він клятву, що буде їй вірним. Забралися вони й пішли. Вона йому показала, де жиє цар. Він заходить до царя, а цар його питає:</p>
	<p>— Що ти за їден?</p>
	<p>— Я такий і такий. Мій тато за мене розписався. Цар подивився та й каже:</p>
	<p>— Ні. То треба, щоби ти коло свого царя ще два роки був. Я по тебе мав приїхати.</p>
	<p>А він йому:</p>
	<p>— Яка різниця. Нащо ви маєте піднімати труд? Я сам до вас прийшов.</p>
	<p>— То добре, — каже, — відпочивай. Я тобі на вечір дам роботу. А на вечір дав йому цар вбрання, дав матерії і каже:</p>
	<p>— Маєш пошити для мого війська все вбрання, і щоб воно не було ні велике, ні мале, а підходяще.</p>
	<p>А як той хлопець буде шити, як він не видів машини і в руках іглу не мав? Сів і плаче. Тота дівчина прийшла, та, що мала йому помагати, і каже:</p>
	<p>— Сідай і сиди. Рано аби ти встав, як буде сонце сходити. І аби послідній ґудзик пришивав, бо прийде цар подивитися, чи ти пошив. А все вбрання буде вже пошито.</p>
	<p>Так він і зробив. З того страху сів і заснув. Рано пробуджується, уже розвидняється. Взяв іглу, пришиває ґудзик. Цар приходить, подивився — йо, зробив він.</p>
	<p>— Но, — каже, — відпочивай, на вечір дам тобі другу роботу. А на вечір цар каже так:</p>
	<p>— Перед мого дому має бути другий такий дім, як мій. Не буде — голову тобі відрубаю.</p>
	<p>А де хлопець таке зробить? Він навіть не видів, як будують. Сів і плаче. Думає: «Добре мені було б жити ще хоть два роки коло тата. А тут уже приходить таке, що мушу загинути». Плаче хлопець.</p>
	<p>Приходи дівка та й каже йому:</p>
	<p>— Не плач. Будеш мені вірний, я тобі поможу. Сідай. Вбирай робоче вбрання й сиди. Рано, як буде сонце сходити, аби ти на другім поверху послідню завісу до дверей прибивав. Бо цар прийде подивитися.</p>
	<p>Так він і зробив. Сів і сидить. Рано встає — йой, такий дім! Іде він на другий поверх, дивиться, котрі двері без завіси, прибиває послідню завісу. Іде цар.</p>
	<p>— Зробив?</p>
	<p>— Зробив.</p>
	<p>— То відпочивай. Ще дам тобі, — каже, — на ніч послідню роботу. Як зробиш, будеш женитися з моєю донькою.</p>
	<p>— Добре, як зможу, то зроблю, — каже хлопець. А цар йому:</p>
	<p>— Прийдеш вечір до мене, де мої палати, і поробиш для мого війська черевики.</p>
	<p>А дівка перед вечір приходить т’хлопцю та й каже:</p>
	<p>— Но, що тобі задав?</p>
	<p>— Казав твій тато прийти до него і зробити черевики для його війська.</p>
	<p>Вона йому:</p>
	<p>— Все. Я тобі не поможу. Якби він дав то в другі кімнати, то я би тобі помогла, а там не поможу.</p>
	<p>Але каже:</p>
	<p>— Знаєш що? Бери того й того коня зі стайні, осідлай його у два сідла — будем тікати. І не загинеш.</p>
	<p>Він пішов до стайні, осідлав коня у два сідла, вона прийшла, посідали обоє. Покрутила пальцем і сказала коневи:</p>
	<p>— Піднімайся в повітря.</p>
	<p>Кінь піднявся в повітря, і вони втекли.</p>
	<p>Цар чекає — хлопця нема. Він до тої кімнати — хлопця нема. Ага, втекли. Тоді цар виправив солдата доганяти їх. Доганяє, а дівчина каже:</p>
	<p>— Вже нас цар доганяє. Сідаймо. Ти будеш фірманом, а я буду пшеницю жати.</p>
	<p>— Добре.</p>
	<p>Солдат над’їхав, а вони вже пшеницю збирають. Той солдат їх питається:</p>
	<p>— Ви не виділи, аби двоє їхали на кони? А вона в’яже снопи та й каже:</p>
	<p>— Та виділа. Тоді ішли двоє на кони, як ми на тоту пшеницю орали.</p>
	<p>— А, — каже солдат, — то не тоти. Вертаюся я. Вернувся він, а цар питається:</p>
	<p>— Ти надибав їх?</p>
	<p>— Я видів двох, що пшеницю жали. Казали вони мені: «Тоді ішли двоє на кони, як ми на тоту пшеницю орали».</p>
	<p>— Тото вони, — каже. — Вони переробилися на женців. Доганяй їх. І знов доганяє їх солдат. Вони знову кажуть:</p>
	<p>— Вже нас доганяє. Сідай на землю.</p>
	<p>Робить вона коня церквою, себе паламарем, а його — ксьондзом. І відправляють у церкві. Він приходить, той солдат, і питається:</p>
	<p>— Чи не виділи ви отаких і таких, що двоє на однім кони їхали?</p>
	<p>— Ні, — каже, — ми тепер не виділи, а виділи тоді, як цю церкву будували.</p>
	<p>— Е, то не вони.</p>
	<p>І вернувся він. Вернувся і каже цареви. А цар йому:</p>
	<p>— Та де! То вони переробилися. Вже все, вже ти їх не доженеш. Ішли вони і прийшли до тої жінки, що мала триста років. Погребли вони її і забрали там золото. Тоді погребли другу жінку, ту, що мала двіста років. І теж викопали й забрали золото. Умерла й третя жінка, та, що мала сто років. Погребли вони і її, забрали золото та й їдуть далі. І не много, тіко три дни їдуть. Але вона знала, що він її зрадить.</p>
	<p>Вже вони голодні, не мають що попоїсти. Уже вечір, дивляться — далеко-далеко видко світло. Їдуть вони на тото світло. Зійшли з коня і ведуть його. Каже він їй:</p>
	<p>— Ти зачекай, а я піду до хати і напру там кусок хліба. Заходить він до тої хати, а там якраз дівку сватають. І він собі сподобав ту дівку. Та й забув за тоту дівчину, що лишив на подвір’ю. Тоді тота дівчина виправила коня назад до підводного царя, а сама пішла в село, де він хотів женитися, і наймилася служницею. Вона готує їсти, а він хоче женитися з другою.</p>
	<p>Як уже йшли вони до церкви вінчатися, вона перейшла дорогу і каже йому:</p>
	<p>— Де твоя клятва? Ти ж заклявся, що мене не покинеш. А ти з другою.</p>
	<p>Тоді він тоту покинув, а з нею звінчався, І жили вони й жили, поки їм не пірвалися жили.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Ясень, Рожнятівського району, Івано-Франківської області 18 липня 1994 року Лучканич Василь Павлович (1916 року народження)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Бойківщини/">Фольклор Бойківщини</a></li>
	</ul>
</footer>
<!--#include virtual="/-/inc/general__page_end.inc" -->
