<!--#include virtual="/-/inc/general__page_start.inc" -->
<title>Як бабуся болотяника перехитрувала ☼ Українська народна казка ☼ Народна творчість</title>
<meta name="Description" content="Українська народна казка Чернігівщини «Як бабуся болотяника перехитрувала» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Як бабуся болотяника перехитрувала.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Як бабуся болотяника перехитрувала <br><span class="article__headerDescription">Українська народна казка Чернігівщини</span></h1>
	<p>Жила колись в хаті коло лісу стара-престара бабуся. Вже їй років, мабуть, сто було чи, може, й більше. За тим лісом було болото, а в болоті жив болотяник, який вночі по болоту шастав, а вдень на купині спав. І хвалився болотяник, що мудрішого від нього й на світі немає, бо він кого хоч обдурити може. От дізнався він, що за лісом бабуся живе, перекинувся на діда, приходить до неї й каже:</p>
	<p>— Ти сама собі живеш, прийми мене в хату, щоб не так сумно було.</p>
	<p>— Ну, що ж, — каже бабуся, — як ти добрий чоловік, приставай, будемо жити разом.</p>
	<p>І пустила вона його в хату. Пережили вони вдвох зиму, діждали весни. Баба й каже:</p>
	<p>— Ну, діду, треба нам щось садити, бо не буде чого взимку їсти.</p>
	<p>— Тільки ти, — каже дід, — поміркуй своєю головою, що тобі краще, те й будемо садити...</p>
	<p>А сам думає: „Ну, стривай, бабо, ти хитра, а я ще хитріший. Я тебе перехитрю!»</p>
	<p>— У мене городу чимало, — каже бабуся, — наймемо чоловіка, нехай виоре та посадить городину, от і буде нам пожиток.</p>
	<p>Найняла чоловіка, він виорав город. Заходилася бабуся картоплю садити та й каже:</p>
	<p>— Знаєш діду, ми хоч і разом живемо, а їмо нарізно. То давай так поділимося: як уродить на городі — хай буде то моє те, що в землі, а твоє те, що зверху.</p>
	<p>— Добре, — каже дід, — хай буде.</p>
	<p>Картопля росте, а вони полють. Уродили бульби завбільшки в кулак. Бабуся собі в яму сипле, а дідові бадилля на купу скидає. Стали їсти. Вкусив дід бадилину та й каже:</p>
	<p>— Ану, дай покуштувати — чи твоє смачніше, чи моє.</p>
	<p>— Е, ні, — сміється бабуся, — їж, що тобі вродило!</p>
	<p>Прожили зиму, знову весни діждали.</p>
	<p>— А що будемо сіяти? — питає дід. — Мені мої харчі вже увірилися.</p>
	<p>— Коли так, — вголос міркує бабуся, — насіймо маку.</p>
	<p>— Еге, еге! — радіє дід, — тільки мені хай буде те, що в землі, а твоє — що зверху!</p>
	<p>— Про мене, — каже бабуся, — хай мої будуть самі вершечки. Уродили маки, голівки такі, як кулаки. Позрізала їх бабуся, повитрушувала, насипала маку повні мішки.</p>
	<p>— Тепереньки, діду, рви усе, що твоє, їж на здоров’я.</p>
	<p>Їсть болотяник цурпалки з маку, аж давиться.</p>
	<p>— Дай, бабо, покуштувати — твоє смачніше чи моє?</p>
	<p>— Як же я тобі дам, — сміється бабуся. Мачинка маленька, а в тебе, ротище здоровенне?</p>
	<p>Перезимували знов. Болотяник цурпалки їсть, а бабуся мак. На третю весну вона питається:</p>
	<p>— Чи будемо сіяти, чи, може, годі?</p>
	<p>Тут болотяник як закричить:</p>
	<p>— Щоб ти, клята бабо, пропала! Ти вже мене так захарчувала, що я й ногами не можу ходити!</p>
	<p>— То ти може й жити в мене не хочеш?</p>
	<p>— Ні, не хочу!</p>
	<p>—А як же ми розпрощаємося? Навчи мене хоч однієї пісні на згадку!</p>
	<p>Став він співати:</p>
	<p>Ой, жив собі болотяник-небога,</p>
	<p>Та не мав він прихилитись до кого.</p>
	<p>От знайшов він бабусю старую.</p>
	<p>Оцю вже, каже, я перехитрую!</p>
	<p>А бабуся була хитріша,</p>
	<p>Так його нагодувала, що він ледве дише.</p>
	<p>Бадиляччя й цурпалки давала.</p>
	<p>Отак того болотяника вшанувала!</p>
	<p>Зрозуміла, бабусенько, моє слово?</p>
	<p>Залишайсь жива та здорова!</p>
	<p>— А добре, — питає — я тобі заспівав?</p>
	<p>— Добре, — каже бабуся.</p>
	<p>— Ну, заспівай же й ти мені, хоч поганенької, та розпрощаємось!</p>
	<p>— Е, ні, — відказує йому бабуся. -я так не заспіваю! Ось перекидайся на коня, неси мене, куди знаєш, тоді я заспіваю.</p>
	<p>Перекинувся болотяник на коня й поніс. А баба сидить та й співає:</p>
	<p>— Трайтада! Трайтада!</p>
	<p>Уже болотяника колючки пошмугляли, уже й на ньому шерсті мало, а вона все співає.</p>
	<p>— Дам, -каже, — торбу грошей, тільки відпусти живого!</p>
	<p>— Е, ні, — каже стара, — я ж тебе слухала! Послухай і ти мене!</p>
	<p>Аж заплакав болотяник. Забіг у болото копнув ногою під купою, де в нього гроші були заховані, вхопив торбу й приніс бабусі до хати. Як злізла баба на порозі, кинув їй торбу:</p>
	<p>— Треба знати, хто хитріший, хто мудріший! Прощавай, стара!</p>
	<p>Та й подався до себе на купину.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>56 (4162). Як бабуся болотяника перехитрувала. СУС —. Записала Ляшик М. Р. 2007 року. Семена Парасковія Степанівна (1925). Чернігівська область, Бобровицький район, Озеряни</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Чернігівщини/">Фольклор Чернігівщини</a></li>
	</ul>
</footer>
<!--#include virtual="/-/inc/general__page_end.inc" -->
