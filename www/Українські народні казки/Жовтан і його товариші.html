<!--#include virtual="/-/inc/general__page_start.inc" -->
<title>Жовтан і його товариші ☼ Українська народна казка ☼ Народна творчість</title>
<meta name="Description" content="Українська народна казка Покуття «Жовтан і його товариші» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Жовтан і його товариші.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Жовтан і його товариші <br><span class="article__headerDescription">Українська народна казка Покуття</span></h1>
	<p>Був бідний чоловік, що не мав з чого жити, і пішов людську худобу пасти. Брав з собою свого хлопця, аби йому помагав. А там недалеко від них жив оден багач, і в него не було кому вигонити худобу на пасовисько. То хлопчик цего пастуха все йшов і від того багача брав на пасовисько худобу, а ввечір пригонив до него додому. Багач постарав йому якусь одежину за то, що він йому худобу вигонив. І каже багач тому хлопчикови:</p>
	<p>— Ади, як ти будеш мені ціле літо брати худобу в поле й з поля, то я тобі за то дам теля.</p>
	<p>Дав він йому телятко, і хлопець брав його з собою на пасовисько. І він так то теля привчив, що навіть давав йому їсти то, що сам їв. Куди хлопець ішов, теля за ним ішло.</p>
	<p>Вони кожного року пасли худобу, дєдя й хлопчик. І то теля виросло велике й грубе, вже більше зробилося, як корови. Приїздять купці закуповувати худобу та й ідуть межи стадо дивитися, котра файна штука. Вздріли ту телицю. І страх хотять сеї телиці, допитуються, чия вона є. І сказали їм, що телиця сего хлопця, сего пастуха малого. Вони кажуть йому, аби продав, а хлопець не хоче. Вони вговорюють його дєдю, аби казав хлопцеви, щоби продати.</p>
	<p>— Ади сю продаймо, викохаєм собі другу.</p>
	<p>Уже хлопець згідний, уже най буде. Гай лапають телицю. Бігали, бігали за нею і не годні їмити її. Ніхто не може її злапати. Вони кажуть хлопцеви, аби хлопець злапав, бо вона нікому не дається, лиш йому. А хлопець їм:</p>
	<p>— Я згідний, продаю, лапайте собі.</p>
	<p>Вони таки не можуть злапати, платять йому гроші, аби він лапав. Щось йому там дали, а він каже:</p>
	<p>— То мало, давайте більше грошей. Вони дали йому більше.</p>
	<p>Та телиця називалася Жовтулька. Він її все годував хлібом з торбини. Закличе: «Жовтулька, Жовтулька». І Жовтулька біжить д’нему. То він так і тепер зробив, наставив торбину та й закликав її. Вона прийшла і впхала голову йому в торбину, а роги запхала йому за пасок. І шпурнула його на себе, на шию. А він зловився їй за шию і тримається, щоби не впав.</p>
	<p>Побігла вона з ним, і побігла, і забігла аж у ліси. В такі темні ліси забігла, що нікуди відти не вийти. І залишився він там з тою телицею проживати. Та й телиці добре, бо телиця пасе, а хлопець їсти не має що. І він виходу не мав ніякого, лиш тягав телицю за дійки. Тягав і тягав, поки не відтяг молоко. Зачала телиця доїтися. Найшов він якусь посудину, телицю доїв та й молоко пив.</p>
	<p>І жили вони там довший час. Збудував він собі таку буду і там жив. Став він старший на роках і від того молока став дужий. Та й подумав, що йому вже не жити в лісі самому. Вийшов на край лісу, увидів людей, а люди його. І трафилися такі купці, що в него ту телицю купили.</p>
	<p>Вже він мав гроші, постарав на себе одежу, і ще гроші йому лишилися. Зібрався він і пішов мандрувати світом. Телиця називалася Жовтулька, а собі він дав ім’я Жовтан. Ішов він, йшов, здибається з одним чоловіком. Та й питає його Жовтан:</p>
	<p>— Куди ти йдеш?</p>
	<p>— Та йду в світ, мандрую, а ти куди?</p>
	<p>— Та й я, — каже, — мандрую. А як же ти називаєшся?</p>
	<p>— Я, — каже, — називаюся Сипигора. А ти як?</p>
	<p>— А я — Жовтан. Ну то що, будем колєґувати?</p>
	<p>— Будем.</p>
	<p>Ідуть вони вже оба. Ідуть та й ідуть. І здибаються ще з одним, з третім.</p>
	<p>— Куди ви, добрі люди, йдете?</p>
	<p>— Та так, мандруєм. А ти куди?</p>
	<p>— Та й я мандрую.</p>
	<p>— Ну то йдім утрьох. А як ти називаєшся?</p>
	<p>— Скрипидерево. А ти як?</p>
	<p>— Я — Жовтан.</p>
	<p>— А я Сипигора.</p>
	<p>Вже їх є три. Та й ідуть вони всі разом. Ішли, йшли, і вже їх посідає вечір. Найшли вони якусь пусту хатину, що в ній ніхто не жив. І вже там будуть ночувати. Ніхто до тої хати не обзивався, щоби хтось там жив, то вони собі подумали, що будуть там жити вони. Ходять десь, ходять, але там усе ночують і там собі варять їсти. Два ходять на полювання, а оден варить їсти. А другої днини другий, а третьої — третій.</p>
	<p>Одної днини варить Скрипидерево, чує, щось гримає, щось кричить за ворітьми. Виходить Скрипидерево та й питає:</p>
	<p>— Хто там є?</p>
	<p>— Я.</p>
	<p>— А хто це ти?</p>
	<p>— Та Макітраш.</p>
	<p>— А що ти, — каже, — тут хочеш?</p>
	<p>— Утвори мені ворота.</p>
	<p>Він ворота утворив, а то не людина, а якесь чудо качається по подвір’ю. І прикачалося до порога.</p>
	<p>— Пересади мене через поріг. Пересадив.</p>
	<p>— Пересади мене через другий поріг, до хати. Пересадив.</p>
	<p>— Висади мене на лаву. Висадив.</p>
	<p>— А ти що там вариш, що аж на сім миль пахне?</p>
	<p>— М’ясо, — каже Скрипидерево.</p>
	<p>— Дай мені.</p>
	<p>Він дав, а воно з’їло та й каже:</p>
	<p>— Дай ще. Скрипидерево йому:</p>
	<p>— Та я своїм браттям варю, вони зараз прийдуть їсти.</p>
	<p>А воно як ся підоймило, та таке велике стало та довге, і скочило йому на плечі. З’їло все м’ясо, а юшкою йому всі плечі попарило. Приходять товариші — їсти нема що. Та й кажуть:</p>
	<p>— Що ж ти не зварив їсти? А Скрипидерево каже:</p>
	<p>— Я зварив. А якесь лихо прийшло, м’ясо з’їло, а мені юшкою плечі попарило.</p>
	<p>Другий день лишається варити їсти Сипигора, а Жовтан і Скрипидерево пішли на полювання. Варить Сипигора, а то знов щось гримає в браму. Він виходить і питає:</p>
	<p>— Хто там?</p>
	<p>— Я.</p>
	<p>— Хто ти?</p>
	<p>— Макітраш. Втвори мені браму.</p>
	<p>Він втворив, воно прикачалося до порога.</p>
	<p>— Пересади мене через поріг. Пересадив.</p>
	<p>— Пересади через другий поріг, — каже. Пересадив.</p>
	<p>— Висади мене на лаву. Висадив.</p>
	<p>— А ти що вариш, що на сім миль пахне?</p>
	<p>— М’ясо.</p>
	<p>— Та дай мені.</p>
	<p>Він дав, воно з’їло та й каже:</p>
	<p>— Ще дай. А він йому:</p>
	<p>— Та я своїм браттям варю. Вони зараз прийдуть і схотять їсти. А воно як ся здоймило, та таке велике стало, йому на плечі скочило, м’ясо з’їло, а юшкою плечі попарило.</p>
	<p>Тоти колєґи приходять, а їсти нема що. А він сидить та й плаче, бо плечі болять.</p>
	<p>Третьої днини лишається вже Жовтан варити їсти, а тоти два йдуть на полювання. Чує він, хтось гримить у браму. Вийшов та й питається?</p>
	<p>— Хто там?</p>
	<p>— Я, — каже.</p>
	<p>— Хто ти?</p>
	<p>— Макітраш. Втвори мені ворота.</p>
	<p>Він втворив. То ся перекачало до порога і каже:</p>
	<p>— Пересади мене через поріг. Пересадив.</p>
	<p>— Пересади мене через другий. Пересадив.</p>
	<p>— Висади мене на лаву. Висадив.</p>
	<p>— Що ти вариш, що на сім миль пахне?</p>
	<p>— М’ясо, — каже, — варю.</p>
	<p>— Та дай мені.</p>
	<p>Він дав, воно з’їло та й каже:</p>
	<p>— Та дай ще.</p>
	<p>Він дав ще. Воно з’їло та й каже:</p>
	<p>— Давай ще.</p>
	<p>— Я своїм браттям варю.</p>
	<p>А воно як ся підоймило, таке велике, та й скочило Жовтанови на плечі. А в него борода довга, у того Макітраша. Жовтан схопив його за бороду і виніс надвір. Там був великий ковбок. Жовтан розколов той ковбок і поклав там бороду Макітраша. Ковбок зійшовся і йому бороду стис. І він уже коло ковбка сидить, той Макітраш.</p>
	<p>Приходять його колєґи. Дав він їм їсти. Питаються вони його:</p>
	<p>— До тебе нічого не приходило?</p>
	<p>— Приходило, але я не дав йому їсти, скілько воно хотіло. Ходіть, — каже, — подивитеся, де я його дів.</p>
	<p>Виходять вони всі три дивитися до того ковбка. А Макітраш сидить коло ковбка, борода в ковбку стиснена. Каже йому Жовтан:</p>
	<p>— Більше аби ти сюди не приходив. А то як ти ще раз сюди прийдеш, ми з тебе злупим шкіру і прив’яжем до сего ковбка.</p>
	<p>А він їм:</p>
	<p>— Я вас усіх тут піб’ю. А ті три колеги кажуть:</p>
	<p>— То ти так кажеш? Що нас піб’єш?</p>
	<p>Та взяли добрі буки, та так його спарили, що він сіпався, сіпався, обірвав бороду та й утік. А вони залишилися там усі три і жили в тій хаті. І Макітраш більше уже до них не приходив.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Торговиця, Городенківського району, Івано-Франківської області 20 травня 1989 року Липчук Параска Петрівна (1913 року народження)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Покуття/">Фольклор Покуття</a></li>
	</ul>
</footer>
<!--#include virtual="/-/inc/general__page_end.inc" -->
