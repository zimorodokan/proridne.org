<!--#include virtual="/-/inc/general__page_start.inc" -->
<title>Як верховинці сіль сіяли ☼ Українська народна казка ☼ Народна творчість</title>
<meta name="Description" content="Українська народна казка Закарпаття «Як верховинці сіль сіяли» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Як верховинці сіль сіяли.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Як верховинці сіль сіяли <br><span class="article__headerDescription">Українська народна казка Закарпаття</span></h1>
	<p>Раз верховинці відправилися далеко за сіллю. Подорож була довга... І досудилися уже не ходити за сіллю, а посіяти її у себе на полі.</p>
	<p>Чотири люди зорали ниву і збираються сіяти сіль.</p>
	<p>Один каже:</p>
	<p>— Не добре робимо. Той, хто сіє, не повинен ходити по ниві, бо потопче сіяння, а сіль дуже цінна культура.</p>
	<p>— Бігме, братці, так є... Учинимо так: покладемо на носилки сіятеля і будемо ’го носити по ниві.</p>
	<p>Як говорили, так і зробили. Чотири носили одного на носилках по ниві. І засіяли ниву.</p>
	<p>Розуміється, сіль не зійшла. Якщо сіллю посипати землю, то нич не виросте. Лиш через якийсь час — жалива...</p>
	<p>А верховинці постійно ходили на поле і позирали, як ото буде рости.</p>
	<p>Коли з’явилася жалива, відірвали лист, нюхали, лизали, чи солоний...</p>
	<p>Жалива жалила їх, а вони радувалися, що «добра сіль, солена».</p>
	<p>Потім жалива наросла така велика, що з краю в край нічого не було видно.</p>
	<p>Один з верховинців рішив забратися в середину ниви, аби видіти, що там росте.</p>
	<p>Другий каже:</p>
	<p>— Бабраку, треба роздягтися, скинути плаття... Коли голі підемо, не потолочимо сіль.</p>
	<p>І голі зайшли в жаливу.</p>
	<p>Жалива жалить, а вони раді.</p>
	<p>«Урожай добрий, смачний», — думають собі.</p>
	<p>Доходять до середини, а там ведмідь.</p>
	<p>Зазвідали:</p>
	<p>— Чоловіче, чому ти зайшов у нашу ниву? Ведмідь зморконів і далі собі сидить. Один з верховинців каже:</p>
	<p>— Бігме, се буде німець або француз. По-руськи не знає.</p>
	<p>— Треба йти за нашим попом. Піп учений, розумів чужі мови, і він з ним договориться.</p>
	<p>Привели попа. Не забули взяти і паленки. Піп заговорив з «іноземцем». Пробує по-німецьки, по-французьки. Ведмідь лиш моркоче і нічого не слухає. Один порадив:</p>
	<p>— Пан превелебний, дайте йому штамплик, аби набрався сміливості.</p>
	<p>Налили штамплики і для попа, і для «іноземця». Піп випив і припрошує ведмедя. Тепер ведмідь розсердився, схопив попа і задрав на смерть. Верховинці з страху повтікали.</p>
	<p>Один дома увидів на межі жаливу і побіг до цімборів, гойкає здалеку:</p>
	<p>— У мене на межі росте сіль!</p>
	<p>А стара баба, його сусідка, почула сю розмову і сміється:</p>
	<p>— Дурні, дурні... То жалива, її сіяти не треба.</p>
	<p>Попа привезли з другого села, а сіль доставали, як і перед тим.</p>
	<p>Казці кінець, купила баба горнець.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p>Як верховинці сіяли сіль. «Сравнительный указатель сюжетов: Восточнославянская сказка / Сост. Л. Бараг, И. Березовский, К. Кабашников, Н. Новиков. — Л.: Наука, 1979.» — 1200. Друкується вперше. У інших казкарів збірки сюжет не зафіксовано.</p>
			<p><a href="/Український фольклор Книги/Петро Лінтур ☼ Зачаровані казкою/">Зачаровані казкою: Українські народні казки Закарпаття в записах П. В. Лінтура</a> [Упорядники І. М. Сенька та В. В. Лінтур; вступна стаття, примітки та словник І. М. Сенька; післямова П. В. Лінтура; Редколегія: В. І. Данканич, О. І. Дей, П. К. Добрянський та ін.; Художник М. М. Дем’ян]. — Ужгород: Карпати, 1984. — 528 с, іл. (Бібліотека «Карпати»).</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Закарпаття/">Фольклор Закарпаття</a></li>
	</ul>
</footer>
<!--#include virtual="/-/inc/general__page_end.inc" -->
