<!--#include virtual="/-/inc/general__page_start.inc" -->
<title>Двісті слів брехні ☼ Українська народна казка ☼ Народна творчість</title>
<meta name="Description" content="Українська народна казка Буковини «Двісті слів брехні» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Двісті слів брехні.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Двісті слів брехні <br><span class="article__headerDescription">Українська народна казка Буковини</span></h1>
	<p>Було собі три брати. Поїхали вони у далеку дорогу. Набрали їсти й пити, тютюну й вогню. Заїхали брати у великий ліс. Надвечір зупинилися, поїли, попили і спати лягли. Рано встали і. поїхали далі. А лісові кінця нема. І настала ніч. І ніч, і ніч, і дня нема. Питає старший брат:</p>
	<p>— Що, браття, будемо робити? Вогонь кінчається, а нам ще треба їхати й їхати.</p>
	<p>І тут помітили брати у лісі вогник.</p>
	<p>— Ти старший, — кажуть, — іди на той вогник і принеси нам вогню.</p>
	<p>Пішов Василь до того вогню, а там дванадцятиголовий змій гріється. Хлопець привітався та й просить вогню.</p>
	<p>— Скажи на двісті слів брехню, то дам вогню. А як знайду в тій брехні хоч одне слово правди, здеру з тебе пас шкіри, посиплю те місце попелом і натру ячмінною половою.</p>
	<p>— Скажу брехню: скакав пес на свиню.</p>
	<p>— Це правда, — каже змій. Та здирає йому пас шкіри, посипає те місце попелом і натирає ячмінною половою. — Іди геть!</p>
	<p>Вертається Василь до своїх братів, плечима носить, бо болить, але братам не признається. Каже середущому братові:</p>
	<p>— Іди, Петре, ти. Може, тобі дасть, бо мені не хоче дати.</p>
	<p>А Петро каже:</p>
	<p>— Крутіть мені сто цигарок, щоб я прикурював з одної до другої і доніс вогонь.</p>
	<p>Скрутили йому сто штук цигарок, кладе він їх у пазуху, йде до змія й просить вогню.</p>
	<p>— Скажи на двісті слів брехню, то дам вогню, — каже змій. — А як знайду в тій брехні хоч одне слово правди, здеру з тебе пас шкіри, посиплю те місце попелом і натру ячмінною половою.</p>
	<p>— Яку ж вам сказати брехню? Скакав пес на свиню. А змій каже:</p>
	<p>— Це правда.</p>
	<p>Та здер із хлопця пас шкіри, посипав те місце попелом, натер ячмінною половою і прогнав.</p>
	<p>Прийшов Петро до братів і не признається, що постраждав. Каже меншому братові Іванові:</p>
	<p>— Іди, Іване, може, тобі дасть вогню, бо мені не хоче.</p>
	<p>— Докручуйте мені ще сто цигарок, — каже Іван.</p>
	<p>Іде Іван лісом на той вогонь. Не дійшов, упав і заснув. Пробудився — недалеко маячить вогник. Приходить до того вогника, а там страшний дванадцятиголовий змій. Гріється коло вогню. Сердитий, що його вже два рази потривожили. Іван тихенько, навшпиньках заходить ззаду, з-за плечей.</p>
	<p>— Добрий вечір, поганий змій!</p>
	<p>Змій налякався, скочив на вогонь і попікся.</p>
	<p>— Чого хочеш, парубче? — сердито питає змій.</p>
	<p>— Дайте вогню.</p>
	<p>— Скажи на двісті слів брехню, то дам вогню. А як знайду в тій брехні хоч одно слово правди, то здеру з тебе пас шкіри, посиплю те місце попелом і натру ячмінною половою. Ще й сильно натру, бо ти мене налякав.</p>
	<p>— А як я скажу двісті слів, і ви скажете, що то брехня, то що буде?</p>
	<p>— Здереш із мене пас шкіри, посиплеш те місце попелом, натреш ячмінною половою, закуриш і підеш, — каже змій.</p>
	<p>Починає Іван свою брехню казати.</p>
	<p>— Як я женився, то мій батько народився, а мама зі мною тяжка ходила. Мама захотіла шпаків, на рожнах печених, попід хвости начасниче́них. Я вийшов із маминого черева і став на порозі. А шпаки летять на рожнах. Я за тими шпаками, та залетіли ми в ліс. Шпаки залетіли в дупло, і дірки нема. Я пхаю голову, пхаю ногу, пхаю палець — не лізе. А я звився, як пес, та заліз увесь. І я голий, розперезаний набрав повну пазуху шпаків. Та сюди, та туди — не годен вилізти. Добре, що я здогадливий був. Недалеко жив лісник, я пішов до нього позичити бардички, щоб вирубатися з дупла. А лісник каже:</p>
	<p>Моя бардичка поросна, скоро має народити бардинята.</p>
	<p>— Дядя лісник, будьте добрі, визвольте мене з біди, може, вона при мені не опороситься. А я ж таки голий, розперезаний, повна пазуха шпаків.</p>
	<p>Дає мені лісник бардичку, іду я до того дупла і вирубуюся з нього. Вирубався і виліз. І кинув бардичку на землю. А вона впоросилася, народила сім бардинят. Я голий, розперезаний, повна пазуха шпаків, беру бардинята в подолок і несу до лісника. «Нате, дядя лісник. Будете бити, чи будете сварити, ваша бардичка впоросилася, народила сім бардинят». Але лісник був добрий чоловік, подарував мені одно бардиня. Я голий, розперезаний, повна пазуха шпаків, затикаю бардиня за пояс і йду. Куди я йду? Іду до попа. Собі шлюб годити і батька хрестити, бо вже мій батько народився. Я голий, розперезаний, повна пазуха шпаків ще й за поясом бардичка. Не подумайте чого поганого!</p>
	<p>От іду я по одній долині, а там лежить здохла біла кобила. Сів я на ту кобилу, їду, що й поїздом не доженеш. Та кобила — трюк-трюк, трюк-трюк, а бардичка за поясом — цюк-цюк, цюк-цюк. Перерубала кобилу наполовину. Я на голові поїхав, а зад ірже ззаду. Добре, що я такий здогадливий.</p>
	<p>А я голий, розперезаний, повна пазуха шпаків, ще й за поясом бардичка. Не подумайте чого поганого!</p>
	<p>Дивлюся, верба. Рубаю вербу, затесую кілок, збиваю кобилу докупи на вербовий кілок і їду далі. Доїхав аж до попа на подвір’я. Зайшов до попа в хату, а тим часом вербовий кілок виріс із кобили аж до самого неба.</p>
	<p>— Чого хочеш? — питає піп.</p>
	<p>— Собі шлюб годити і батька охрестити.</p>
	<p>А попові кури по тій вербі всі на небо повилазили. Піп каже:</p>
	<p>— Поки ти мені кури не зженеш з неба на землю, говорити з тобою не буду.</p>
	<p>Хочу — не хочу, мушу. Голий, розперезаний, повна пазуха шпаків, ще й за поясом бардичка, не подумайте чого поганого, лізу я по тій вербі на небо кури зганяти. Підліз аж до самого неба, а там дірка. Я за небо вчепився, а кобила поступилася, і я лишився між небом і землею. Повісився, як павук на павутині. «Тут я й пропав», — думаю. То добре, що я такий здогадливий був. Закинув ногу на небо та й виліз. Я ж таки голий, розперезаний, повна пазуха шпаків, ще й за поясом бардичка. Не подумайте чого поганого!</p>
	<p>Зайшов я на небі в лівий куточок і знайшов дванадцять боженят. А ті боженята молотять горохв’яну солому за ячмінну полову. Так молотять, що аж порохи встають. Я дивився, дивився та й до них причепився. І почав по-свойому молотити. Так молотив, що заробив на небі дванадцять кілограмів ячмінної полови. Бо я голий, розперезаний, повна пазуха шпаків, ще й за поясом бардичка. Не подумайте чого поганого!</p>
	<p>Став я та й думаю: що з цією половою робити? Перевесло скрутити і на землю ся спустити! Кручу те перевесло. Таке міцне, що чіпляйте до паровоза і не врветься. Спускаюся я тим перевеслом з неба на землю. До половини вистачило перевесла, а від половини до землі не вистачає. Тут би я й пропав. Та добре, що я такий здогадливий був. Зверху врву, а знизу доточую. Як був уже недалеко від землі, налетіли бджоли, та як залетіли мені в зад, та як наробили меду, то такий я був солодкий, що й ти мене лизав... А змій питає:</p>
	<p>— Що ж ти там важного бачив на небі?</p>
	<p>— Бачив свого батька й твого батька.</p>
	<p>— А що мій батько робить? — питає змій.</p>
	<p>— А возить на собі мого, як той надвір захоче.</p>
	<p>— Брешеш, — каже змій. А Іван каже:</p>
	<p>— Цього мені й треба.</p>
	<p>Та бере ножа, здирає змієві пас шкіри, посипає те місце попелом, натирає ячмінною половою і йде. І несе своїм братам вогонь. «Грійтеся, дорогі браття!»</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p>Двісті слів брехні. Сравнительный указатель сюжетов: Восточнославянская сказка. Составитель Л. Бараг, И. Березовский, К. Кабашников, Н. Новиков. — Л.: Наука, 1979 1920* + 1889К (епізод) + 1889Р (епізод) + 1892. Записано 23 січня 1980 року в селі Вашківцях Сокирянського району Чернівецької області від Василя Степановича Трояна (1916 року народження, освіта — 4 класи, колишній тракторист, пенсіонер).</p>
			<p>Чарівна квітка: Українські народні казки з-над Дністра. Запис, упорядкування, примітки та словник М. А. Зінчука; Художники: Н. В. Кирилова і П. А. Гулін. — Ужгород: Карпати, 1986. — 301 с: іл.</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Буковини/">Фольклор Буковини</a></li>
	</ul>
</footer>
<!--#include virtual="/-/inc/general__page_end.inc" -->
