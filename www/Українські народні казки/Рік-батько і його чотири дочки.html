<!--#include virtual="/-/inc/general__page_start.inc" -->
<title>Рік-батько і його чотири дочки ☼ Українська народна казка ☼ Народна творчість</title>
<meta name="Description" content="Українська народна казка Кіровоградщини «Рік-батько і його чотири дочки» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Рік-батько і його чотири дочки.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Рік-батько і його чотири дочки <br><span class="article__headerDescription">Українська народна казка Кіровоградщини</span></h1>
	<p>За високими горами, за дрімучими лісами, за синіми морями жив собі Рік. І було у нього чотири дочки: Білокоса Зима, Весна-Красна, Гаряче Літечко, Золотокоса Осінь. Рік-батько наглядав за своїм господарством, а доньки гралися, співали і звеселяли батька. Сонечко позирало згори на пустотливих дітей і спостерігало за їхніми розвагами.</p>
	<p>Доньки були різні, як за вродою, так і за характером. Зима була найстаршою і любила всіма верховодити. Весна і Літечко часто сперечалися з нею, і завжди перемагали свою сестрицю. А Осінь старалась всіх примирити, заспокоїти.</p>
	<p>Пройшли роки. Доньки стали вже дорослі. Наближався день народження батька. Вперше сестри задумалися, що подарувати Року? Чий подарунок буде найкращий?</p>
	<p>Кожна зачинилася у своїй кімнатці, щоб підготувати подарунок.</p>
	<p>Прийшов очікуваний день. Білокоса Зима принесла срібний сніжок, мороз тріскучий, вітри холодні, ковзани, гори круті з санчатами. Весна-Красна подарувала тепло, спів пташиний, блакитні небеса, зелене листячко, червоні квіточки. Гаряче Літечко принесло червоні ягоди, медові груші, запашні яблука, налиті колоски, купання у річці. Золотокоса Осінь принесла золоті діброви, густі тумани, рясні дощі, повні комори.</p>
	<p>Старий Рік-батько розчулився, приймаючи подарунки, і заплакав.</p>
	<p>— Ніхто ніколи стільки мені не дарував. Кожна з вас постаралася на славу, догоджаючи мені. Усі подарунки гарні, але я одразу їх не використаю. Тому зроблю так. Спершу прийму дарунок Весни. Адже люди скучили за теплом, хай їх розважить пташиний спів, звеселить соковита зелень. Потім черга Літечка і Осені. А твій, Зимонько, подарунок буде останній, щоб відпочили люди від своєї праці і спожили все, що приготували.</p>
	<p>Сестри задоволено заплескали в долоні, обнялися, розцілували батька. А Сонечко згори все дивилося та усміхалося. Бо й воно подарувало кожній сестрі свої жар та тепло.</p>
	<p>Відтоді так і повелося: Весна змінює Зиму, Літо приходить на зміну Весні, Осінь підсумовує працю за рік, а Зима приносить довгожданий відпочинок від турбот.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>237 (8137). Рік-батько і його чотири дочки. СУС —, новотвір. Записала Малафій Вікторія 2010 року. Лисенко Аліна Марківна (1947). Кіровоградська область, Добровеличківський район, Миколаївка</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Кіровоградщини/">Фольклор Кіровоградщини</a></li>
	</ul>
</footer>
<!--#include virtual="/-/inc/general__page_end.inc" -->
