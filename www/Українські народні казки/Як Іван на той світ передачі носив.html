<!--#include virtual="/-/inc/general__page_start.inc" -->
<title>Як Іван на той світ передачі носив ☼ Українська народна казка ☼ Народна творчість</title>
<meta name="Description" content="Українська народна казка Гуцульщини «Як Іван на той світ передачі носив» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Як Іван на той світ передачі носив.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Як Іван на той світ передачі носив <br><span class="article__headerDescription">Українська народна казка Гуцульщини</span></h1>
	<p>Був собі бідний чоловік. Сім’я в него була невеличка. І куди би він не йшов, не годен був ніде роботи знайти. Скрізь ходив по місті, по селах, а роботи не було. Іде він задуманий дорогою. Та й проходить попри корчму. Виходить жид.</p>
	<p>— Що ти, Іване, такий задуманий?</p>
	<p>— Я не задуманий, я трудний&nbsp;<sup>*</sup>.</p>
	<p>— А чого ти не спав?</p>
	<p>— Мошку, я тобі скажу, чого я трудний. Я прийшов з того світу.</p>
	<p>— Чого ти туди ходив?</p>
	<p>— Та передавали мною туди їду, гроші.</p>
	<p>— Іване, ходи до мене, будемо щось говорити.</p>
	<p>Закликав Мошко Івана, закликав свою жінку Суру та й каже:</p>
	<p>— Слухай, Іване, що би ти взяв на той світ моєму татови та й мамі їсти? Що ти береш туди?</p>
	<p>Каже Іван:</p>
	<p>— Увечері будуть з тобою тато й мама. І твої сестри будуть говорити, що їм вислати туди. Бо я ж не знаю, що.</p>
	<p>А вночі Іван узяв свердло і виліз на стрих і провертів суфіт&nbsp;<sup>*</sup>.</p>
	<p>Мошко з Сурою чекають дванадцятої години ночі, бо Іван казав, що з ними будуть тоді говорити тато й мама. Нарешті дванадцята година прийшла.</p>
	<p>— Чуєш, синку, ти спиш?</p>
	<p>— То ви, тату та й мамо?</p>
	<p>— Ми, — каже.</p>
	<p>— Як жиєте там?</p>
	<p>— Біда, нема що їсти і нема грошей. Щось би купити, та нема за що.</p>
	<p>— Що передати вам?</p>
	<p>— Зо чотири курки, гуски, білого хліба, печива. А грошей — кілько можете. Але тілько передавайте Іваном, бо Іван добрий чоловік. І заплатіть йому. Ну, будьте здорові.</p>
	<p>Іван злазить з поду і йде додому спати. Рано Мошко приходить і питається в жінки:</p>
	<p>— Іван дома?</p>
	<p>— Дома. Спить.</p>
	<p>— Я щось маю з Іваном говорити. Збудіть мені його.</p>
	<p>— Ідіть до Івана в хату, — сказала жінка.</p>
	<p>— Добрий день, Іване! Я сеї ночі говорив з татом і мамою. Ти добре мене порадив нести їду на той світ. Що би ти хотів, аби ти заніс щось туди їсти татови, мамі, братови й сестрі?</p>
	<p>— А що ти передаєш?</p>
	<p>— Передаю шість курок, шість гусей, роґаликів, хліба, солодкого всякого. Грошей даю. Що це має коштувати?</p>
	<p>Каже Іван:</p>
	<p>— Це є що нести. Це треба добре натрудитися. За це, Мошку, треба дати корову. Або грошей на корову.</p>
	<p>— Я це не дам. Це багато.</p>
	<p>— Ну то не давай. Я буду на тім світі і скажу, що ти не даєш. Пішов Мошко додому і радиться з жінкою. Жінка сказала:</p>
	<p>— Що то для нас дати корову. Зате тато не буде там умирати з голоду.</p>
	<p>Приніс Мошко гроші, дав Іванови. Іван те все забрав у міх та й пішов. І сказав:</p>
	<p>— Через чотири дні тато буде з тобою говорити і дякувати за це.</p>
	<p>— Добре, добре.</p>
	<p>Жінка й діти Іванові їдять собі дома курочки, гусочки, булочки. А за гроші купує Іван, що йому треба. А на п’ятий день іде Іван до корчми на під і через ту саму дірку говорить:</p>
	<p>— Добрий день, сину! Дякуємо тобі всі — тато, мама, брат, сестра, — що ти нам передав шість курей, шість гусок, солодкого, печеного. І грошей.</p>
	<p>Каже Мошко до Сури:</p>
	<p>— Чуєш, тато й мама дістали наш подарунок. Рано йде Мошко до Івана.</p>
	<p>— Чуєш, Іване? Тато зо мною говорили. Вони все дістали, що ми передали.</p>
	<p>Каже Сура:</p>
	<p>— Чуєш, Мошку? Ти свому татови передав на той світ харчі. Я хочу й свойому передати. Іване, ти би передав моєму татови й мамі?</p>
	<p>— Можу.</p>
	<p>— А що дати за це?</p>
	<p>— Корову. Сказала Сура:</p>
	<p>— Дамо.</p>
	<p>— То лагодьте, що треба. Я понесу. Прийшов Іван на під і говорить до Сури:</p>
	<p>— Доню Суро, щось передай нам, бо ми такі голодні. Ми сами, у нас нікого тут нема. Може би, грошей десь передала трохи?</p>
	<p>— Тату, мамо, я вже все пририхтувала. Іду до Івана, аби Іван вам те все заніс.</p>
	<p>— Присилай якнайскорше.</p>
	<p>Взяв Іван те все і знов дома їсть з дітьми й жінкою. А через п’ять день говорить з поду:</p>
	<p>— Добрий вечір, Суро. Дякуємо тобі, що передала нам їсти.</p>
	<p>— То добре. Я й ще вам щось передам, але пізніше. Іван пішов додому та й спить. Приходить Сура й каже:</p>
	<p>— Іване, дякова́ть тобі, що ти татові й мамі дав. Тато й мама зо мною файно говорили.</p>
	<p>І так Іван жив з жидів. І навіть побудувався.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__footnotes">
			<p><sup>*</sup> Трудни́й — стомлений.</p>
			<p><sup>*</sup> Су́фіт — стеля.</p>
		</div>
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Село Старі Кути, Косівського району, Івано-Франківської області 30 березня 1985 року Федюк Ярослав Федорович (1920 року народження)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Гуцульщини/">Фольклор Гуцульщини</a></li>
	</ul>
</footer>
<!--#include virtual="/-/inc/general__page_end.inc" -->
