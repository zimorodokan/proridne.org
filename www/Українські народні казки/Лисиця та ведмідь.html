<!--#include virtual="/-/inc/general__page_start.inc" -->
<title>Лисиця та ведмідь ☼ Українська народна казка ☼ Народна творчість</title>
<meta name="Description" content="Українська народна казка Про Тварин (звірів) «Лисиця та ведмідь» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Лисиця та ведмідь.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Лисиця та ведмідь <br><span class="article__headerDescription">Українська народна казка про тварин</span></h1>
	<p>Попросилася лисиця у ведмедика в огороді: «Дай мені, ведмедику, огородини з половини, посаджу ріпки у тебе». — «А як же ми будем ділиться?» — «Тобі буде, ведмедику, верховіння, а мені коріння». Як росте, росте та ріпка. Потім та лисичка вигребла ту ріпку. «Ну, іди ж тепер, ведмедику, будем ділиться; забирай, ведмедику, верховіння своє, а я — коріння». Ведмедик подивився: немає з верховіння ніякого толку. Гребнув наспід, коли там вигріб ріпку, і тоді на лисичку розсердивсь: «Що ти мене обманула. На другий год я тобі уже не дам».</p>
	<p>Вона діждала уп’ять літа і уп’ять іде до його просить з половини. Таки уп’ять же: «Дай мені, ведмедику, огороденки, таки я посію маку». — «Так як же ми будем ділиться?.. Хай вже мені буде коріння». — «Нехай, — каже, — і нехай». Вона тоді повернулась, насіяла маку. Росте той мак і росте. Вона його пополола і зжала. «Іди, ведмедику, будем ділиться». Вона забрала верховіння, а він забрав коріння. Коли найшов маківку, витрусив на лапку, укинув у рот і розсердився уп’ять на лисичку. «Постой же ти, канальська лисичка, прийдеш ти ще, я вже тобі не дам».</p>
	<p>Діждався третього літа. Вона уп’ять іде: «Дай-таки, ведмедику-братику, мені огородинки». — «Я на тебе, сестрице-лисице, серджуся, що ти двоє літ садила, та я і не поживився нічим». — «Ну, таки дай, братику». — «Так як же ж: тепер нехай буде мені уже верховіннячко». — «Нехай, нехай, братику, нехай».</p>
	<p>Ну, вона взяла уп’ять моркови насіяла. Росте та моркова, росте. Вона прополола її; потім викопала, як поспіла, і позвала ведмедика: «Іди, братику, будем ділиться». Йому верховіння пообрізувала, а собі коріння. От він уп’ять розсердивсь на неї, узяв санки і поїхав...</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p>Лисиця та ведмідь. Н. П. Андреев, Указатель сказочных сюжетов по системе Аарне. Издание государственного Русского географического общества, Л., 1929. — 40, 1030. Зап. П. Гнєдич в 1913 р. у с. Бацмани Роменського пов. Полтавської губ. від М. Трушової. П. А. Гнедич, Материалы по народной словесности Полтавской губернии. Роменский уезд, вып. IV, Полтава, 1916., стор. 13—14.</p>
			<p><a href="/Український фольклор Книги/Іван Березовський ☼ Казки про тварин/">Казки про тварин</a> (Українська народна творчість) — Київ: Наукова думка. — 1976 — 575 с.</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
</footer>
<!--#include virtual="/-/inc/general__page_end.inc" -->
