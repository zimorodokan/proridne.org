<!--#include virtual="/-/inc/general__page_start.inc" -->
<title>Як чорт біднякови гроші позичав ☼ Українська народна казка ☼ Народна творчість</title>
<meta name="Description" content="Українська народна казка Гуцульщини «Як чорт біднякови гроші позичав» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Як чорт біднякови гроші позичав.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Як чорт біднякови гроші позичав <br><span class="article__headerDescription">Українська народна казка Гуцульщини</span></h1>
	<p>Був у однім селі чоловік та й жінка. Дуже бідні вони були. І пішов той чоловік у ліс дров набрати. Набрав дров, узяв на плечі та й несе. Тяжко несе. Поклав в’язку, аби відпочити. І підходить до него незнайомий чоловік. Та й каже.</p>
	<p>— Я вижу, чоловіче, ти страшно бідуєш. Ти би мав собі пару волів та тягав дрова волами. Та й людям орав би весною. Літом збіжжя би возив людям, зимою сіно би возив людям з оплотів. Люди би тобі платили, ти би збагатів.</p>
	<p>А чоловік каже:</p>
	<p>— Я знаю, що це би було добре, але за що я воли куплю, як не маю грошей?</p>
	<p>— Я тобі позичу на два роки. А в два роки я прийду до тебе до хати, і ти мені віддаш.</p>
	<p>Чоловік каже:</p>
	<p>— Най буде. Я вам віддам. Той незнайомий чоловік каже:</p>
	<p>— Я йду до тебе до хати, аби я знав, де ти жиєш. Переділилися вони в’язкою дров та й пішли до хати. Входять у хату, каже чоловік жінці:</p>
	<p>— Треба дати цему чоловікови їсти. Це такий добрий чоловік. Не знає нас, а хоче позичити нам гроші на пару волів. На розробок.</p>
	<p>Зайойкалася жінка:</p>
	<p>— Йой, чоловіче, та то воли такі дорогі. Де цей чоловік нам позичить стільки грошей?</p>
	<p>А незнайомий чоловік каже:</p>
	<p>— Позичу, жіночко, позичу. Та й борзо не буду правити, аж у два роки. А в два роки прийду до вас у хату. В цей самий день, що сьогодні, є свято Власія, то я прийду до вас в те свято вечером, у ту саму годину, що тепер.</p>
	<p>Домашній чоловік з радости обцілував незнайомого. А той витягає триста банок, подає чоловікови в руку. Чоловік аж тремтить з радощів, бо зроду ще не мав у своїх руках триста банок. Каже той незнайомий чоловік:</p>
	<p>— Підеш собі на ярмарок і купиш воли. Аби ти купив воли, не інше щось.</p>
	<p>Вийшов незнайомий чоловік з хати та й пішов собі в свою дорогу. А цей чоловік дочекався днини ярмаркової, пішов у ярмарок. А там стоїть прив’язана до плоту пара волів. Того самого чоловіка незнайомого, що позичив йому гроші. Тягне той цего бідного за руку.</p>
	<p>— Що ти ходиш, чоловіче, отуди та осюди? Чого не купуєш ці воли в мене?</p>
	<p>— Та я, — каже, — шукаю трохи дешевших, а таких волів, як у вас, я не годен купити.</p>
	<p>А то були такі воли, як змії. Він ще таких волів не видів. Багатий чоловік, що його воли, каже цему бідному:</p>
	<p>— А ти скільки маєш грошей?</p>
	<p>— Маю триста банок.</p>
	<p>— 0, та я тобі продаю за двіста. А за тих сто банок купи своїм дітям хліба та й до хліба.</p>
	<p>Бідний чоловік зрадів. Але не пізнає, що це той самий, що йому позичив гроші на воли.</p>
	<p>Той подав чоловікови воли в руки і каже йому:</p>
	<p>— Заробляй здоров собі гроші цими волами. Чоловік веде воли до хати, а люди питають його:</p>
	<p>— Скільки ти дав за ці воли?</p>
	<p>— Двіста банок.</p>
	<p>— Ну, тобі дурниця трафилася.</p>
	<p>Прийшов чоловік з волами до хати. Жінка вийшла з хати, як подивилася на ті воли, то за голову ймилася. Чоловік прив’язав воли до слупа&nbsp;<sup>*</sup>, бо не мав стайні.</p>
	<p>Пішов він до ремісника, аби той зробив ярмо для волів. Та й оре він людям тими волами. Розбагатів чоловік. Пройшов уже рік. Вже майже й другий минає. Близиться вже час віддати гроші. Вже й прийшла та днина, свято Власія, і має прийти по довг незнайомий чоловік. Настав вечір. Чоловік зажурився.</p>
	<p>Він пам’ятав, що коли гнав ці воли з ярмарку, то питалися в него по дорозі люди:»Відки в тебе гроші на ці воли?» А він сказав, що незнайомий чоловік змилосердився над ним та й позичив йому триста банок на розробок. «Гей, — сказав йому оден дідок, — це щось не те діло, щоби тобі незнайомий чоловік отак триста банок зичив, такому бідаці. Бо видко по тобі, який ти обірваний і нещасний. Як прийде та днина, що прийдеться тобі віддавати, то хто знає, що з цего може вийти». А цей бідний чоловік тоді сказав дідови: «Гей, та як буду мати гроші, та й йому віддам, та й що він мені зробить?» І той дідок пішов собі в свою дорогу.</p>
	<p>А тепер та днина прийшла, чоловік зажурився. Входить увечер у хату дідок.</p>
	<p>— Добрий вечір, — каже домашнім. Відповідають:</p>
	<p>— Добрий вечір, дідусю. Дідок каже:</p>
	<p>— Прийміть мене ночувати, бо я, — каже, — перепросив зо десять хат, і ніхто мене не хоче приймити на ніч.</p>
	<p>Каже чоловік домашній дідови:</p>
	<p>— Та й ми вас не приймемо.</p>
	<p>— Та чого? — питає дідок.</p>
	<p>— Бо сего вечора до нас має прийти великий гість.</p>
	<p>— Та який гість? — запитав дідок.</p>
	<p>— Такий гість, що він нам позичив триста банок на воли. На розробок. А ми маємо йому подати гроші.</p>
	<p>— Гей, люди, — сказав дідок. — Та в цего вашого гостя таких грошей є, що вас би зважив грішми своїми. Він не схоче, щоб ви йому віддавали, але схоче над вами знущатися. Та най я ночую у вас. Най він надо мною знущається, а не над вами. Я його поборю.</p>
	<p>Урадувався чоловік з жінкою.</p>
	<p>— Ночуйте, дідусю, ночуйте.</p>
	<p>Приймили дідуся, дали повечеряти файно, постелили дідусю на лавиці. Дідусь утальовується для спання на лавиці, а домашнім каже.</p>
	<p>— Лізьте на піч собі вбоє і укривайтеся, щоб вам лиця не видко. А я буду його пускати в хату самий. Та й з ним гостуватися. Бо це такий гість, що не прийде по гроші, а по вашу душу.</p>
	<p>Чоловік з жінкою аж заплакали. Їм уже не стало миле то, що вони збагатіли з тими волами. Дідусь захропів, а чоловік з жінкою трясуться, як на малярію. Прийшла пізня година, і надворі страшна буря почалася. Тре буря ліс, земля дрижить. Дідусь пробудився та й каже до домашніх:</p>
	<p>— Ви спите?</p>
	<p>— Ні, дідусю, ми не спимо, бо нам душа то в тіло, то з тіла.</p>
	<p>— Ви чуєте, що надворі коїться?</p>
	<p>— Чуємо, чуємо, дідусю.</p>
	<p>— Ваш гість іде до вас. Аби ви слова не промовили до него. Я буду говорити.</p>
	<p>Прийшов гість на подвір’я. Аж вікна целенькотять. Став перед вікном і кричить:</p>
	<p>— Пускай у хату!</p>
	<p>Дідок устає, отворяє йому двері. Увійшов гість у хату.</p>
	<p>— Сідай, — каже дідок.</p>
	<p>Дав йому дідок ковбок&nbsp;<sup>*</sup>. Той сів і собою підлогу проломив. Та й каже дідови:</p>
	<p>— Як я тобі зичив гроші в лісі на воли, то ти був молодий, а за два роки ти став такий старий, що я не пізнав тебе.</p>
	<p>— Та бо я зажурився дуже за ці два роки. Та й постарів дуже. Все думав, як маю з тобою рощитатися.</p>
	<p>— Та я, — каже, — не хочу в тебе грошей. Я прийшов до тебе, аби ти мені ці гроші відробив.</p>
	<p>Дідусь питає:</p>
	<p>— А що я в тебе буду робити?</p>
	<p>— Та я беру тебе з собою. А дідусь каже йому:</p>
	<p>— Добре, добре, я згідний. Мені гроші пригодяться в хаті межи діти. Та поки ми будемо відходити, най я тебе ще вгостю.</p>
	<p>Витягає дідусь із свеї торби смолу, кладе в горшок, розпалює в печі ватру, розтоплює смолу, сипле в миску. І подає ту смолу гостеви.</p>
	<p>— Їж, — каже.</p>
	<p>Той їсть смолу, їсть. Та й питає дідуся:</p>
	<p>— Що це за їда така в тебе?</p>
	<p>— А це, — каже, — в мене майовий мед.</p>
	<p>— Та це, — каже, — мене так пече.</p>
	<p>— То йди, — каже, — надвір. Там у мене є керниця. Напийся води. Нахилився гість пити воду, а дідусь його за ноги та й у керницю закламбушив. Та й заметав камінням. Повну керницю наметав. І поки він то робив, зробилося на небі прозоро.</p>
	<p>Увійшов дідусь у хату.</p>
	<p>— Уставайте, люди, злазьте з печі, бо вже надворі розвидається. Я вже вашого гостя відослав на той світ. Бо то був не гість, а диявол. Ви вже будете жити собі спокійно, без страху.</p>
	<p>Врадувався чоловік з жінкою. Поклали на стіл для дідуся всякої їди, поклали дідуся за стіл. Жінка з одного боку сіла, чоловік з другого, а дідусь усередині. Веселяться з дідусем, цілують його і обіймають. Нараз подивився чоловік з жінкою одно на другого — дідуся нема, а на то місце, де він сидів, сонечко з вікна засвітило.</p>
	<p>І по сьогоднішній день той чоловік з жінкою жиють, і їм враз щастить.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__footnotes">
			<p><sup>*</sup> Слуп — стовп.</p>
			<p><sup>*</sup> Ковбок — відпиляний шматок колоди.</p>
		</div>
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Хутір Калинки́, Косівського району, Івано-Франківської області 1 лютого 1986 року Колобейчук Григорій Дмитрович (народж. 1930)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Гуцульщини/">Фольклор Гуцульщини</a></li>
		<li><a href="/Українська міфологія/Чорт.html">Чорт в українській міфології</a></li>
	</ul>
</footer>
<!--#include virtual="/-/inc/general__page_end.inc" -->
