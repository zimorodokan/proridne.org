<!--#include virtual="/-/inc/general__page_start.inc" -->
<title>Василь Всесильний ☼ Українська народна казка ☼ Народна творчість</title>
<meta name="Description" content="Українська народна казка Кіровоградщини «Василь Всесильний» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Василь Всесильний.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Василь Всесильний <br><span class="article__headerDescription">Українська народна казка Кіровоградщини</span></h1>
	<p>Давно, Бог його знає й коли, жив на світі богатир Василь Всесильний, і була в нього сестра. Жили вони гарно, щасливо. Той богатир щодня їздив на полювання. Коли загрожувала степовому люду небезпека, ставав надійним захисником від різної нечисті.</p>
	<p>Сестриця ж залишалася вдома. Чисто й прибрано було в їхній оселі, а на Василя завжди чекав смачний обід. Здавалося, нічого не передбачало біди.</p>
	<p>Та ось сестра візьми та й зазнайся зі Змієм. Той був надзвичайно дужим, але проти Василя Всесильного в усьому степовому краї дужчого не було. Напустивши чари, Змій підмовив дівчину звести богатиря зі світу.</p>
	<p>Раз приїхав брат додому, а сестра підсіла до нього й питає:</p>
	<p>— Скажи, Василику, чи є хто проти тебе дужчий?</p>
	<p>— Нема, — каже.</p>
	<p>— А якби зв’язати тобі руки дротом?</p>
	<p>— Розірву й дріт.</p>
	<p>— А що є таке, щоб ти не розірвав?</p>
	<p>— Усе порву, але є одне — шовк. Шовком якби зв’язати товсто, тоді б, хто його зна...</p>
	<p>— Ну добре, брате, дістану шовку. Спробуєш силу?</p>
	<p>— Добре, сестрице, дістань.</p>
	<p>Тут у пригоді став Змій. Облітав він усю околицю, знайшов найміцніший шовк і приніс дівчині. Сховала сестра Змія в погребі, що знаходився в хаті під підлогою, щоб брат часом не побачив.</p>
	<p>Ось приїхав Василь Всесильний додому. Стомлений був, хотів було пообідати й відпочити, та сестриця йому каже:</p>
	<p>— Нумо, братику, пробувати силу, поки голодний.</p>
	<p>— Нумо, — сказав він, нічого не підозрюючи.</p>
	<p>Сів богатир на лаві, а сестра давай його в’язати, давай обкручувати руки. Мотає та й мотає. Намотала вже так товсто, що й руками не обніме.</p>
	<p>— Ну, Василику, пробуй.</p>
	<p>— Добре, зараз побачу.</p>
	<p>Смикнув він — не рветься. Сестра тоді й мовить:</p>
	<p>— Вилазь, Змію, скоріше.</p>
	<p>Тільки-но Змій показав голову, а Василь Всесильний так нап’явся, що той шовк зі шкірою зліз із рук. Він тоді махнув шаблею раз, вдруге, втретє. Так три голови Змія й відлетіли.</p>
	<p>Тут усі чари зникли. Шкода стало сестрі рідненького братика. Зрозуміла вона, що наробила лиха. Давай мерщій лікувати йому руки, давай вибачатися.</p>
	<p>Василь Всесильний був людиною доброю. Та й сестру він любив. Не було в нього нікого ріднішого у світі. Помирилися вони. Тепер ніякі чари їм не завадять. Як і раніше, живуть гарно, щасливо. Одним словом, живуть і хліб жують.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>103 (7986). Василь Всесильний. СУС порівн. 315. Записано 2010 року. Цуркан Галина Іванівна (1932). Кіровоградська область, Олександрійський район, Кіровоград</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Кіровоградщини/">Фольклор Кіровоградщини</a></li>
	</ul>
</footer>
<!--#include virtual="/-/inc/general__page_end.inc" -->
