<!--#include virtual="/-/inc/general__page_start.inc" -->
<title>Про нерозумних ☼ Українська народна казка ☼ Народна творчість</title>
<meta name="Description" content="Українська народна казка Бойківщини «Про нерозумних» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Про нерозумних.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Про нерозумних <br><span class="article__headerDescription">Українська народна казка Бойківщини</span></h1>
	<p>В одному селі жила жінка з дочкою. І ходив до тої дівки парубок. Пішов він у армію, відслужив, прийшов домів та й іде до своєї нареченої. Приходить до них, а мама з дочкою сидять і прядуть куделю. Він заходить до хати, а вони так обі плачуть, що ну. Він питається:</p>
	<p>— А чого ви так обидві плачете?</p>
	<p>А тота наречена його каже:</p>
	<p>— Та як нам не плакати? Я собі подумала, що як я вийду заміж, то в мене буде дитина. Я буду прясти куделю, та як зараз пряду, і дитині впаде паздеро в очі, і вона буде плакати.</p>
	<p>— А ви, мамо, чого плачете?</p>
	<p>— А я плачу за внуком, бо й мені жаль. Дочка за дитиною, а я за внуком плачу.</p>
	<p>І він подумав собі: «Тьху, бодай вам, які ви нерозумні. Ще я не женився, ще нема дитини, а ви вже плачете». І думає він собі: «Не буду женитися, йду геть. Може, найду десь ліпшу». І пішов на друге село.</p>
	<p>Приходить він до другого села, зайшов до хати, а там якраз вечеряли. Він дивиться, а вони їдять бульбу та все бігають до комори запивати молоком, бо бульба була гаряча. Він собі думає: «Йо-йой, які тут люди, ще нерозумніші». І пішов геть, на третє село.</p>
	<p>Іде він селом, дивиться, якісь двоє поставили драбину горі церквою, взяли корову за роги на мотуз і тягнуть горі драбиною.</p>
	<p>Він говорить до них:</p>
	<p>— Що ви, люде добрі, робите?</p>
	<p>А вони йому говорять:</p>
	<p>— У нас худоба не годувалася, і ми пообіцяли дати корову на церкву. Вони думали, що як дати корову на церкву, то треба висадити її на церкву догори. Не знали, що треба її продати та гроші дати.</p>
	<p>І побачив він, що нерозумних багато, та й пішов додому. Але на тій дівці не женився.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>66 (2073). Про нерозумних. СУС — 1210+1263+1384+1450. 11 січня 1990 року. Іршан Марія Григорівна (1934). Львівська область, Турківський район, село Комарники</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Бойківщини/">Фольклор Бойківщини</a></li>
	</ul>
</footer>
<!--#include virtual="/-/inc/general__page_end.inc" -->
