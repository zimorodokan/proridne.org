<!--#include virtual="/-/inc/general__page_start.inc" -->
<title>Пригоди царського сина ☼ Українська народна казка ☼ Народна творчість</title>
<meta name="Description" content="Українська народна казка Гуцульщини «Пригоди царського сина» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Пригоди царського сина.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Пригоди царського сина <br><span class="article__headerDescription">Українська народна казка Гуцульщини</span></h1>
	<p>Був цар та й мав одного хлопця. Та й хотів на того хлопця урядовання передати. А хлопець каже: — Тату, я не переберу урядовання, поки не побачу світ. Цар сказав:</p>
	<p>— То йди в світ, я тобі дозволяю.</p>
	<p>Пішов той хлопець у другу державу, а там у царя билися за царську дівчину. Він думає: «Ану й я піду туди». Прийшов він, а там багато таких, як він, зійшлося. Він питає:</p>
	<p>— Ну, як мемо воювати? Давайте я стану на дверях, а ви йдіть на мене по одному. А як звоюєте мене, другого поставите на дверях замість мене.</p>
	<p>І він перевоював усіх. І підійшов його стрий. А він не хотів йому шию стинати, а лиш руку шаблею вдарив. Той скричав, що вже по всему. А царський син пішов собі на свою квартиру та й відпочиває. А дівчина того другого царя посилає д’ него свою нанашку. І просить, аби дав свою адресу. А він не хотів дати адресу, але за то, що нанашка прийшла, дав їй свій золотий перстень.</p>
	<p>А нанашка пішла до дівчини та й каже:</p>
	<p>— Він не хотів дати свою адресу, але дав тобі свій перстень. Другої днини вона ще раз посилає до него нанашку. Приходить знов тота нанашка і знов просить, аби він дав свою адресу. А він знов не хоче дати адресу, а стяг з руки другий перстень і дав нанашці. Баба знов приходить ід’дівчині та й не каже, що їй дав, а каже, що дав дівчині. Та й віддала й другий перстень дівчині.</p>
	<p>На третій день знов таки посилає дівчина д’нему нанашку, аби дав адресу. А він знімає з руки перстень і каже:</p>
	<p>— Оцей перстенець дасте дівчині і скажете їй, що як вона хоче зо мною бути, то би прийшла на ту й на ту вулицю. Я там буду.</p>
	<p>Нанашка ї’ це сказала та й дає ще й третій перстень. І сказала:</p>
	<p>— Він сказав, би ти на тій і тій вулиці була. Він там буде. Поклала вона тоти три персні в мошеночку з пацьорок, взяла собі то на шию і пішла на ту вулицю, котру він назвав. Зустрілися вони, і він сказав ї’:</p>
	<p>— Ти би пішла зо мною?</p>
	<p>А вона йому сказала:</p>
	<p>— Йо.</p>
	<p>— Як підеш, то завтра раненько аби-с прийшла тут. Я тут буду, та й поїдемо.</p>
	<p>Він рано виїздить конем туди, а вна його вже чекає. Він вклонився їй, вона імила його за шию, і він її підняв на коня, і вони поїхали.</p>
	<p>Довго їхали вони конем і заїхали на полянку під ліс. І зупинилися спочити, бо змордувалися. Вона як сіла на землю, так відразу й заснула. Надлетів орел. Він побіг д’коневи, аби орел коня не сполошив. А орел увидів, що в неї щось на грудях блищить, та й ухопив то. Та й то ся урвало, і орел з тим полетів. А він побіг дивитися, де орел то пустить. Хотів то взяти. А орел надлетів над море і ту торбинку пустив. А цей що? Сів у човен та й поплив до того місця. Може, він побачить ту торбинку та й вибере з води. Усе далі, далі човном. А вітер зачав сильно віяти і займив його далеко в море. Він увидів, що вже нема жарту. А тут корабель з іншої держави йшов. Хлопець узяв хустинку на руку та й просить рятунку. Увиділи його з корабля, тоти матроси сіли в свій човен, аби йому дати рятунок. Лишень хапнули його у свій човен, а його пішов на дно.</p>
	<p>І взяли його в другу державу. І цар тої держави узяв його до себе. І все він думав, що ж сталося з його дівчиною.</p>
	<p>А вона встала — ні хлопця, ні коня та й ні перснів нема. Що ж сталося? Устидно їй вертатися д’татови. А на тому березі був маленький шпиталик коло порту. І вона попросилася там на роботу та й стала санітаркою. А вона була вчена, і скоро її по службі підняли вище. І подумала вона: «То замалий шпиталь. Я буду писати до інших держав, щоб мені допомогли розбудувати шпиталь великий». І написала вона до кількох держав. І прислали гроші, і шпиталь розбудовують, але грошей трохи не стало. Вона далі писала, і таки той шпиталь добудувала. І тоді пише вона до всіх держав, аби йшли подивитися, на що вони давали гроші.</p>
	<p>Поз’їздилися всі, та й того молодого хлопця тато приїхав, цар разом з царицею. Приїхав та й заслаб. І забаг риби їсти. Пішли риболови, імили рибу та й дали на кухню. А та царська донька і за кухнею призирала. Як розпороли рибу, найшли в ній мошеночку з перснями.</p>
	<p>Вона подивилася і пізнала то, бо вона сама ту мошеночку плела і ті персні там клала. Але не признається нікому нічого.</p>
	<p>А мама його як глипнула, та й пізнала, що то її сина персні. Глипнула та й обімліла. Дали їй ліків, вона відійшла. Та й питають ї’:</p>
	<p>— Що є?</p>
	<p>А вна каже:</p>
	<p>— Ади, це мого сина персні. Видно, вже його риба з’їла. А дівчина каже:</p>
	<p>— Ви не гризіться, не журіться. Тут усякий народ проходить. Як щось почую про вашого сина, я зразу вам напишу.</p>
	<p>А він жив у того царя, де його взяли, дванадцять рік. А тоді попросив він, що хоче відвідати свою родину. А той цар сказав:</p>
	<p>— Як хочеш іти, я тебе не спираю. І плату я тобі за твою службу дам таку: за кожний рік бербеничку золота.</p>
	<p>Наклали йому в бербениці золота, а він зверху прикрив сіллю. Та й то запечатав і відсилає в той шпиталь. Та й самий сідає на корабель і їде до того шпиталю. Як приїхав він, вона його ніби й пізнала, але не точно. А може, це й не він? Крутиться коло него, аби дізнатися, чи то він, чи ні. А він ліг спати та й у сні говорить: «Йой, Пилипінко моя, Пилипінко, де ти ся діла?» А їй було ім’я Пилипінка.</p>
	<p>Та й тоді перебирається вона так, як він її лишив, у то саме вбрання, і приходить у його кімнату. І ніби собі газету читає. А він питає:</p>
	<p>— Що нового в газеті?</p>
	<p>А вона мовчить, нічого не каже. А тоді сказала:</p>
	<p>— А ти мене не пізнаєш?</p>
	<p>— Відки я можу пізнати?</p>
	<p>— Я, — каже, — тота, що ти мене взяв від тата й від мами.</p>
	<p>І тоді все порозказувала йому. І зразу написала до його мами. І приїздять його тато й мама і забирають його до себе. Та й забирають її. І тоді вона пише до свого тата: «Татку, я у тій і тій державі віддаюся. Я вас дуже прошу на весілля». І було весілля. І на цім скінчилося.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Баня-Березів, Косівського району, Івано-Франківської області 16 лютого 1986 року Кицелюк Грицько Васильович (1910 року народження)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Гуцульщини/">Фольклор Гуцульщини</a></li>
	</ul>
</footer>
<!--#include virtual="/-/inc/general__page_end.inc" -->
