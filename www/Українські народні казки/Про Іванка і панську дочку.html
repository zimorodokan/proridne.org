<!--#include virtual="/-/inc/general__page_start.inc" -->
<title>Про Іванка і панську дочку ☼ Українська народна казка ☼ Народна творчість</title>
<meta name="Description" content="Українська народна казка Покуття «Про Іванка і панську дочку» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Про Іванка і панську дочку.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Про Іванка і панську дочку <br><span class="article__headerDescription">Українська народна казка Покуття</span></h1>
	<p>У село прийшов з-за границі вербовщик. І вербує молодих хлопців, каже, що будуть вчитися на спеціалістів. У Пилипівку першого тижня прийшов він у село, повербував хлопців і дає грошей, кілко котрий хоче. Приходять м’ясниці, хлопці гуляють, танцюють. Приходить говіння, і прийшов той вербовщик їх забирати. І знов дає їм гроші.</p>
	<p>Забрав їх той вербовщик, і йшли вони вісім день піше, а сімнадцять день колією їхали. Привів їх вербовщик у степ. А там довкола обкладено муром і брама залізна. Завів він їх туди і дає їсти, кілко хто хоче.</p>
	<p>Але оден серед них був мудрий хлопець, одної баби син. Підходить він до брами до вартового і питає:</p>
	<p>— Як би я відци втік?</p>
	<p>— Відци ніхто живий не вертається. Через пару день знов він підходить.</p>
	<p>— Як би я втік? А вартовий каже:</p>
	<p>— Принеси мені таку грудку золота, як твоя голова, то я тебе пущу. У пару день приносить він таку грудку золота, бо там було його доста. Та й каже вартовий хлопцеви:</p>
	<p>— Вже нема одного з вас, того ситого. Сало й кров на аптеку, а м’ясо й кости на добриво. І всім вам таке буде.</p>
	<p>І взяв у него вартовий то золото і не пустив. Каже:</p>
	<p>— Принеси ще грудку золота.</p>
	<p>Приніс він і дає йому то золото, а той каже:</p>
	<p>— Завтра рано маєш тікати. Зберися файно.</p>
	<p>— Добре.</p>
	<p>Набрав він собі золота, срібла, і відпустив його вартовий. Тікає він, тікає, і нарешті похоплює його ніч. А там панський двір. Іде він проситися на ніч, а пан каже:</p>
	<p>— До стайні спати.</p>
	<p>Виспався він, вмивається коло керници. Як втворив свою валізу, то засіяло на весь двір. А в того пана була панночка. Взяла вона його на спацір у парк. А він уже вмів балакати, як у тій державі говорять. І договорилися вони, що панночка буде за него віддаватися. Та де! Не хотять її родичі за него давати.</p>
	<p>— Як не за него, то ні за кого не йду.</p>
	<p>І погодилися вони, буде весілля. Пан поробив шлюбне вбрання. Але то не мало бути ніякої зморшки ні на вбранню, ні на взутті, бо то трафне, то гріх у них був.</p>
	<p>Весілля. Музика, гостей повно до шлюбу йдуть. Гості співають. Вертаються додому, а всі гості й родичі плачуть.</p>
	<p>— Що за нещастя? — питає він. — Як у нашім краю весілля і музика грає, то всі співають.</p>
	<p>А з її родини підходить один чоловік і каже:</p>
	<p>— Вас мають зараз обох ховати.</p>
	<p>— Чого?</p>
	<p>— В молодої черевик зморщений.</p>
	<p>Пан замовив трунви. Та їх у трунви, відвезли на цвинтар і поклали в гробовець. Він каже:</p>
	<p>— От і маєш. Не зарізали мене, то поховали живого.</p>
	<p>Він скинув з себе віко, з неї скинув. Гробовець відкрив, що було в трунвах, забрав. І тікає з своєю жінкою додому.</p>
	<p>Прийшли вони туди, мама стара, не видить, хата не крита, самі кізли стоять. Та й бідують вони, він ходить молотити по багачах. А жінка, багацька дочка, нічого не робити знає. Одного разу каже він:</p>
	<p>— Жінко, я перебираюся на ворожбита та й іду до твоїх родичів. Проїхав він сімнадцять день колією, приїхав понад браму та й кричить:</p>
	<p>— Я є ворожбит усього світу! Кому що треба знати, я можу сказати! Виходить паня.</p>
	<p>— Ви вмієте ворожити?</p>
	<p>— Вмію.</p>
	<p>А то його теща. Взяв він її за руку та й каже:</p>
	<p>— Ваш чоловік має тілко й тілко років, худоби тілко й тілко...</p>
	<p>Так він їй усе файно «вгадав»! І йому заплатили файні гроші, і поїхав він додому. Приїхав, пошив трохи соломою хату, вже жиють не так зле. Але нарешті того не стає, того не стає. Каже вона:</p>
	<p>— Слухай, Іване, я перебираюся на ворожку і їду до свої мами. Проїхала вона сімнадцять день колією, стала перед брамою і кричить:</p>
	<p>— Я є ворожка всього світу! Кому що треба знати, я можу сказати! Вийшла її мама, а вона каже:</p>
	<p>— Дайте, паня, руку.</p>
	<p>А паня дивиться на ню. Дивиться, дивиться та й пізнала. Та й крикнула:</p>
	<p>— Ти проклята грішниця! Йди, аби я тебе не виділа!</p>
	<p>Але мама мамою. Надавала їй грошей, золота, так, що та ледве завдала. І поїхала вона до чоловіка. І вже вони жиють добре, мають гроші, мають все, що треба. А там пан продавав свій двір. Пішов Іванко, закупив у пана поле, худобу, коні, і жив Іван у тім дворі. Але прийшла радянська влада, і поле забрали, все забрали, а Іван з жінкою мусіли тікати.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Русів, Снятинського району, Івано-Франківської області 28 лютого 1987 року Тутецький Василь Дмитрович (1911)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Покуття/">Фольклор Покуття</a></li>
	</ul>
</footer>
<!--#include virtual="/-/inc/general__page_end.inc" -->
