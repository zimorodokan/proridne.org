<!--#include virtual="/-/inc/general__page_start.inc" -->
<title>Видимо й Невидимо ☼ Українська народна казка ☼ Народна творчість</title>
<meta name="Description" content="Українська народна казка Кіровоградщини «Видимо й Невидимо» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Видимо й Невидимо.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Видимо й Невидимо <br><span class="article__headerDescription">Українська народна казка Кіровоградщини</span></h1>
	<p>Був собі пан та лакей. То як були вони ще малими, так укупі гралися і все у них було нарівно. А як став панич паном, то так зненавидів того лакея, що почав вигадувати та приказувати, щоб він зробив те й те, та все таке, щоб його можна було знищити.</p>
	<p>Усе те лакей поробить, живим вернеться. От раз пан загадує йому:</p>
	<p>— Принеси мені Видимо й Невидимо.</p>
	<p>Той іде, плаче. Прийшов десь у ліс, та такий страшенний, що Господи! Дивиться, стоїть хатка. Він пішов у ту хатку та й заховався під припічок. Коли був обід, приходить дід та й гукає:</p>
	<p>— Видимо й Невидимо, подай стіл!</p>
	<p>Тут відразу де не взявся стіл, а на ньому усякі напитки і наїдки. От дід напився, наївся та й каже:</p>
	<p>— Видимо й Невидимо, прибери!</p>
	<p>Зараз де все оте й поділося. А той лакей з-під припічка усе те бачить. От як дід пішов, лакей виліз.</p>
	<p>— Ану, — каже, — і я зажадаю собі того. Видимо й Невидимо, подай стіл!</p>
	<p>Зараз де що і взялося. Він напився, наївся, а тоді і питає:</p>
	<p>— А що, Видимо й Невидимо, може, тобі у цього хазяїна набридло?</p>
	<p>— Та набридло, — каже.</p>
	<p>— Так ходімо зі мною.</p>
	<p>— Ходім.</p>
	<p>От і пішли. Він щоверсти гукає:</p>
	<p>— Видимо й Невидимо, чи ти тут?</p>
	<p>— Тут, тут, хазяїне, не бійся, я не останусь.</p>
	<p>Коли це ідуть, бачать, що покої будуються. Людей нікого не видно, тільки один топір і теше, і рубає, і піднімає. Видимо й Невидимо йому каже:</p>
	<p>— Поміняй мене на топір-саморуб. А потім я повернуся, як тільки гукнеш.</p>
	<p>А тут і дідок іде. Лакей і каже:</p>
	<p>— Проміняй мені, діду, цей топір на Видимо й Невидимо.</p>
	<p>— Яке ж воно?</p>
	<p>Він тоді зараз:</p>
	<p>— Видимо й Невидимо, подай стіл!</p>
	<p>Тут все і з’явилося. Дід напився, наївся, а тоді каже:</p>
	<p>— Це добра штука. Чому не проміняти?</p>
	<p>Та й віддав йому топір. От він вийшов за кряж та:</p>
	<p>— Видимо й Невидимо!</p>
	<p>— Тут, тут, хазяїне, коло тебе!</p>
	<p>От випало йому знов іти лісом. Іде він і бачить, що скаче кругом лісу ломачка, а в лісі ходить дідок.</p>
	<p>— Що це, питає, діду, в тебе таке?</p>
	<p>— Та це дубинка-самобійка. Ану, — каже, — дубинко-самобійко, ходи!</p>
	<p>Та ломачка як почала скакати. Що не скочить, то дуба звалить. Він тоді до свого:</p>
	<p>— Видимо й Невидимо, подай стіл!</p>
	<p>Зараз дещо і взялося. Дід напився, наївся та й пристав до нього:</p>
	<p>— Проміняй мені його на ломачку-самобійку.</p>
	<p>А Видимо й Невидимо каже йому:</p>
	<p>— Можеш міняти, бо я знову, як гукнеш, у тебе буду.</p>
	<p>Він проміняв, узяв ту ломачку-самобійку, вийшов із лісу та й каже:</p>
	<p>— Видимо й Невидимо!</p>
	<p>— Тут, тут, хазяїне, коло тебе!</p>
	<p>От приходять вони у місто. Зайшов він у трактир і зараз як закомандує:</p>
	<p>— Видимо й Невидимо, подай стіл!</p>
	<p>Відразу дещо і взялося. Він напився, наївся та й ще коло себе чоловік десять нагодував. А тоді:</p>
	<p>— Видимо й Невидимо, прибери!</p>
	<p>А у тому трактирі гуляв вояка. Побачив це та й каже:</p>
	<p>— Це ще не штука. А от штука. Ану, прути, нуте!</p>
	<p>Де не взялися прути, заходять коло нього, аж свистять.</p>
	<p>— Ось, проміняй, — каже, — на твоє Видимо й Невидимо.</p>
	<p>А Видимо й Невидимо каже:</p>
	<p>— Та проміняй, бо я знов у тебе буду.</p>
	<p>Він проміняв його на ті прути. Тільки вийшов за місто та й:</p>
	<p>— Видимо й Невидимо!</p>
	<p>— Я тут, хазяїне, не бійся.</p>
	<p>От прийшов він до свого пана, а в нього саме гості були, люду понаїздило такого. Пан, як побачив, що він вернувся, то й кричить:</p>
	<p>— Ей, подай канчук!</p>
	<p>— Ні, — каже той, — підожди. Бий гостей, ломачко-самобійко, та добре бий!</p>
	<p>Як почала та ломачка гостей чистити. Кого побила, а хто повтікав. Він тоді до прутів:</p>
	<p>— Ану, прути, нуте!</p>
	<p>Як візьмуться ті прути коло пана. От як відчистив добре пана, то той йому вже нічого не казав.</p>
	<p>А тоді давай будуватися. Ломачка-самобійка дуби валить, топір-саморуб сам тягає, сам рубає, а він тільки походжає і приказує. Всі самі знають, що робити.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>277 (8179). Видимо й Невидимо. СУС —. Записала Дмитрук Анастасія 2010 року. Дмитрук Ольга Лук’янівна (1929). Кіровоградська область, Новоукраїнський район, Лосятин</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Кіровоградщини/">Фольклор Кіровоградщини</a></li>
	</ul>
</footer>
<!--#include virtual="/-/inc/general__page_end.inc" -->
