<!--#include virtual="/-/inc/general__page_start.inc" -->
<title>Ганцин ☼ Українська народна казка ☼ Народна творчість</title>
<meta name="Description" content="Українська народна казка Гуцульщини «Ганцин» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Ганцин.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Ганцин <br><span class="article__headerDescription">Українська народна казка Гуцульщини</span></h1>
	<p>Вояк Ганцин прослужив дванадцять років у війську і вертався додому. Дома не мав він ні тата, ні мами, лишив маленьку хатчину. Іде він та й думає: «Господи святий, як я прийду додому, чи буду я мати де переспати? Чи ще не завалив сніг та й дощ мою хатчину?» Та й іде лісом.</p>
	<p>А там ішли Ісус Христос, святий Петро та й святий Павло, але другим боком ішли. Каже Ісус Христос:</p>
	<p>— Ану-ко, Петре, іди до того вояка і спитай, чи він щось нам дасть. Попроси, би нам щось дав.</p>
	<p>Приходить до нього Петро та й каже:</p>
	<p>— Ви йдете з війська. Ви би нас чимось не спомогли?</p>
	<p>— А вас скільки є?</p>
	<p>— Три.</p>
	<p>— Ну то я вам даю, — каже, — один хліб та й ґрейцар. А котрий з вас найстарший? — каже Ганцин.</p>
	<p>— Та ми всі три однакі.</p>
	<p>— Ну то всі три рівно поділіться.</p>
	<p>Дав він то та й пішов далі. А Петро приходить до Ісуса Христа та й каже:</p>
	<p>— Господи, він дав нам хліб і ґрейцар. Каже Ісус Христос другому, Павлови:</p>
	<p>— Іди ти.</p>
	<p>Пішов і той. Та й каже Ганцинови:</p>
	<p>— Ви би нас чимось не здарили?</p>
	<p>— Здарю, — каже, — скільки вас?</p>
	<p>— Нас є три.</p>
	<p>— Нате хліб та й ґрейцар, усі три рівно поділіться.</p>
	<p>Ідуть вони ще кавалок, ідуть, одні других не видять. Та й каже Ісус Христос:</p>
	<p>— Іду я тепер до нього щось просити. А Петро каже:</p>
	<p>— Господи, не йди, він і сам нічого не має. Він, — каже, — такий бідний іде додому, такий змучений. Не йди.</p>
	<p>— Я таки йду. Приходить до вояка.</p>
	<p>— Здоров, Ганцин.</p>
	<p>А Ісус Христос перемінився на його товариша, що гейби в армії разом служили.</p>
	<p>— Здоров, — відповідає Ганцин.</p>
	<p>— Ти йдеш додому?</p>
	<p>— Та йду, — каже, — йду. Але не знаю, що дома застану.</p>
	<p>— Та, може, щось застанеш.</p>
	<p>Та й ідуть, говорять, як у армії служили разом. І каже Ісус Христос:</p>
	<p>— Нам треба розходитися. А ти би, — каже, — нас чимось не здарив:</p>
	<p>— Та, — каже, — чого ні? Маю, — каже, — хліб та й ґрейцар та й дам. А скільки вас?</p>
	<p>— Та три.</p>
	<p>— То всі три рівно поділіться.</p>
	<p>— Добре.</p>
	<p>Та й роздякувалися, розпрощалися і один пішов у один бік, а другий у другий. Прийшов Ісус Христос та й каже Петрови й Павлови:</p>
	<p>— Ви чекайте мене, а я ще раз іду до него.</p>
	<p>І вже він перемінився на інакшого чоловіка. Приходить до вояка, ідуть вони, говорять. І каже Ісус Христос:</p>
	<p>— Що би ти, Ганцине, жадав за то, що ти перше трьох іздарив?</p>
	<p>— Та, — каже, — нічого не хочу, аби мені хтось дав. Я, — каже, — мав та й дав, а тепер не маю та й не дам.</p>
	<p>А Ісус Христос каже:</p>
	<p>— Не в мене, але що би ти в бога просив?</p>
	<p>— Е, якби мені бог дав то, що я хочу.</p>
	<p>— То кажи, може, бог дасть.</p>
	<p>— Хочу мати таке. Люльку та й капшук, щоби я курив. Та й хочу мати такий рупцак&nbsp;<sup>*</sup>, що як скажу: «Га́йди в рупцак!», аби все йшло в рупцак. А як скажу: «Гайди з рупцака!», аби все виходило. Та й таку сопілку хочу, що як буде грати, аби все гуляло. Та й хочу мати такі карти, що як буду в них грати, аби я виграв усе, і більше не годен був ніхто виграти, окрім мене.</p>
	<p>Ісус Христос каже:</p>
	<p>— Бог тобі то все дасть.</p>
	<p>Та й розлякувалися і розійшлися. Іде собі Ганцин, іде, а тоді подумав: «Господи, як я здрімався. Я трішки ляжу спати».</p>
	<p>Сонечко пригріло, пастухи пасуть вівці. І корови пасуть пастухи. І Ганцин ліг спати. Заснув, устає, дивиться, люлька, тютюн, карти й сопілка — все є. І торба тота є.</p>
	<p>Він думає, як випробувати торбу. Дивиться, біжать пси. А він каже:</p>
	<p>— Гайди, пси, в торбу!</p>
	<p>І пси залізли в торбу. Він сказав:</p>
	<p>— Гайди з торби!</p>
	<p>І пси вийшли з торби. А Ганцин думає: «Ану заграю в сопілку». Заграв у сопілку — маржина гуляє, діти гуляють — все гуляє. Добре! Але думає він ще: «З сопілкою й торбою все добре. Але в карти я ще не грав». Та й думає: «Чи нема в мене в кишені якогось заплутаного ґрейцара, щоб я купив їсти?» Та й помацав і найшов ґрейцар. Іде в корчму, там п’ють, їдять пани. А він заглядає. А пан до пана:</p>
	<p>— Ти би, — каже, — не хотів з цим прошаком заграти в карти? Дав би тобі сотку.</p>
	<p>А той каже:</p>
	<p>— За сотку заграю, най буде.</p>
	<p>— А що, — каже, — старче, ти заглядаєш тут? Не хочеш їсти?</p>
	<p>— Та, — каже, — хочу.</p>
	<p>— Та ходи ближче. Підійшов ближче.</p>
	<p>— Ти би не сів з нами в карти заграти?</p>
	<p>— Та чого ні?</p>
	<p>Дістають вони карти, а він каже:</p>
	<p>— Я маю свої. Новенькі.</p>
	<p>Грають вони в карти, і він все виграє. Що було, все повигравав. А корчмар каже:</p>
	<p>— Ану я заграю з тобою. Як я програю, так тобі даю корчму. Почали грати, корчмар програв, корчма Ганцинова. А корчмар каже:</p>
	<p>— Ти знаєш що? Я тобі даю ще куфер грошей, але би ти переспав у тій хаті, що генди недалеко є.</p>
	<p>— Добре, — каже, — я пересплю там.</p>
	<p>А там були чорти, що їли людей. І підлога в тій хаті залізна, і все залізне. Та й гай пішов він туди на ніч. Посидів трохи, а тоді ліг і лежить. Приходять чорти. Та й кажуть:</p>
	<p>— Ми будемо тебе їсти.</p>
	<p>— Е, — каже, — чекайте, ви мене не будете їсти. Я маю горіхи, їх будете їсти.</p>
	<p>А він має горіхи та й має кулю залізну. Та й товче горіхи, та й дає їм їсти. Вони їдять та й кажуть:</p>
	<p>— То добре.</p>
	<p>А він їм дає ту кулю:</p>
	<p>— Нате товчіть самі зубами. У вас зуби моцніші, як у мене. Маєте їсти цей «горіх».</p>
	<p>А вони ту кулю товчуть, товчуть та й не годні. Та й кажуть:</p>
	<p>— Він, видко, дужчий від нас.</p>
	<p>А він думає: «Та й що робити? Дивитися, як ті горіхи їдять?» Та й каже:</p>
	<p>— Знаєте що? Я би вам заграв у сопілку.</p>
	<p>— Та най буде.</p>
	<p>Він грає та й грає, а чорти гуляють та й гуляють. Та й підлогу вже поломили залізну. Вже підлоги нема. Він би ще грав, але вже й не годен грати. Та й каже:</p>
	<p>— Знаєте що, ви погуляли, ідіть в торбу. Гайди в торбу! І запхав усі чорти в торбу.</p>
	<p>Корчмар посилає рано слугу, аби повимітав кістки з чоловіка, а чоловік спить на чортах. Слуга задзвонив ключами, ввійшов — той спить. Слуга питає:</p>
	<p>— Ви добре переночували?</p>
	<p>— Все добре. Що було, то все в торбі.</p>
	<p>Той пішов та й сказав, що там підлога пірвана. Та й сказав, що «все в торбі». А корчмар каже:</p>
	<p>— Ну й що? Програв я. Що будемо тепер робити? Приходить корчмар до Ганцина та й каже так:</p>
	<p>— Корчму бери собі. А я беру коні, бричку та й куфер з грішми і їду геть.</p>
	<p>А Ганцин корчму лишив. А чорти забрав та й іде з ними в місто. Пішов купив собі файну одежу, перебрався на пана. Іде, дивиться, така файна дівка несе воду жидам. А він каже:</p>
	<p>— Дівчино, ану поклади ту воду і ходи сюди. А вона не знала, що й він з бідних. Підійшла.</p>
	<p>— Що пан хоче?</p>
	<p>— Ти би пішла за мене?</p>
	<p>— Пішла б, — каже.</p>
	<p>— Лишай, дівко, тоти відра і сідай на цю бричку.</p>
	<p>Сіли вони й поїхали. Він купив дівчині убрання, перебрав її на паню і поїхали вони далі. Їдуть, а там дванадцять чоловік молотять збіжжя. Він пішов до них з тою торбою.</p>
	<p>— Хлопці, що би хотіли, би ви мені годину били цю торбу ціпами?</p>
	<p>— Та, — каже, — ми наймлені в пана, ви йдіть кажіть панови. А він гроші мав. Пішов до пана та й каже:</p>
	<p>— Пане, плачу, що хочете, най годину мені ці дванадцять чоловік б’ють цю торбу ціпами.</p>
	<p>— А ви що маєте в торбі?</p>
	<p>— Та гріхи.</p>
	<p>— Е, — каже, — най гріхи б’ють. Та й не буде нікому гріха, бо гріхи повбивають.</p>
	<p>Та й молотять торбу ціпами, а чорти в торбі пищать. Фест пищать. Та й питають ті, що молотять:</p>
	<p>— Що там?</p>
	<p>— Гріхи.</p>
	<p>— Биймо добре, як це гріхи. Най не буде гріхів.</p>
	<p>Вибили тото фест, і їдуть вони далі. Дивиться він, є кузня. Повертає він на кузню та й каже тим, що вчаться на ковалів:</p>
	<p>— Що би ви хотіли, аби годину клевцями це били?</p>
	<p>— А то що?</p>
	<p>— Гріхи.</p>
	<p>— Та кажіть панови. Як пан нам скаже, ми будемо бити. Пішов до пана.</p>
	<p>— Ви би не позволили, би хлопці били цю торбу мою годину? Я плачу.</p>
	<p>— А то що там у тебе?</p>
	<p>— Гріхи.</p>
	<p>— Най б’ють. Бийте, хлопці, добре, не буде гріхів.</p>
	<p>Хлопці б’ють, а то пищить у торбі. Били, били, та й везе він ту торбу з чортами далі. Проїхав ще трохи та й думає: «Та доки буду це везти? Нащо мені цего?» Та й то вигнав з торби:</p>
	<p>— Ви йдіть, куди хочете. І пішли чорти.</p>
	<p>Приїха́є на місце, де хатина його була. А то вже нічого нема, лиш пляц від хатчини. А хатчини нема. Каже він жінці:</p>
	<p>— Берім та рубаймо якесь пруття і городім загороду. Та й будемо ліс возити, аби збудувати хату, би ми тут жили. Та й будемо робити, та й їсти будемо.</p>
	<p>А ґрунту було доста. Вже вони розжилися, мають маржину. У рік вродився хлопчик у них. Він каже:</p>
	<p>— Жінко, на Петра я йду в поле подивитися, чи збіжжя час жати, чи не час.</p>
	<p>— Та йди.</p>
	<p>Пішов він у поле, а дощ такий ллє, що страшне. Так він намок, що прийшов додому мокріський. Прийшов та й каже:</p>
	<p>— Йой, як мене намочило. А вона питає:</p>
	<p>— Дитину треба хрестити. Найшов ти вже кумів?</p>
	<p>— Ні, не найшов.</p>
	<p>— Підеш завтра шукати. Шукай, як інші шукають. Іде він, а назустріч іде святий Петро.</p>
	<p>— Ти куди, Ганцине?</p>
	<p>— Та йду кумів шукати.</p>
	<p>— А ти би мене в куми не взяв?</p>
	<p>— Та чого ні? А ти хто?</p>
	<p>— Я Петро Святий.</p>
	<p>— Тебе не візьму, бо я пішов на Петра в поле, а ти пустив дощ і так мене намочив, що я ледве додому прийшов.</p>
	<p>Іде він далі та й здибає Ісуса Христа.</p>
	<p>— Ти куди, Ганцине? Каже він:</p>
	<p>— Я йду кумів шукати.</p>
	<p>— А ти би мене не взяв?</p>
	<p>— А ти хто є?</p>
	<p>— Я бог.</p>
	<p>— Нє-е, тебе не возьму, ти неправильно робиш.</p>
	<p>— А що?</p>
	<p>— Ти даєш одному багато, а другому нічого. А третій має середньо. Ти не ділиш поправді.</p>
	<p>А він сам ділив по-правдішньому.</p>
	<p>Іде він далі. Та й притомився вже. Іде і здибає Смерть. Каже вона:</p>
	<p>— Ти куди, Ганцине?</p>
	<p>— Та йду кумів шукати.</p>
	<p>— А ти би мене не взяв у куми?</p>
	<p>— А ти хто?</p>
	<p>— Смерть.</p>
	<p>— Тебе возьму.</p>
	<p>Взяв він і привів Смерть. Та й охрестили дитину і три дні балювали. А в три дні каже Смерть:</p>
	<p>— Я вже йду додому. Уже мушу бути там, у раю, мушу душі збирати.</p>
	<p>— Кумо, я тебе таку страшну, чорну, та зубату, та окату взяв у куми. А що ти мені даєш за це?</p>
	<p>— За це тобі десять років життя. А це не одно літо. Вона його торби навіть і не виділа. А він каже:</p>
	<p>— Гайди, кумо, в торбу!</p>
	<p>Кума заскочила в торбу, він поклав торбу в шафу і закрив. А бог посилає ангелів і каже їм:</p>
	<p>— Йдіть кажіть, най він пустить Смерть, бо людям треба вмирати. Вони мучаться, є серед них каліки.</p>
	<p>Приходять ангели й кажуть:</p>
	<p>— Пусти Смерть, бо люди мучаться.</p>
	<p>— Я її не пущу, бо я ще маю десять років жити. Як пущу, то вона мене першого зітне. І я вже не буду жити. А я хочу жити.</p>
	<p>Пішли до бога, а бог каже:</p>
	<p>— Ідіть кажіть, що буде жити, скільки хоче. Най скаже, скільки хоче. Стільки й буде жити.</p>
	<p>Приходять до Ганцина і кажуть:</p>
	<p>— Скільки хочете жити, стільки й будете, кажіть, скільки?</p>
	<p>— Хочу, би я діждав пращат&nbsp;<sup>*</sup>, а від пращат ще пращат і пращенят&nbsp;<sup>*</sup>. Отакі роки би я прожив і не вмирав. А тоді най вмираю.</p>
	<p>— Та най буде.</p>
	<p>Пішов він та й пустив Смерть. Пішла Смерть.</p>
	<p>І дочекався він багатьох пращат. Та вже такий з него дідо зробився, що в колисці його колишуть і з ложечки годують. А Смерть приходить та й каже:</p>
	<p>— А що, Ганцине-куме, йдемо?</p>
	<p>— Ой кумо, тепер ідемо. Але, кумо, ти вже виділа мою торбу, але не виділа решту того, що я маю. Бери мене, але, — каже, — я тут ще маю карти, треба їх взяти з собою. Та й, ади, люлька з тютюном. А торби, — каже, — нема і сопілки нема. А це, що є, бери зо мною.</p>
	<p>— Добре.</p>
	<p>Взяла вона його, ідуть до раю. Прийшли та й стук-стук.</p>
	<p>— Хто там?</p>
	<p>— Правильні душі та й Ганцин.</p>
	<p>— Правильні душі — до раю, а Ганцина не треба, би він тут біду заводив.</p>
	<p>Каже Ганцин:</p>
	<p>— Знаєш що? Іди і загальні душі забери до пекла. І мене возьмеш з ними туди. І буду я в пеклі.</p>
	<p>Приходять і стук-стук у двері.</p>
	<p>— Хто там?</p>
	<p>— Загальні душі та й Ганцин.</p>
	<p>— Загальні душі — у котел, а Ганцина нам не треба. Ганцин каже:</p>
	<p>— Ти знаєш що, кумо? Іди набирай тих душ знов і веди сюди.</p>
	<p>А я тут буду. І не кажи, що я є. А я заскочу та й буду сидіти з чортами.</p>
	<p>— Най буде. Смерть застукала.</p>
	<p>— Хто там?</p>
	<p>— Загальні душі.</p>
	<p>Відкрили чорти двері, а Ганцин заскочив. А вони в крик. Смерть питає:</p>
	<p>— Що є?</p>
	<p>— Ганцина нам не треба. А Ганцин каже:</p>
	<p>— Сидіть тихо. Ви виділи мою торбу, але не виділи карт.</p>
	<p>— Яких карт?</p>
	<p>— Сідаймо і будемо грати в карти. Як ви виграєте, беріть мене в котел. А як я виграю, то всі душі з котлів пускайте, і най ідуть до раю.</p>
	<p>Пішли грати в карти, і програли чорти. Не годні були виграти. Двері втворили і душі полетіли. А вони Ганцина за плечі та й вигнали.</p>
	<p>— Іди вже, йди! — кричали чорти. Виходить він, а Смерть каже:</p>
	<p>— Ну й що, куме, робити?</p>
	<p>— Бери мене з собою, з правильними душами. Тільки не кажи, що я є. А я туди заскочу і буду там сидіти.</p>
	<p>Прийшла Смерть до раю та й застукала. З раю спитали:</p>
	<p>— Хто там є?</p>
	<p>— Правильні душі.</p>
	<p>Вже не каже, що є Ганцин. А Ганцин заліз поза двері й сьогодні там сидить. У раю за дверми.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__footnotes">
			<p><sup>*</sup> Ру́пцак — наплічник.</p>
			<p><sup>*</sup> Праща́та — праправнуки, діти правнуків.</p>
			<p><sup>*</sup> Пращеня́та — діти пращат.</p>
		</div>
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Село Вербовець, Косівського району, Івано-Франківської області 19 листопада 2003 року Мазин Марія Ільківна (1925 року народження)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Гуцульщини/">Фольклор Гуцульщини</a></li>
	</ul>
</footer>
<!--#include virtual="/-/inc/general__page_end.inc" -->
