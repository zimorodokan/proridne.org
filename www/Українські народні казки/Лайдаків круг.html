<!--#include virtual="/-/inc/general__page_start.inc" -->
<title>Лайдаків круг ☼ Українська народна казка ☼ Народна творчість</title>
<meta name="Description" content="Українська народна казка Чернігівщини «Лайдаків круг» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Лайдаків круг.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Лайдаків круг <br><span class="article__headerDescription">Українська народна казка Чернігівщини</span></h1>
	<p>Давно те діялося. Жив у селі чолов’яга на прізвисько Лайдак. Відповідало те прізвисько діянням його носія. Йде, було, вулицею Лайдак, не промине й собаки, щоб не зачепити. Залишить біля гумна господар віз з снопами, а ранком дивиться, а віз стоїть на самому вершечку покрівлі. Дивуються люди, кажуть, що сам біс його туди запроторив. А то вночі Лайдак зі своїми помічниками розібрав воза і затяг на покрівлю.</p>
	<p>Іншим разом хвіртки з усього села познімає. Цілий день господарі мучаться, відшукуючи своє добро.</p>
	<p>А спіймає козу — роги зігне та між шпицями у колесо тикне.</p>
	<p>Найнявся якось Лайдак до Скидана косарем. Косили в лісі, а там сіножаті в основному в кругах та болотистих низовинах. Викосили один круг, другий, переходять на третій. Старий Скидан розповідає, що ось уже кілька років не докошується трава на цьому крузі.</p>
	<p>— Ото, — каже, — як доходимо до цього куща, то з нього виповзає змія страшна і сичить. Так ми і назад вертаємо.</p>
	<p>— Я її сьогодні прожену, — хизується Лайдак.</p>
	<p>Взялися за коси. Ось і доходять до куща. Чується звідти сичання, косарі бачать, як витягла голову страшна гадюка. Опустили вони коси, а Лайдак іде собі далі. Ще більше сичить і хвилюється змія.</p>
	<p>— Вернись, зупинись! — кричать Лайдаку та де там. Ось махнув він косою і змія, розсічена замовкла. Аж тут почувся людський голос на весь ліс:</p>
	<p>— Перекажи Домасі, що нема вже Васі!</p>
	<p>Здивовані і приголомшені всі завмерли. Що б це означало?</p>
	<p>— Досить косити, поїхали додому, — каже господар.</p>
	<p>Господиня здивувалася, що так рано справилися, але покликала на вечерю. Випили по чарці, розговорилися.</p>
	<p>— Сміливий ти, чортів Лайдак, — мовив хтось із косарів.</p>
	<p>— Та нічого страшного там не було. Різонув косою і все замовкло. Тільки голос якийсь дивний був.</p>
	<p>В ту мить з-під підлоги виповзла величезна змія, обвила Лайдакові ноги й ужалила. Всі кинулися, хто куди. А коли повернулися, то Лайдак був уже мертвий. Змінив місце для своєї хати Скидан, а той круг і до цього часу люди називають Лайдаковим.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>39 (4357). Лайдаків круг. СУС —. Записано 2008 року. Желєзна Катерина Микитівна. Чернігівська область, Городнянський район, Володимирівка</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Чернігівщини/">Фольклор Чернігівщини</a></li>
	</ul>
</footer>
<!--#include virtual="/-/inc/general__page_end.inc" -->
