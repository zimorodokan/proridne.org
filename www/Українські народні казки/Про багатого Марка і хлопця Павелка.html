<!--#include virtual="/-/inc/general__page_start.inc" -->
<title>Про багатого Марка і хлопця Павелка ☼ Українська народна казка ☼ Народна творчість</title>
<meta name="Description" content="Українська народна казка Гуцульщини «Про багатого Марка і хлопця Павелка» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Про багатого Марка і хлопця Павелка.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Про багатого Марка і хлопця Павелка <br><span class="article__headerDescription">Українська народна казка Гуцульщини</span></h1>
	<p>Був собі багатий Марко. Не хотів він, щоб у світі був хтось багатший, як він. Зробив він собі празник і сказав, що хоче самого бога запросити. Запросив людей, люди чекали, чекали, а бог не прийшов. Люди поїли та й розійшлися. А бога не було. А ввечері приходить до Марка старий дідок.</p>
	<p>— Добрий вечір!</p>
	<p>— Добрий вечір.</p>
	<p>— А Марко дома? — питає він служницю на кухні.</p>
	<p>— Дома.</p>
	<p>— Мені його треба.</p>
	<p>— То йдіть до покою. Заходить той дідок до покою.</p>
	<p>— Добрий вечір!</p>
	<p>— Доброго здоров’я.</p>
	<p>— Марку, я прийшов до вас за милостованням. Аби ви мені щось дали.</p>
	<p>— У мене для таких, як ви, нема милостовання.</p>
	<p>— Марку, прийміть мене на ніч.</p>
	<p>— Я не приймаю, — каже Марко. — Ідіть, — каже, — до служниці, най вона вас приймає.</p>
	<p>Дідок сказав «будьте здорові» і пішов до служниці.</p>
	<p>— Ти мене, дівчино, приймеш на ніч?</p>
	<p>— Прийму. Постелю вам на кухні. Настелю соломи й дам подушку. І ліжник дам.</p>
	<p>Дала вона дідові вечеряти, і ліг собі дідо спати.</p>
	<p>Служниця вночі допізна мила посуд. Подивилася на годинник — пізній час. Треба лягати спати. Задула лямпу і положилася до ліжка. Нараз чує, вікна втворяються. В хаті зробилася велика ясність. І сідають тому дідові на груди два голуби. І говорять:</p>
	<p>— Господи милостивий, ми до тебе прийшли за благословенням. Народилися два хлопці-близнюки в тих людей, що вже восьмеро дітей у них було. Тепер у них уже десятеро. Дай їм, Господи, благословення на життя.</p>
	<p>І господь сказав:</p>
	<p>— Старший близнюк буде до дня покійний, а молодший стане на Марка місце.</p>
	<p>Служниця встала і побігла до бога, аби їй щось сказав, але його вже не було.</p>
	<p>А рано служниця заходить до Марка і каже:</p>
	<p>— Бог у нас був, Марку, а ви не знали. І були два ангели і сказали, що вродилися два хлопчики-близнюки. В тих людей, що вже мали восьмеро дітей. І сказав бог, що старший з них буде до дня покійний, а молодший буде на Марка місце.</p>
	<p>Марко зажурився. Як того хлопчика знайти і вбити, аби не прийшов на його місце? Сказав слузі:</p>
	<p>— Зрихтуй на два тижні фуражу коням, бо ми поїдемо в дорогу шукати тих дітей.</p>
	<p>За короткий час слуга сказав:</p>
	<p>— Я готовий, можемо їхати.</p>
	<p>Поїхали вони, шукали по парафіях, по церквах і ту сім’ю найшли. Марко увійшов до тих бідних людей до хати і каже:</p>
	<p>— Продайте мені свого найменшого хлопчика. Батька дома не було, лиш мама. Сказала вона:</p>
	<p>— Не продаю. А прийде тато, то най продає, як хоче. Приходить батько, вклонився до Марка. Марко каже:</p>
	<p>— Продайте хлопчика. Каже батько:</p>
	<p>— Я не продаю. В мене не магазин, щоб дітей продавати. Тоді Марко сказав:</p>
	<p>— Дайте мені його за годованця.</p>
	<p>— За годованця беріть, а продати не продаю.</p>
	<p>Забрав Марко хлопця на сани, і поїхали вони. Заїхали в ліс. І сказав Марко до слуги:</p>
	<p>— Бери цего хлопчика і поклади під ялицю. Нехай там лежить. А слуга каже:</p>
	<p>— Я дитину в батьків не брав і нікуди її не несу.</p>
	<p>Тоді Марко взяв дитину самий і поклав її під ялицю. І поїхав додому.</p>
	<p>А Марко мав знайомих гендлярів, які торгували шкірами. Їхали вони тим лісом і зупинилися погодувати коней. Була ніч. Наклали вони ватру. Коні їли, а гендляри сиділи коло ватри. Нараз чують дитячий плач. Може, то злодії на когось нападають та й кричить хтось? Кілька разів чують той голос. Приходять, а то дитина лежить під ялицею. Бере косиці та й пхає ручками в писочок. Забирають вони ту дитину. Один каже:</p>
	<p>— У мої жінки нема дітей, я візьму цього хлопця за свого. Поклали дитину на віз та й поїхали.</p>
	<p>Повертають ті люди до Марка, аби доночувати ніч, бо то ще далеко до дня. Зайшли до хати, гару-бару, гару-бару — і забули про хлопчика, що на возі лежав. Нарешті один каже:</p>
	<p>— Хлопці, та ми ж забули дитину на возі!</p>
	<p>— Ого, — каже другий, — уже, мабуть, та дитина замерзла. Пішли туди, а хлопець живий. Взяли його до хати, дали з катраном молока, і сидить хлопець.</p>
	<p>Рано їдуть гендляри геть і забирають з собою хлопчика. А Марко сказав:</p>
	<p>— Лишіть його мені за годованця.</p>
	<p>Та й лишили вони дитину в Марка. А Марко пішов до столяра і замовив куфер. Та цего хлопчика в куфер — і на море. І поплив куфер.</p>
	<p>А над морем був монастир, там були ченці. Виходять вони одного разу з монастиря, дивляться, а на морі щось плине. Вони між собою порадилися:</p>
	<p>— Берім човен і пливім до того, що там на морі.</p>
	<p>Попливли вони туди, а то куфер. Вони гадали, що там золото, а там хлопчик маленький. Привезли вони куфер на сушу і ту дитину охрестили, дали їй ім’я Павелко.</p>
	<p>З того часу монастир став дуже багатіти, бо люди багато всього несли в монастир на ту дитину. І в кілька років довідався Марко, що той монастир багатіший, ніж він. А хлопчик мав дуже здібну до науки голову, і ченці його вчили.</p>
	<p>Загадав Марко іти в монастир і довідатися, з чого монастир так забагатів. Прийшов і спитав старшого ченця:</p>
	<p>— З чого ваш монастир так розбагатів?</p>
	<p>— Ми зловили на морі куферок з маленьким хлопчиком. І з того часу наш монастир так розбагатів. А хлопець уже великий, уже двадцять років має.</p>
	<p>Тоді Марко сказав до старшого монаха, аби хлопця пустили до него. Сказав, що оженить хлопця зі своєю дочкою. І старший монах сказав:</p>
	<p>— Най буде.</p>
	<p>А Марко написав жінці, аби вона наймала убийників, щоб забили Павелка, як він прийде. Павелко йшов до Марка і мав того листа за пазухою. А по дорозі стрітив його старий чоловічок.</p>
	<p>— У тебе, Павелку, є лист за пазухою?</p>
	<p>— Є.</p>
	<p>— Дай мені його.</p>
	<p>— Я не можу дати, — сказав Павелко.</p>
	<p>— Дай, — каже, — ніхто не ме знати.</p>
	<p>І Павелко дав. Дідо пообзирав того листа і дав назад Павелкови. Павелко приходить до Маркової жінки і дає того листа. Вона взяла і читає: «Бери заповідь у церкві і жени цего хлопця з нашою дочкою».</p>
	<p>Павелко поїхав з Марковою дочкою до шлюбу. Павелко лиш узяв шлюб, а Марко приїжджає з монастиря. І говорить до жінки:</p>
	<p>— Чого ж ти не зробила так, як я писав у листі? А жінка подає йому того листа.</p>
	<p>— Хто це писав? Я писала чи ти?</p>
	<p>А там написано, щоб брати шлюб з Павелком. Марко дуже зятеви невтішний. І дивиться на зятя косо, як босий на гадину. А Павелко каже:</p>
	<p>— Як ви мною невтішні, то я лишаю вашу доньку й вашу господарку і йду геть.</p>
	<p>Марко каже йому:</p>
	<p>— Є дві закляті гори. А межи тими горами — озеро. По тому озеру перевозить людей пором. Як ти переправишся через то озеро до тої другої гори і принесеш з неї три камінці, то я буду до тебе добрий.</p>
	<p>— Добре, — сказав Павелко і пішов.</p>
	<p>Найшов він тоти гори, найшов пором. І сказав поромникові:</p>
	<p>— Завези мене до тої гори і назад. А поромник сказав:</p>
	<p>— Я туди многих людей завіз, а відти — нікого. Павелко каже:</p>
	<p>— Мене будете везти й відти.</p>
	<p>— То поспитайте там, чи довго ще я буду правити цим поромом.</p>
	<p>— Добре, поспитаю, — сказав Павелко.</p>
	<p>Та й поїхав Павелко тим поромом. Приїхав, а там втворилася скала. Він подивився — ті камінці лежать на столі. І коло них сидить чоловік. І каже він Павелкови:</p>
	<p>— Скажи поромникові, що його замінить перший чоловік, який прийде до порома після тебе.</p>
	<p>Переїхав Павелко назад і сказав поромникові:</p>
	<p>— Вас замінить перший чоловік по мені.</p>
	<p>Приходить Павелко з тими камінцями, а Марко знов сердитий.</p>
	<p>— Чого ж ти, Павелку, так мало камінців приніс?</p>
	<p>— Бо ви сказали тільки три принести.</p>
	<p>— То я сам піду і більше принесу.</p>
	<p>Та й пішов за тими камінцями, та й там він замінив поромника, та й там сидить на поромі. А Павелко на місці Марка остався.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Верхній Березів, Косівського району, Івано-Франківської області 26 лютого 1984 року Підгородецький Микола Матвійович (1913 року народження)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Гуцульщини/">Фольклор Гуцульщини</a></li>
	</ul>
</footer>
<!--#include virtual="/-/inc/general__page_end.inc" -->
