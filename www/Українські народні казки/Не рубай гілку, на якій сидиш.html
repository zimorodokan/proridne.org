<!--#include virtual="/-/inc/general__page_start.inc" -->
<title>Не рубай гілку, на якій сидиш ☼ Українська народна казка ☼ Народна творчість</title>
<meta name="Description" content="Українська народна казка Полтавщини «Не рубай гілку, на якій сидиш» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Не рубай гілку, на якій сидиш.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Не рубай гілку, на якій сидиш <br><span class="article__headerDescription">Українська народна казка Полтавщини</span></h1>
	<p>Жили дід і баба. Дід за яку роботу не візьметься, усе не так робить, бо був ледачий і розуму невеликого.</p>
	<p>Посилає раз баба діда в ліс по дрова. Узяв дід сокиру, заткнув її за пояс і пішов у ліс. У лісі знайшов дуба, заліз на нього, сів на гілляку і рубає ту гілляку, на якій сидить.</p>
	<p>Ішов повз того дуба якийсь чоловік, побачив діда на гілляці з сокирою та й каже:</p>
	<p>— Діду, не рубайте ту гілляку, бо впадете!</p>
	<p>— Е, — каже дід, — молодий ти ще мене вчити, іди, куди йшов.</p>
	<p>А чоловік той знову гукає:</p>
	<p>— Діду, не рубайте так, бо долі будете!</p>
	<p>— Проходь, проходь, — каже дід, — не злізу!</p>
	<p>Плюнув той чоловік та й пішов собі. А дід перерубав гілляку і впав з нею додолу. Сів, почухався та й думає: «Звідки той чоловік знав при те, що я впаду? Це ж один бог знає, що з людиною буде. Побіжу дожену та спитаю, коли моя баба вмре, бо так уже мені набридла.»</p>
	<p>Побіг дід, догнав того чоловіка вже далеченько та й гукає:</p>
	<p>— Дядьку, ти Біг?!</p>
	<p>— Ні, — каже, — я не біг, я йшов.</p>
	<p>А дід знову:</p>
	<p>— Дядьку, ти Біг?</p>
	<p>— Та ні, я не біг, я йшов.</p>
	<p>— Дядьку, ти бог? — розсердився дід.</p>
	<p>Зрозумів чоловік тоді, про що його дід питає, і подумав: «Чудний дід, пожартую з ним.» Та й каже:</p>
	<p>— Бог. А що ти, діду, хотів?</p>
	<p>— Та хотів знати, коли вже моя баба вмре, бо вже в печінках мені сидить.</p>
	<p>— Коли баба вмре, не скажу, а от коли ти вмреш, можу тобі сказати. Як тричі, діду, чхнеш, так і вмреш!</p>
	<p>Злякався дід. Біжить додому з бабою прощатися. Таку куряву дорогою підняв! Чоловік той подивився вслід та й думає: «Недалеко добіжить.» Та й пішов слідом.</p>
	<p>А дід у пилюці біжить:</p>
	<p>— А-апчхи! Ой, скоро вже мені вмирати. А-апчхи! Ой, скоро ж мені вмирати. А-апчхи!</p>
	<p>Третій раз чхнув, упав край дороги в лопухи, руки на грудях склав і лежить, смерті жде. Приходить і той чоловік, побачив діда в лопухах, що той і очі заплющив, жаль йому стало старого. Він і каже:</p>
	<p>— Діду, вставайте та йдіть додому. Я не бог, то я пожартував.</p>
	<p>— А ні, — каже дід, — буду тут. Смерті ждатиму.</p>
	<p>— Діду, — каже чоловік, — вставайте та йдіть додому, там баба яєчні напекла.</p>
	<p>А дід і не чув такого.</p>
	<p>— Що воно за яєчня? — питає.</p>
	<p>— Та то таке, що як за стіл сядете його їсти, то й за вуха вас не відтягнеш! Таке добре!</p>
	<p>Схопився дід і біжить додому, а щоб не забути, всю дорогу бубонить:</p>
	<p>— Яєчня, яєчня, яєчня...</p>
	<p>На порозі хати впав і забув. Зайшов у хату й каже:</p>
	<p>— Бабо, дай мені отого!</p>
	<p>— Кого?</p>
	<p>— Отого.</p>
	<p>— Та що тобі треба дати?</p>
	<p>— Отого, що мені бог казав!</p>
	<p>Розсердилася баба, стала діда лаяти, а дід теж розсердився, кинувся бабу бити. Коли це з печі виглянуло онучатко та й каже:</p>
	<p>— Дідусю, досить вам бити бабусю, бо ви вже її на яєчню збили.</p>
	<p>— А, стара, — зрадів дід, — давай яєчні!</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>28 (4902). Не рубай гілку, на якій сидиш. СУС 1240+1313+1687. Записала Гейко Дарина 2008 року. Михайлик Петро Демидович (1921). Полтавська область, Полтавський район, Мачухи</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Полтавщини/">Фольклор Полтавщини</a></li>
	</ul>
</footer>
<!--#include virtual="/-/inc/general__page_end.inc" -->
