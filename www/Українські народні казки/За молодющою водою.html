<!--#include virtual="/-/inc/general__page_start.inc" -->
<title>За молодющою водою ☼ Українська народна казка ☼ Народна творчість</title>
<meta name="Description" content="Українська народна казка Закарпаття «За молодющою водою» ☼ Український фольклор, усна народна творчість України">
<link rel="canonical" href="https://proridne.org/Українські народні казки/За молодющою водою.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">За молодющою водою <br><span class="article__headerDescription">Українська народна казка Закарпаття</span></h1>
	<p>Ся казочка доста ймовірна. Цар був дуже сідий. А він читав много газет. Читав і з людей дослухався, що є молодюща водичка: коли чоловік нею вмиється, то буде молодий. Каже цар своїм синам:</p>
	<p>— Синове, хто принесе ту водичку, я даю йому половину свого царства.</p>
	<p>Старший і середущий сини взяли коні, взяли гроші й пішли на водичку.</p>
	<p>А молодший син проситься:</p>
	<p>— Няню, пустіть і мене.</p>
	<p>— Е, синку, де я тебе пущу. Вони най ідуть, а я й тобі поділю, і так тобі половину царства дам.</p>
	<p>— Няню, пустіть мене.</p>
	<p>— Ну то бери тоту кобилку та й іди.</p>
	<p>Він узяв півничок, сів на кобилку й пішов. Айбо не туди пішов, куди браття, ай у другу сторону. А браття вже далеко зайшли.</p>
	<p>Приходить він на єдно поле, а там хата. Заходить до хати, а там дядько сидить, і борода його обвилася кругом стола. Здоровкається він:</p>
	<p>— Добрий день, няньку!</p>
	<p>— Добрий день, сине. А куди ти ідеш?</p>
	<p>— Шукаю молодющу водичку.</p>
	<p>— Я не знаю, де вона. Є в мене старший брат. Може, той знає. А хлопець гадає собі: «Господи, та в тебе ще старший брат є, коли в тебе така борода».</p>
	<p>Приходить він на друге полечко, а там друга хата. Зайшов до хати, а там дідо, і в нього борода два рази стіл обвила.</p>
	<p>— Добрий день, няню!</p>
	<p>— Добрий день, сине. Куди йдеш?</p>
	<p>— Глядаю молодющу водичку.</p>
	<p>— Іди до мого старшого брата. Може, він знає.</p>
	<p>Гадає він: «Господи, як ти такий старий, то який же той старший брат?» А дідо каже:</p>
	<p>— Як найдеш водичку й будеш іти назад, аби ти ще вернув до мене.</p>
	<p>І прийшов він до того діда, що три рази борода кругом стола обвилася:</p>
	<p>— Добрий день, няню!</p>
	<p>— Дай Боже здоровля, сине! Куди йдеш?</p>
	<p>— Іду молодющої водички глядати.</p>
	<p>— Я знаю, де ота водичка є. Там є море, а за тим морем молодюща водичка, різні косиці, краса велика. А охороняє ту водичку дівочка. Ще ніхто не дістав тої води й не дістане. Бо дівочка велику силу має. Як зіб’є горами — убиває все.</p>
	<p>І пішов він далі, і довго йшов, і знайшов тоту дівочку, що молодющу воду охороняє. А вона щодня о дванадцятій годині відпочивати лягає. Він підкрався та вичекав, поки вона файно почесалася, лягла собі горілиць і заснула глибоким сном. Тоді він узяв свій півничок і набрав молодющої водички. І погрався з дівочкою, а вона спала й не чула. Та написав їй записочку, лишив коло неї, сів на коня та тікає.</p>
	<p>Дівочка пробуджується, сплеснула в долоні, збила горами, його кобилці хвіст відірвала, а він утік.</p>
	<p>А він їй у записці написав, котрого він царя син, а котрий син, не написав. І йде додому. І прийшов до того діда, що много раз борода обвита. І дав йому тої водички, і дід став молодий. Прийшов до того, що три рази борода обвита, дав водички — і той став молодий. І третьому дідови дав тої водички — і той молодий став. Добра водичка!</p>
	<p>Іде він далі, дивиться, ідуть брати його. З горнятами. Звідає їх:</p>
	<p>— Чи ви дістали водички?</p>
	<p>А брати нічого не дістали. Ще й по тюрмах їх били.</p>
	<p>— А я дістав.</p>
	<p>Та й ідуть вони далі разом. А брати говорять собі:</p>
	<p>— Дістане брат половину царства, а ми нич. Як би його знищити? Ніяк він їм не штимує.</p>
	<p>Ідуть далі. І нема води, спека велика. І найшли вони колодязик. А нема як дістати води.</p>
	<p>— Як би ми, хлопці, напилися тої водички?</p>
	<p>— Та дуже легко. У вас порожні ваші півнички. Ви мені їх дайте, опустіть мене в колодязик і тримайте за ноги, і я досягну води, і будете пити. Ми ж брати.</p>
	<p>Опустили його туди, він зачирав води, а вони його бух у колодязь. І він там остався, а вони його водичку забрали, а в його горнятко нас... та й пішли.</p>
	<p>Вимотався він якось з того, виліз із колодязя — братів не є. Він подумав: «А, не біда. Аби водичка була.» Приходить додому, а отець уже молодий. Він каже вітцю:</p>
	<p>— Няню, коби ви моєю водою умилися, ви би май ще молодий були.</p>
	<p>Умився отець і нараз став сліпий. Розсердився він, викликав лісника.</p>
	<p>— Туй пушка, веди його в ліс, убий його та принеси мені з нього серце й мізильник.</p>
	<p>Ідуть вони в ліс, та й звідає він лісника, чого вони там ідуть. Лісник розповів йому, чого, та й признався:</p>
	<p>— Мені жаль тебе вбити. А він відповідає:</p>
	<p>— Прийде такий час, що мене няньо буде глядати і мене не буде. І в няня пропаде вся держава, до червака пропаде. Як хочеш, я тобі даю мізильник. А туй іде з нами собака, вбий собаку й неси няньови серце.</p>
	<p>І так зробили. Собаку вбили, серце вибрали, мізильник він собі відтяв, обцілувалися, і він собі пішов, а лісник пішов домі.</p>
	<p>— Ти вбив його? — звідає цар.</p>
	<p>— Убив.</p>
	<p>— Як так, то йди.</p>
	<p>І лісник пішов.</p>
	<p>Та й ішов день поза днем. І родився в тої дівки хлопець. В тої, де він молодющу воду брав, і присилає вона телеграму царю: «Давай сина, не даєш — до червака твоє царство піде.» Таку вона має силу.</p>
	<p>Каже цар старшому синови:</p>
	<p>— Іди.</p>
	<p>Старший сів на коня та відправився туди. А вона вистелила до свого дому три доріжки різного шовку. Він тото обходив і прийшов з конем до неї. А дівка питає його:</p>
	<p>— Що туй загубив?</p>
	<p>А він не знає, що казати. То вона збила його та прогнала. Той прийшов домі, а цар каже другому:</p>
	<p>— Іди ти, середущий.</p>
	<p>Пішов той — і з тим так було. Збила його та прогнала. Вернувся він домі, і зажурився цар.</p>
	<p>— То мав бути той, що я дав убити. Закликав цар того лісника.</p>
	<p>— Ти справді вбив його?</p>
	<p>— Убив.</p>
	<p>Боїться лісник, бо то цар.</p>
	<p>І вчули вони, що найменший царський син торгує десь на краю держави й в літі в рукавицях ходить. Послав цар єдну дівчину, аби пішла до нього. Прийшла та дівочка там, угостила його файно. Та й почала його умовляти, щоби вернувся до царя. А він сказав їй:</p>
	<p>— Нині няньови мене треба? А коли давав мене вбити, тоді не треба мене було? І мені його не треба.</p>
	<p>І пішла вона.</p>
	<p>Айбо прийшов він додому. Поздоровився, а йому кажуть, би йшов у двір. Він зайшов:</p>
	<p>— Будь здоров, няню!</p>
	<p>І пішов. Нич не хоче мати з ними. Пішов до тої дівочки. Прийшов, пішов конем по тих шовкових доріжках, прив’язав коло тої кернички коня.</p>
	<p>А вона його звідає:</p>
	<p>— Що треба? Що загубив?</p>
	<p>Підійшов він, обцілував хлопчика, обцілував її.</p>
	<p>— Оце загубив!</p>
	<p>І дібралися вони, і жили файненько, доки їм було положено. І наша казочка кінчилася.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Вучкове, Міжгірського району, Закарпатської області 1 серпня 2002 року Юрик Дмитро Іванович (1911 року народження)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Закарпаття/">Фольклор Закарпаття</a></li>
	</ul>
</footer>
<!--#include virtual="/-/inc/general__page_end.inc" -->
