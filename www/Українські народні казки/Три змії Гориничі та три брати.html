<!--#include virtual="/-/inc/general__page_start.inc" -->
<title>Три змії Гориничі та три брати ☼ Українська народна казка ☼ Народна творчість</title>
<meta name="Description" content="Українська народна казка Поділля «Три змії Гориничі та три брати» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Три змії Гориничі та три брати.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Три змії Гориничі та три брати <br><span class="article__headerDescription">Українська народна казка Поділля</span></h1>
	<p>Багато років з того часу спливло, але таке на світі колись було.</p>
	<p>Одного того й самого дня у Зміїхи народилося троє дітей: Змій Горинич трьохголовий, Змій Горинич дев’ятиголовий, і Змій Горинич дванадцятиголовий. А в сім’ї у жінки теж народилося троє синів: Іван, Василь та Дем’ян.</p>
	<p>І змії і хлопчики росли не по днях, а по годинах. Через якийсь час жінка та Зміїха захотіли дізнатися про долю своїх дітей. Обоє звернулися до тої самої ворожки.</p>
	<p>— Твоїх синів можуть убити троє братів-близнюків, що в той же день народилися, — такі слова почули обидві.</p>
	<p>Мати Зміїха вирішила вбити людських дітей, а мати-жінка захотіла вберегти синів і попросила двох своїх бездітних сестер взяти собі по хлопчикові, ті з радістю погодилися. А тим часом старший Змій літав, зазираючи у вікна кожної хати, щоб побачити трьох немовлят, яких мав убити. Ото літав, літав, та аж нарешті лопнув від гніву, бо трьох хлопчиків-близнюків у жодній хаті так і не знайшов.</p>
	<p>Змії молоді гралися, людей лякали, хати палили, кожен свою силою хвалився, а мати раділа, бо думала, що її чоловік встиг людських дітей вбити. А Іван, Василь та Дем’ян вчилися добро робити, людям допомагати. Сили їхні зростали, не хотіли хлопці більше із тим злом, яке змії приносили, миритися.</p>
	<p>Коли сповнилося їм по 18, зібралися разом три сестри, розказали хлопцям про їх народження та пророцтво ворожки. Зраділи юнаки, що вони рідні брати, кажуть:</p>
	<p>— Ми завжди один за одного горою стояли, а вас всіх трьох своїми вважали і вважати будемо. Та тепер ми маємо досить сили, щоб зміїв, які в один день із нами народилися, перемогти і їхні злочини припинити.</p>
	<p>Поблагословили матері синів і пішли ті до Зміїв Гориничів. А тим часом Змії Гориничі по світу літали, пригод шукали. Здибалися вони на полі, трьохголовий хвалиться:</p>
	<p>— Я три села спалив.</p>
	<p>Дев’ятиголовий:</p>
	<p>— А я — дев’ять!</p>
	<p>А дванадцятиголовий:</p>
	<p>— А я — дванадцять!</p>
	<p>Тоді давай сваритися:</p>
	<p>— Ти слабак!</p>
	<p>— Сам ти слабак!</p>
	<p>Тоді вогнем від гніву дихати почали. Весь вогонь видихали. А тут Іван, Василь та Дем’ян зміїв побачили.</p>
	<p>— Ми на бій вас викликаємо, — кажуть.</p>
	<p>Розреготалися змії:</p>
	<p>— Та ми вас за мить знищимо.</p>
	<p>— Не спішіть хвалитися, давайте краще битися! — відказали хлопці та стали пліч-о-пліч.</p>
	<p>Змії вогнем уже дихати не можуть, але сил у них багато. Билися день, билися другий, на третій день сили в усіх стали вичерпуватися. Вибив із рук Дем’яна дванадцятиголовий змій меча, та підхопив його Василь, братові подав. У цей час дев’ятиголовий хотів Василя вдарити, але Іван той удар на себе прийняв. Почали Змії знов між собою сваритися, удари частіше пропускати.</p>
	<p>Коли сонце спустилося, один за одним попадали змії бездиханними. Тоді стомлені брати заснули богатирським сном. Спали вони три дні і три ночі, а коли прокинулися, повернулися додому, поклонилися матерям. Зібралися усі люди перемогу братів святкувати. А стара Зміїха про це почула і дух випустила.</p>
	<p>Тут і казці кінець, а хто слухав — молодець.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>139 (6396). Три змії Гориничі та три брати. СУС —. Записано 2009 року. Добровольська Олена Григорівна (1928). Вінницька область, Барський район, Попівці</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Поділля/">Фольклор Поділля</a></li>
	</ul>
</footer>
<!--#include virtual="/-/inc/general__page_end.inc" -->
