<!--#include virtual="/-/inc/general__page_start.inc" -->
<title>Про дідову дочку та бабину дочку ☼ Українська народна казка ☼ Народна творчість</title>
<meta name="Description" content="Українська народна казка Закарпаття «Про дідову дочку та бабину дочку» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Про дідову дочку та бабину дочку.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Про дідову дочку та бабину дочку <br><span class="article__headerDescription">Українська народна казка Закарпаття</span></h1>
	<p>Були раз дідо й баба. Дідо мав дівку та баба мала дівку. І ходили вони на вечірки, на прядки. А бабина дочка дуже хитра була та дуже гнівалася на дідову. А вони окремо жили собі по сусідству. Дідо жив із своєю дівкою, а баба із своєю. І ходили вони до одної хижі на вечірки. Як прийде дідова, то так щиро собі пряде, а як бабина прийде, то лем ся з хлопцями грає. Дідова напряде повне веретено, а в бабиної лем маленько на веретені.</p>
	<p>Як вони увечері йшли з вечірок, кожна домів, у них там був перелаз маленький. Бабина раз-два скочила поза перелаз та й говорить:</p>
	<p>— Дай веретено, я тобі потримаю.</p>
	<p>Та й взяла бабина веретено й втекла домів. А дідова прийшла домів без усього. І лягла спати, раненько встала дочка, а дідо говорить:</p>
	<p>— Ти щось напряла? Ану покажи.</p>
	<p>Та вказала, а там і пів веретена нема, бо бабина дочка поміняла. Дідо ввидів, що то лем півверетена, їмив дівку й набив. А баба прийшла та сказала:</p>
	<p>— Видиш, моя напряла ціле веретено.</p>
	<p>А тота дівка тиха була та й не говорила нич.</p>
	<p>Та й так пішло єден вечір, другий вечір, а третій вечір дідо пак їмив свою дівку й зась набив, уже сильніше. Та й дівка пішла горами, лісами та й іде, та й плаче. Іде вона, призирається, а там полянка, а на полянці хижка мала. А вже скоро ніч, сонечко вже низько. Прийшла дівка до хижки, а в ній такий старий, нехарапутний дідо сам-єден сидить. А борода аж по землю. Та й каже дідо тотій дівочці:</p>
	<p>— Дівочко, чи зварила би ти мені левешу або токану, бо мені ся, — говорить, — руки трясуть, я не можу.</p>
	<p>Зварила вона дідови, наївся дідо.</p>
	<p>— Но, — каже, — знаєш що, дівочко? Щось ня дуже кусає по голові. Чи поглядала би ти мені?</p>
	<p>А дівка говорить:</p>
	<p>— Чому ні? Поглядаю.</p>
	<p>І поглядала вона йому. Говорить їй дідо:</p>
	<p>— Я ту спати не можу, я йду на єдну годину геть. А ту прийдуть дванадцять чортів. Із музикою, із бандою. Як будуть кликати, аби-сь не йшла вон. Будеш говорити: «Я не маю шаття, в чім я піду з вами?» Вони тя будуть кликати в танець, би-сь не йшла. Скажи: «В чім я піду?»</p>
	<p>Дідо сказав їй це й пішов. Прийшла дванадцята година. Прилетіли тоти чорти та кличуть її танцювати. Вона сказала:</p>
	<p>— Як я піду гола танцювати? Не маю плаття.</p>
	<p>Вони пішли й принесли їй золоте плаття. А вона говорить:</p>
	<p>— Як я боса піду? Що я вбую?</p>
	<p>Принесли їй такі парадні топанки золоті, що аж світилися їй на ногах. І кличуть її вон.</p>
	<p>— ...Ти вже-сь ся вділа й обула! А вона говорить так:</p>
	<p>— Ви маєте гроші, а я не маю. Як я піду танцювати з вами? Я без грошей не йду.</p>
	<p>Пішли чорти та принесли їй мішок грошей. І вже строк виходить, вже лем п’ятнадцять минут. І то вже буде година.</p>
	<p>— Як я, — говорить, — піду з вами? То треба далеко йти. Я пішки не йду.</p>
	<p>Пішли вони й привели коч з кіньми. Такий, що блищить, як золотий. Вони говорять:</p>
	<p>— То ти йдеш? Уже лиш п’ять хвилин лишилося. А вона каже:</p>
	<p>— Зараз іду, зашпінькаюся.</p>
	<p>Вона зашпінькається, та година минула. І чорти пропали. Прийшло рано, дідо прийшов і говорить:</p>
	<p>— Видиш, кедь була б мене не послухала, як я тобі наказував, то була би пішла на нись день. А послухала, і добре є.</p>
	<p>Дівка облеклася парадно в тото золоте плаття, шмарила гроші на коч, сіла собі та їде домів. Їде селом, бабина дівка призирається. І баба призирається, яка тота парадна. Але її не спізнали здалека, лем зблизька. Тота приїхала до діда й гойкає:</p>
	<p>— Отворяйте капуру!</p>
	<p>А дідо не спізнає. Та прийшов ближче ід’ній і говорить:</p>
	<p>— Йой, та ти моя Маруська.</p>
	<p>Вицілував її, отворив капуру, вона заїхала унну. Взяла гроші й понесла дідови в хату.</p>
	<p>Прийшла баба пак до діда та призирається, як дідова парадно облечена. І баба їмила свою, налупила та говорить:</p>
	<p>— Іди й ти так. Аби й ти така парадна була.</p>
	<p>Та мусила забратися, бабина дівка. І прийшла теж на тото поле, де була дідова дівка. Прийшла до тої хижі й говорить до діда:</p>
	<p>— Чи переночувала би я ту? А дідо говорить:</p>
	<p>— Чому ніт?</p>
	<p>Вона сіла там і з дідом сидить. Дідо їй каже:</p>
	<p>— Чи зварила би мені, дівочко, щось? А вона дідови сказала:</p>
	<p>— Я тобі їсти не буду варити, такому старому й непевному. Я молода, — говорить, — чого би-м варила такому старому?</p>
	<p>— Кедь не вариш, то ходи мені лем у голові поглядати.</p>
	<p>— Я такому старому в голові не глядаю. Говорить дідо:</p>
	<p>— Як буде підходити дванадцята година вночі, то прийдуть легіні. І будуть вони грати, би-сь ти не йшла з ними танцювати та би-ся не обзивала нич.</p>
	<p>Дідо відійшов, о дванадцятій годині ночі прийшло дванадцятеро чортів і зачали коло облака грати. Так грали, що аж око в’яло. Та й говорять:</p>
	<p>— Ходи, дівчино, танцювати з нами, бо не маємо з ким.</p>
	<p>А дівка отворила облак і скочила д’ним. І вони зрадувалися, її вхопили й на нись день з нею десь літають.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Люта, Великоберезнянського району, Закарпатської області 7 липня 1988 року Гебрян Михайло Андрійович (1923 року народження)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Закарпаття/">Фольклор Закарпаття</a></li>
	</ul>
</footer>
<!--#include virtual="/-/inc/general__page_end.inc" -->
