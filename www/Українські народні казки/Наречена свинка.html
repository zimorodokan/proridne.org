<!--#include virtual="/-/inc/general__page_start.inc" -->
<title>Наречена свинка ☼ Українська народна казка ☼ Народна творчість</title>
<meta name="Description" content="Українська народна казка Бойківщини, Гуцульщини «Наречена свинка» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Наречена свинка.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Наречена свинка <br><span class="article__headerDescription">Українська народна казка Бойківщини</span></h1>
	<p>Пішли два хлопці в училища вчитися. Оден пішов вчитися на священика, а другий — на лісничого. Виучилися оба. Вийшов той лісничим, і надали його в їдно село. І він тамка ходить до лісу.</p>
	<p>А в тім селі одна жінка вже старша була та й не мала дітей. І каже вона:</p>
	<p>— Йой, коби ми бог дав хоть таку дитину, як свинка.</p>
	<p>І народила вона свинку. І та свинка росте. Люде сміються, що жінка народила свиню. Але та свиня всю роботу в хаті робить. Як мама піде геть, вона весь порядок робить.</p>
	<p>Дівки йдуть у ліс на малини, а тота льошка іде з ними. Прив’язують їй до шиї кав’ярку, і йде вона з дівками по малини, і приносить малини, як і всі дівчата. Мама тішиться, що вона така. Най буде свинка, але все робить.</p>
	<p>Ідуть дівчата в неділю до читальні, і свинка йде з дівчатами. І на гриби йде з ними до лісу. А той лісничий зачав придивлятися до неї. Як то свинка малини збирає? Дівки співають у лісі на малинах. А лісничий заховався в дупло дерева. Тота льошка пішла на край збирати малини. Вилазить із свинської шкіри і збирає. Лісничий дивиться — така красна дівка, що він такої не видів. Він покивався в дуплі, вона почула, вскочила в ту шкіру і вбралася в ню. І зробилася свинкою.</p>
	<p>Той лісничий вже пильнував її кожного разу.</p>
	<p>А того, що вчився колись з ним у школі, надали до того села священиком. Люде в селі тішаться, що мають священика. І сказали дівчата лісничому:</p>
	<p>— У нас є новий священик. Ходи до церкви.</p>
	<p>Лісничий іде до церкви. І тота свинка йде з дівками до церкви. Прийшли, дивиться лісничий, а то той священик, що з ним учився. А священик дивиться на нього, на лісничого. Пізнали їден другого. Але в церкві не можуть нічого говорити обидва. Вийшли з церкви, і запросив священик свого товариша до себе.</p>
	<p>Каже лісничий до священика:</p>
	<p>— Твоя служба недобра. Моя служба ліпша. Я йду до лісу, а там дівчата співають. А ти в церкві.</p>
	<p>А священик йому:</p>
	<p>— Я в церкві тоже можу заспівати.</p>
	<p>— Ти співаєш, але тільки побожні пісні. А священик:</p>
	<p>— Я можу заспівати в церкві коломийки.</p>
	<p>— Як ти заспіваєш у церкві коломийки, то я ставлю дві фляшки горівки, — каже лісничий. — А як не заспіваєш, то дві фляшки поставиш ти.</p>
	<p>Той у неділю прийшов до церкви, лісничий. Став собі в церкві в кутку і слухає. Священик закінчив службу Божу і зачинає проповідь. Та й говорить:</p>
	<p>— Люде гріхи роблять, такий час настав. А найбільше — молоді. Молодий хлопець, ще не йшов у армію, іде попід церкву і співає:</p>
	<p>Якби не Марися, я би не женився. Розкохала душу, женитися мушу.</p>
	<p>Та й заспівав ці слова священик. Лісничий втіка з церкви. Пішов у корчму, взяв дві фляшки горівки і пішов до священика, бо програв — той заспівав коломийку.</p>
	<p>Але священик у тім селі довго не був, пішов на багатшу парафію. А в то село дали старого священика.</p>
	<p>А лісничий далі ходить до лісу, з дівками співає. Він ще нежонатий. І всі дівчата хотять того лісничого. Кожна хоче за нього віддатися. А лісничий хоче тоту свинку.</p>
	<p>Приходить він до того господаря.</p>
	<p>— Я буду з вашою льошкою женитися, — каже лісничий. А тато й мама тої льошки:</p>
	<p>— Що ви робите, пане лісничий? Та то льошка. Як ви будете з нею жити. Таке ми бог дав, та й таке я вродила.</p>
	<p>А лісничий каже:</p>
	<p>— Я хочу з нею женитися. Робіть весілля.</p>
	<p>І роблять весілля. Скликали гостей, замовив лісничий два дружби. Були вони багаті, найбагатші в селі. Взяли музику і йдуть до шлюбу до церкви. Вийшов священик, поставали коло престолу свинка й лісничий. Став ксьондз давати шлюб. А шкіра із свинки десь пропала і стоїть перед престолом красна дівка. Всі люде чудувалися, що таке сталося. Пішли до хати, їли, пили, танцювали. Найліпшу в селі жінку має лісничий.</p>
	<p>А той дружба, багатир сильний, придивився, що то таке ся стало, і пішов до старого священика. А в старого священика була льоха, і мала півтора року. Така велика була. І дав він священикови п’ятсот злотих.</p>
	<p>— Продайте мені тоту свиню. Священик каже:</p>
	<p>— Я не продаю. Той дружба каже:</p>
	<p>— Я хочу з нею женитися, мусите мені її продати.</p>
	<p>Поставив він попови гроші на стіл і пішов шукати сватів. Запросив два дружби здорових. І музику весільну. Люде сміються — що він робить? Молодої нема, а він жениться. Прийшли люде до церкви. А він посилає дружбів по свиню до ксьондзової стайні. А свиня свинею, не дається. Дружби засилили шнури за ноги, тягнуть — свиня не хоче йти. Люде сміються. Каже староста:</p>
	<p>— Що ти, звар’ював, хлопче? Та ти з свинею хочеш женитися? То є проста свиня.</p>
	<p>А той багацький син завстидався та й утік. З того встиду і виїхав з села. Поїхав у Сибір і там пропав.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Сопіт, Сколівського району, Львівської області 19 грудня 1990 року Бренич Федь Іванович (1912)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>


<article class="articleMain">
	<h1 class="articleMain__header">Наречена свинка <br><span class="article__headerDescription">Українська народна казка Гуцульщини</span></h1>
	<p>Одна жінка довго не мала дітей. Та й нарешті зробилася груба і вродила порося. Сусіди приходять, та й баба все скаржиться, що нема кому в хаті порядок зробити. — Я думала, що буду мати дівчину та й вона мені поможе зробити порядок у хаті, а тут порося. Та й один раз скаржиться, та й другий.</p>
	<p>Одного разу пішла та жінка на ярмарок. Приходить відти, а на лавици стоять губи. І підлога обмита, припічки обмащені. Вона йде до сусідів та й питається:</p>
	<p>— Ви були в мене нині?</p>
	<p>— Ні, не були.</p>
	<p>— Хтось, — каже, — приніс мені губів, помив підлогу та й припічки обмастив. Не знаю, хто.</p>
	<p>Так один раз було, так другий раз, третій. А то все свинка йшла в ліс по губи.</p>
	<p>А там був один парубок. Та й уздрів у лісі дівчину, що увихається корчами, шукає губів. А під кущем парубок уздрів свинячу шкіру. І сів коло тої шкіри. Сидів, що сидів. А вона назбирала губів та й приходить. І не йде близько д’нему, бо вона гола, не має на собі нічого. А парубок каже:</p>
	<p>— Ходи, ходи д’мені.</p>
	<p>— Мені встидно.</p>
	<p>— Ходи, я на тебе не дивлюся. Вона прийшла та й каже:</p>
	<p>— Віддай мені мою шкіру, най я ся вберу.</p>
	<p>— Я не віддам, — каже він.</p>
	<p>— А чому ні?</p>
	<p>— Я віддам, як підеш за мене.</p>
	<p>— Як я маю йти за тебе, як я не маю нічого, лиш свинячу шкіру?</p>
	<p>— Іди, я все встараю тобі: і вбутися, і вгорнутися, і завитися — все. Та й договорилися вони. Вона каже:</p>
	<p>— Я піду за тебе. Але як прийдеш до нас, я під постіллю буду. Будеш мами питати. А я не буду говорити до тебе, лиш буду казати:</p>
	<p>«О, о.»</p>
	<p>Приходить увечір парубок у старости. Та й говорить до мами її:</p>
	<p>— Я би хотів вашу свинку взяти.</p>
	<p>— То що, озмеш та заріжеш?</p>
	<p>— Ні, різати не буду, ми мемо вінчатися. Мама каже:</p>
	<p>— Я не спираю. Хоч’, то можеш брати. А він питається в свинки:</p>
	<p>— Підеш за мене? А вона:</p>
	<p>— О, о!</p>
	<p>Висватав він її та й роблять у него весілля. Бере він її на фіру та й їдуть до шлюбу. Прийшли до церкви, а піп питається її:</p>
	<p>— Чи ти любиш його? Чи ти підеш? А вона:</p>
	<p>— О, о!</p>
	<p>Увінчалися та й узяв він її до себе. Та й має він і черевики для неї, і завитися, і вгорнутися. Та й він зібрав її, а свинячу шкіру взяв та й спалив відразу. Та й пішов по маму, аби мама пішла подивитися на свою дочку. Прийшла мама, а він питає:</p>
	<p>— Ви пізнаєте свою доньку чи ні?</p>
	<p>— А де вона?</p>
	<p>— А гезди стоїть.</p>
	<p>А мама як подивилася на доньку, так і обімліла, і впала. А вона каже:</p>
	<p>— Мамо, не плачте, не маєте чого плакати. Та ще й нині файно ґаздують вони.</p>
	<p>А сусідський парубок уздрів, що той узяв свиню та й файно ґаздує, та й собі йде в старости до свині. І май здорову хоче свиню взяти. Пішов у старости до одної жінки.</p>
	<p>— Віддайте за мене свою свиню. А вона каже:</p>
	<p>— Та як можу за тебе свиню дати? То ж свиня. А він на те:</p>
	<p>— Той сусід узяв тагже свиню. Та й як вони файно ґаздують! Договорився він з бабою, а з свинею нічого не договорюється, бо свиня свинею.</p>
	<p>Роблять вони весілля. Та й прийшов молодий з фірою везти свиню до шлюбу. Та й висаджують її на фіру, а свиня виривається, не хоче йти, треба її тримати.</p>
	<p>Прийшли вони до шлюбу. Піп питається, а свиня кричить.</p>
	<p>Привіз він її т’хаті, зсадив, а вона нікуди, свиня свинею. Та й ні зарізати її, нічого, бо вона вінчана. Та так він з нею й жив.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Текуча, Косівського району, Івано-Франківської області 7 березня 1983 року Матійчук Олена Дмитрівна (1911 року народження)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Бойківщини/">Фольклор Бойківщини</a></li>
		<li><a href="/Фольклор Гуцульщини/">Фольклор Гуцульщини</a></li>
	</ul>
</footer>
<!--#include virtual="/-/inc/general__page_end.inc" -->
