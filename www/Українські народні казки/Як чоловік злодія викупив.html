<!--#include virtual="/-/inc/general__page_start.inc" -->
<title>Як чоловік злодія викупив ☼ Українська народна казка ☼ Народна творчість</title>
<meta name="Description" content="Українська народна казка Закарпаття «Як чоловік злодія викупив» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Як чоловік злодія викупив.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Як чоловік злодія викупив <br><span class="article__headerDescription">Українська народна казка Закарпаття</span></h1>
	<p>Іден чоловік був бідний, не мав нич, лем ідну корову. Тоту корову він хотів продати. Та й з жоною ся порадив, що за корову взяти тристо рублів. Веде корову на базар. А чоловік іде по дорозі і звідає:</p>
	<p>— Де ведеш корову?</p>
	<p>— На базар.</p>
	<p>— Кілько хочеш за неї?</p>
	<p>— Тристо рублів.</p>
	<p>І той чоловік дав йому тристо рублів. Тристо цілкових. А він ще не вірив, що добре продав. Думає: може, добре, може, недобре. Пішов на базар, позирає на коровки — двасто вісімдесять, двасто сімдесять, двасто п’ятдесята А за тристо рублів коровки не є. Добре.</p>
	<p>Не купив нічого та й іде з грошима домі. Іде він домі, позирає — народ іде д’ідній хижі. Думає собі: «Ану що там є? Іду й я». Прийшов на поріг, став, позирає, а там за столом сидить суддя, а на лавці сидить підсудний чоловік, такий файний, такий красний. Синьоокий, жовтоволосий. Звідається суддя:</p>
	<p>— Но що тому чоловікови давати? Яку смерть? Чи вбити, чи повісити, чи втопити? Скажіть, люди.</p>
	<p>Раз каже суддя, другий раз каже, третій раз каже.</p>
	<p>— Слухайте, люди, — каже суддя, — це громадський суд. Що громада присудить, то й буде.</p>
	<p>Нич ніхто не каже.</p>
	<p>— ...І хто за нього заплатить, то пущаєме його на волю.</p>
	<p>А чоловік, що продав корову, подумав собі та й озивається:</p>
	<p>— Я можу дати за нього тристо рублів. Шкода, щоб був такий файний чоловік у петлі. Давай руку, — каже він підсудному.</p>
	<p>Той дав йому руку, а суддя кличе:</p>
	<p>— Ходи сюди. Ти його знаєш, цього підсудного?</p>
	<p>— Ніт.</p>
	<p>— А ти його знаєш? — звідає суддя підсудного.</p>
	<p>— Ніт.</p>
	<p>— Не знаю його, айбо гроші дам, — сказав бідний чоловік.</p>
	<p>— Давай.</p>
	<p>І бідний дав свої тристо рублів.</p>
	<p>— Іди, — наказує суддя, — і бери його з собою домі. Буде тобі робити.</p>
	<p>А він відповідає:</p>
	<p>— Панове, у мене чотирнадцять дітей. У мене є кому робити.</p>
	<p>— Но то най іде, куди хоче.</p>
	<p>А підсудний встав, імив того бідного попід руку, і вийшли оба вон. Той уже знов розняв рот, хоче повісти, що в нього чотирнадцять дітей.</p>
	<p>А той спиняє:</p>
	<p>— Добре, добре.</p>
	<p>Не дав він йому того повісти. Ідуть вони та прийшли до ідного жида в бовт. Зайшли, а жид-бовташ питає:</p>
	<p>— Іване, а де ти був? Ти так давно в мене був. Говорить той:</p>
	<p>— Я голоден, давай щось їсти.</p>
	<p>— То пой, будеш їсти.</p>
	<p>— Айбо в мене є цімбора.</p>
	<p>— То най іде сюди.</p>
	<p>Сіли вони, дав їм жид їсти, випили мало.</p>
	<p>— На тобі, Іване, шість хлібів.</p>
	<p>— Добре, добре.</p>
	<p>Дав йому жид шість хлібів, дав міх великий. Поклав Іван ті хліби в міх. Жид каже:</p>
	<p>— На тобі, Іване, грошей.</p>
	<p>— Дай, добре, добре.</p>
	<p>Дав йому жид мало грошей. Та й забралися вони оба далі. І прийшов Іван у другий, менший, магазин.</p>
	<p>— О, Іване, де ти був? Ми тебе давно не виділи. Іван на то:</p>
	<p>— Я був де не був.</p>
	<p>— Може, ти голоден?</p>
	<p>— Я, — каже, — не голоден, не голоден. Він так каже, бо вже в іншому бовті він їв.</p>
	<p>— Голоден ти, голоден, — жид припрошує, — заходь до хижі. Пішли вони до хижі, жид поклав молоко й хліб, та мало заїли.</p>
	<p>— Іване, даю тобі п’ять хлібів.</p>
	<p>Дав жид п’ять хлібів, він узяв хліби в міх. Уже несе одинадцять хлібів. А то хліби великі. І далі вони йдуть. Де йдуть? Домі йдуть. Прийшли під хижу, поклали міх на лавку. І навчає Іван:</p>
	<p>— Іди до хижі й кажи правду, де гроші дів, де дів корову. Кажи, як ти її продав.</p>
	<p>Увійшов хазяїн до хижі, і звідається жона:</p>
	<p>— Продав-ись корову?</p>
	<p>— Продав.</p>
	<p>— За кілько?</p>
	<p>— За тристо рублів.</p>
	<p>Жона не звідає, де суть гроші, не звідає. А чоловік повідає:</p>
	<p>— Я йшов домі, а там такий файний чоловік був. Сидів підсудний на лавці, а суддя питає: «Люди, яку йому смерть дати? Повісити, чи вбити, чи затопити?» А я то слухаю. «Люди, хто за нього дасть тристо рублів, я пущаю його на волю.» А я думаю собі: «В мене є тристо рублів, дам йому». І сказав я, що дам. І я дав, а суддя того чоловіка пустив. Казав суддя, щоб він, той чоловік, мені робив, а я сказав, що в мене чотирнадцять дітей.</p>
	<p>А жона каже:</p>
	<p>— Та де вік є, той чоловік? Іди клич його до хижі. Я наварила їсти. Може, він голоден.</p>
	<p>Хазяїн вийшов надвір, а той сидить на лавці. Закликав його до хижі, поклали на стіл хліб, ріжуть, Іван кожному дітвакови дає. А то ж чотирнадцять дітей!</p>
	<p>Заїли вони, пішов чоловік у комору. Комора не вирихтована, таки глина, підлоги нема. Взяв він білу крейду, обміряв, обчислив:</p>
	<p>— Таку яму копайте. Мечте глину по боках.</p>
	<p>Діти скоро викопали яму. Там було чотирнадцять дітей, було кому копати. Іван говорить жоні:</p>
	<p>— Є туй такий чоловік, що різав дві свині?</p>
	<p>— Є.</p>
	<p>— Є туй такий чоловік, аби молов пшеницю й муку мав?</p>
	<p>— Є, — відповідає, — має муку, має різані свині.</p>
	<p>— Ідіть до нього та не кажіть «позичте» або «продайте», а кажіть: «Дайте. Дайте метер муки й доста солонини на зажарку.»</p>
	<p>— Добре.</p>
	<p>— І послухайте добре, що він буде говорити.</p>
	<p>Жона пішла, а Іван пішов за нею назирці, бо хотів знати, де тото є. Вона прийшла до того чоловіка та до нього:</p>
	<p>— Слухайте, мій чоловік прийшов із дороги голоден. Дайте міх муки й солонини на зажарку.</p>
	<p>А жона того хазяїна каже:</p>
	<p>— Йой, най чорт повість до рана, чи є в нас щось. Не є нич.</p>
	<p>— Та добре. Не є — то не є.</p>
	<p>Та й прийшла домі.</p>
	<p>— Що там казали? — звідає Іван.</p>
	<p>— «Най чорт повість...»</p>
	<p>— Добре.</p>
	<p>Взяв Іван міх і взяв порошок. Як прийшов туди ввечері, пустив у дірку порошок, і вони заспали в хижі. Заспали, а він пішов на під, а там пігліці, ковбаси, солонина, свинячі лаби. Він тото все збив у міх та на плечі й приніс. Пішов, муку приніс. Поприносив усе, що-м повидів. А тоді позамикав і прийшов. Склав усе в яму й ліг спати.</p>
	<p>Раненько Іван ще спить, а дорогою йде голова сільради, брат того бідного. А Іван ще звечора дав жоні гроші.</p>
	<p>— Ідіть купіть, — наказує, — цибулі, часнику, паприки, перцю — всього. І жарте ковбаси, жарте м’ясо. Треба нагодувати дітей, є кому їсти.</p>
	<p>— Добре, — говорить, — добре.</p>
	<p>Вона наклала то, жарить, а голова йде дорогою, брат його, та й думає:</p>
	<p>— Що там так пахне у брата бідного. Що там є? Ану йду я позирати.</p>
	<p>Прийшов позирати, а Іван лежить на постели. Лежить, як барон. А голова звідає:</p>
	<p>— Хто ти такий? А він йому каже:</p>
	<p>— Доктор.</p>
	<p>— Ага, доктор. Добре. Най буде й доктор.</p>
	<p>— Сідайте.</p>
	<p>Він собі сів. «Доктор» устав, дав йому випити. Їли вони, випили. А то був злодій.</p>
	<p>Прийшов той брат домі та й каже:</p>
	<p>— Не доктор то. Він не схожий на доктора. Жоно, біли хижу. А бабу озмеме в шафу, занесене шафу до брата й будеме знати. Баба почує, що вони там говорять і повість нам, що то за єден. Чи є то поправді доктор, чи, може, то злодій. На завтра навариме галушок, дай бабі їсти, би-сь була сита.</p>
	<p>Прийшов брат до брата та питає:</p>
	<p>— Слухай, брате, моя жінка хоче білити хижу. Чи мож би принести до вас шафу?</p>
	<p>— Мож, мож, принесіть.</p>
	<p>Принесли шафу до брата до хижі, а сами там білять хижу. А може, й не білили, а лиш так сказали. А живан усіх повиганяв вон:</p>
	<p>— Йдіть вон!</p>
	<p>Та й у дверці шафи, одкрив, бабу задавив і напхав їй у рот галушок. І там її замкнув і лишив. І баба вже не чує нич. А ввечір злодій пішов до того багача, до брата й взяв коні. Взяв коні, продав, а гроші в ту яму.</p>
	<p>Раненько встали, багач забрав шафу з бабою домі, одкрили шафу, а баба мертва. Похоронили бабу, а злодій пішов на цвинтар уночі, приніс її до брата-багача та поклав межи свині. А двоє свиней зарізав та в яму. Руки, уста помастив кров’ю, дав у руки ніж, і баба там сидить. Баба свині поїла. Поїла й сидить на зарізаному поросяті.</p>
	<p>Та й бабу ще раз похоронили. Три попи закликали, щоби баба більше не ходила. А другий день живан пішов та бабу викопав ще раз та поклав межи вівці в брата-багача. А єдну вівцю забрав, зарізав, обробив і м’ясо в яму. Є м’ясо, добре!</p>
	<p>Айбо що? Бабу похоронили знов, а вона прийшла третій раз. Баба коні забрала, свині забрала, вівці забрала, все поїла. Що робити далі? І кличе хазяїн «доктора», і звідає його:</p>
	<p>— Що робити?</p>
	<p>А «доктор» обіцяє:</p>
	<p>— Я її похороню. Вона більше не прийде. Айно. А хазяїн просить:</p>
	<p>— Но та хорони. Треба людей, щоб занесли?</p>
	<p>— Мені не треба, я понесу сам.</p>
	<p>Узяв бабу на плечі й поніс на цвинтар. Заніс, поклав у яму. І каже:</p>
	<p>— Там би ти була, там би ти була, аби-сь більше не ходила, аби-сь більше не їла. Би-сь свині не їла, би-сь не їла вівці, би-сь нич не їла.</p>
	<p>Сказав то та став бити поклони. І сказав людям:</p>
	<p>— Кить за три дні не прийде, то більше вона не прийде.</p>
	<p>І бабу похоронив, і дав йому за то хазяїн великі гроші. І він забрав ті гроші й приніс своєму хазяїнови, тому, що його викупив від смерти. І питає того хазяїна:</p>
	<p>— Чи маєте на корову гроші?</p>
	<p>— Йо’йой, — каже, — туй є грошей на сто коров.</p>
	<p>— Аби’сьте знали, ви були найбідніщі, а тепер будете найбагатші. Маєте доста грошей. А я, — повідає, — злодій, у мене по лісах люди. Іду я геть.</p>
	<p>І він пішов, а хазяїн став добре жити. Купив корову, купив усе, що треба було. І жили, і ще ниська жиють, кить не повмирали. І казці конець. Хто слухав, той молодець.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Лази, Воловецького району, Закарпатської області 24 січня 1997 року Гогирчак Михайло Іванович (1908 року народження)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Закарпаття/">Фольклор Закарпаття</a></li>
		<li><a href="/Українська міфологія/Чорт.html">Чорт в українській міфології</a></li>
	</ul>
</footer>
<!--#include virtual="/-/inc/general__page_end.inc" -->
