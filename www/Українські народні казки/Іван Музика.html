<!--#include virtual="/-/inc/general__page_start.inc" -->
<title>Іван Музика ☼ Українська народна казка ☼ Народна творчість</title>
<meta name="Description" content="Українська народна казка Буковини «Іван Музика» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Іван Музика.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Іван Музика <br><span class="article__headerDescription">Українська народна казка Буковини</span></h1>
	<p>Були собі два брати. Їден був бідний, а другий — багатий. Бідний все служив у багатого. Одного разу пішов бідний на поле багатого робити, а там — чорт сидить. Вириває чорт на полі бідного брата пшеницю і насадює багатому.</p>
	<p>— Ти що робиш?! — крикнув бідний брат.</p>
	<p>— Я садю пшеницю твому брату, бо я — його щастя.</p>
	<p>Вхопив бідняк чорта і став давати йому лупня. Чорт кричить, проситься.</p>
	<p>— Ти скажи мені, де ж моє щастя, — каже бідний брат. — Тоді я тебе пустю.</p>
	<p>— Добре, я скажу тобі, де твоє щастя.</p>
	<p>І повів його чорт у ліс. Привів до великого дупла, а в тім дуплі сидить музика і грає на скрипці.</p>
	<p>— Оце твоє щастя, — каже чорт.</p>
	<p>Ухопив бідняк своє щастя і ну давати йому лупня.</p>
	<p>— Як же це так! Ти — моє щастя, а я так бідую?!</p>
	<p>Узяв бідняк скрипку, прийшов додому, взяв жінку й дітей та й пішов у світ. Оглядається назад — а ззаду за ним біжать його злидні. Він і каже їм:</p>
	<p>— Як же ви так ідете? Отакі обдерті. Мені соромно, що ви за мною так ідете. Треба вас у щось заховати.</p>
	<p>— Добре, — кажуть злидні.</p>
	<p>Вийняв бідняк велику шкляну баньку та й каже:</p>
	<p>— То залазьте в цю баньку.</p>
	<p>Злидні залізли в баньку, а бідняк закрив їх там та й закопав у землю під мостом. І пішов собі з сім’єю далі. Прийшов він до одного пана. Той питає:</p>
	<p>— Хто ви?</p>
	<p>— Іван-музика.</p>
	<p>— То добре. В мене якраз музикантів нема, то будете за музику.</p>
	<p>— Добре</p>
	<p>Як почав Іван-музика грати, то всі почали гуляти і не могли стати.</p>
	<p>— Заплатіть, то стану, — каже Іван-музика.</p>
	<p>Платять Іванови, і він стає грати, І добре заробляє Іван. А пан побачив таке діло і хтів його збутися. Та й каже йому:</p>
	<p>— Я даю тобі хату. Іди в ту хату і жий там.</p>
	<p>— Добре.</p>
	<p>Прийшов Іван до тої хати, а там старий чорт жиє. Старий та ще й до того кривий. Каже йому чорт:</p>
	<p>— Можеш тут зо мною жити. Але знай, що тут є одне місце коло печі, на яке ти не маєш ступати.</p>
	<p>І показав йому чорт кутик коло печі, де було те місце.</p>
	<p>— Добре, — каже Іван-музика.</p>
	<p>А через якийсь час каже йому чорт:</p>
	<p>— Почалася війна. Хоч я старий і кривий, але на війні мене треба, і я йду на війну. Як мене не буде три роки, то розкопай те місце коло печі, де я сидів, і то, що ти там найдеш, буде твоє.</p>
	<p>Чекав Іван чорта рік, чекав два. Минуло три роки, а чорта нема. Розкопав Іван те місце коло печі, а там — повний чавун золота. За то золото закупив він панський дім і всю мушію того пана.</p>
	<p>Тепер у Івана були великі поля. Хто де не їде, усі питають:</p>
	<p>— Чиє це поле?</p>
	<p>— Івана-музики.</p>
	<p>І багатий брат не раз чув про Івана-музику. Але ніколи не подумав, що то — його брат. Одного разу каже жінка багатого брата:</p>
	<p>— Давай поїдем до того бідолахи, брата твого. Він у нас стілко робив, стілко мучився. Кажуть люди, що бачили його в такому-то селі.</p>
	<p>— Чого ми туди поїдем? — каже багач. — Він же голий і босий. Він не має чим нас приймити.</p>
	<p>— То возьмем якоїсь муки трохи та ще чогось, та й завезем йому. У него ж така велика сім’я. І стілко він робив у нас.</p>
	<p>— Ну добре, — сказав чоловік, і поїхали вони до Івана.. Приїхали в то село й питають:</p>
	<p>— Де тут Іван жие?</p>
	<p>— Який Іван?</p>
	<p>— Іван-бідняк.</p>
	<p>— Нема в нас такого. У нас лиш один Іван — Іван-музика. А жінка й каже:</p>
	<p>— Як лиш один Іван у селі, то то й є твій брат. Їдьмо до него. Приїжджають вони до подвір’я Івана-музики. Багач як глянув на те подвір’я, то й злякався.</p>
	<p>— Бабо, ти здуріла чи що? Та це ж панський дім! Де ж наш бідолаха може в такому домі жити?!</p>
	<p>— А може, він тут за слугу, — жінка йому.</p>
	<p>Коло воріт стоїть чоловік на варті. Сказала йому богачева жінка, що вони хтять до Івана-музики. Той подивився на них і каже:</p>
	<p>— Можете в’жджати.</p>
	<p>Розтворилася брама, і вони в’їхали на подвір’я. Вибігли слуги, випрягли коней і забрали їх кудись. Забрали й воза. А багач каже жінці:</p>
	<p>— От бачиш, уже й коней наших нема, уже й воза нема. А що з нами буде? Тут же пан жиє. Він нам дасть.</p>
	<p>Заводять їх у той дворець. Виходи до них господар. Глянули вони — так і є, брат! Здивувалися, але нічого не кажуть.</p>
	<p>Посадив їх Іван за стіл, а на столі їсти й пити, чого лиш душа забажає. Сидить багач, випиває, закусює та все думає: «І де бідняк такого багатства набрав?» Випив собі до міри та й питає Івана:</p>
	<p>— Іване, звідки ти такого багатства набрав?</p>
	<p>— Потому скажу.</p>
	<p>— Нє, ти зараз скажи.</p>
	<p>Іван не хтів, не хтів, а тоді взяв та й сказав:</p>
	<p>— Я свої злидні, — каже, — в баньці під мостом закопав. Там вони й досі сидять.</p>
	<p>Як почув це багач, то вже не міг усидіти на місці. «Не має він бути таким паном. Я все був багатим, а він — бідняк. То най так і далі буде», — подумав багач.</p>
	<p>— Їдьмо, жінко, додому.</p>
	<p>Жінка хтіла ще трохи побути в гостях. Але чоловік насівся: «їдьмо» та й «їдьмо». Поїхали вони. Приїжджають до того місця, де злидні закопані. Розкопав багач те місце, витяг баньку і випустив усі злидні. А злидні зразу почіплялися до него самого. Багач їм каже:</p>
	<p>— Що ви, дурні чи що? Ви йдіть до мого брата. Він же вас закопав, а я вас випустив. Він багатий, у него є що взяти.</p>
	<p>А злидні йому кажуть:</p>
	<p>— Він бідний був, то й закопав нас. А тепер він багатий, то як до него приступиш?</p>
	<p>Та й пішли злидні за багачем. Прийшли аж до його хазяйства, і скоро все те хазяйство пропало: то кінь згине, то корова, то злодії щось украдуть. Так і зробився багач бідняком. За те, що хотів братови зло зробити.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Сербичани, Сокирянського району, Чернівецької області 3 грудня 1978 року Рибак Артем Кирилович (1908)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>


<article class="articleMain">
	<h1 class="articleMain__header">Іван Музика <br><span class="article__headerDescription">Українська народна казка Буковини</span></h1>

	<figure class="illustration">
		<img class="illustration__image" loading="lazy" decoding="async" src="/-/i/Іван Музика — 01.png" alt="ІВАН МУЗИКА — Українська Народна Казка Буковини" title="ІВАН МУЗИКА — Українська Народна Казка Буковини">
		<figcaption class="illustration__caption">ІВАН МУЗИКА — Українська Народна Казка Буковини</figcaption>
	</figure>

	<p>Були собі два брати. Один бідний, а другий багатий. Бідний все служив у багатого. Одного разу пішов бідний на поле, а там чорт сидить. Вириває чорт на полі бідного брата пшеницю і насаджує багатому.</p>
	<p>— Ти що робиш?! — крикнув бідний брат.</p>
	<p>— Я саджу пшеницю твому брату, бо я його щастя. Вхопив бідняк чорта і почав давати йому лупня. Чорт кричить, проситься.</p>
	<p>— Ти скажи мені, де ж моє щастя, — каже бідний брат, — тоді пущу тебе.</p>
	<p>— Добре, скажу.</p>
	<p>І повів його чорт у ліс. Привів до великого дупла, а в тім дуплі сидить музика і грає на скрипці.</p>
	<p>— Оце твоє щастя, — каже чорт.</p>
	<p>Ухопив бідняк своє щастя і ну давати йому лупня!</p>
	<p>— То як же так! Ти моє щастя, а я так бідую?! Музика почав проситися.</p>
	<p>— На тобі, — каже, — цю скрипку. І це буде твоє щастя. Узяв бідняк скрипку, прийшов додому, забрав жінку й дітей та й пішов у світ. Оглядається назад, а за ним біжать його злидні. А він і каже злидням:</p>
	<p>— Як же ви так ідете? Отакі обдерті. Мені соромно за вас. Треба вас у щось заховати, щоб люди не бачили.</p>
	<p>— Добре, — кажуть злидні.</p>
	<p>Вийняв бідняк велику скляну баньку та й каже:</p>
	<p>— То залазьте в цю баньку.</p>
	<p>Злидні залізли в баньку, а бідняк закрив їх там та й закопав у землю під мостом. І пішов собі з сім’єю далі. Прийшов він до одного пана. Пан питає:</p>
	<p>— Хто ти?</p>
	<p>— Іван Музика.</p>
	<p>— То добре. У мене якраз музикантів нема, то будеш за музику.</p>
	<p>Як почав Іван Музика грати — всі танцюють і не можуть зупинитися.</p>
	<p>— Заплатіть, то стану, — каже Іван Музика.</p>
	<p>Платять Іванові, і він перестає грати. І добре заробляє Іван. А пан подивився на це діло і вирішив Івана збутися. І каже йому пан:</p>
	<p>— Я даю тобі хату. Іди туди й живи.</p>
	<p>— Добре.</p>
	<p>Прийшов Іван Музика до тої хати, а там старий чорт живе. Старий та ще й до того кривий. Каже йому чорт:</p>
	<p>— Можеш зо мною жити. Але знай, що тут є одне місце, на яке ти не маєш ступати.</p>
	<p>І показав йому чорт кутик коло печі, де було те місце.</p>
	<p>— Добре, — погодився Іван Музика. А через якийсь час каже йому чорт:</p>
	<p>— Почалася війна. Хоч я старий і кривий, але на війні мене треба. Іду на війну. Як не повернуся за три роки, то розкопай місце коло печі, де я сидів, і те, що там знайдеш, буде твоє.</p>
	<p>Чекав Музика чорта рік, чекав два. Минуло й три роки, а чорта нема. Розкопав Іван місце коло печі, а там повний чавун золота. За те золото купив Іван панський дім і всю мушію того пана.</p>
	<p>Тепер у Івана були великі поля. Хто не їде, питає:</p>
	<p>— Чиє це поле?</p>
	<p>— Івана Музики.</p>
	<p>І багатий брат Івана не раз чув про Івана Музику, але ніколи не думав, що то його брат. Одного разу жінка багатого брата каже:</p>
	<p>— Давай поїдемо до того бідолахи, брата твого. Він у нас стільки робив, стільки мучився. Кажуть люди, що бачили його в такому-то селі.</p>
	<p>— Чого ми туди поїдемо? — каже багач. — Він же голий і босий. Він не має нас чим приймити.</p>
	<p>— То візьмемо якоїсь муки трохи та ще чогось, та завеземо йому. У нього така велика сім’я.</p>
	<p>— Ну, добре, — сказав чоловік, і поїхали вони до Івана. Приїхали в те село та й питають:</p>
	<p>— Де тут Іван живе?</p>
	<p>— Який Іван?</p>
	<p>— Іван-бідняк.</p>
	<p>— Нема в нас такого. У нас лиш один Іван — Іван Музика.</p>
	<p>А жінка й каже:</p>
	<p>— Як лиш один Іван у селі, то це і є твій брат. Їдьмо до нього.</p>
	<p>Приїжджають вони до подвір’я Івана Музики. Багач як глянув на те подвір’я, то й злякався.</p>
	<p>— Бабо, ти здуріла, чи що? Та це ж панський дім! Де ж бідолаха може в такому домі жити!</p>
	<p>— А може, він тут за слугу? — каже жінка. Розтворилася брама, і вони в’їхали на подвір’я. Вибігли слуги, випрягли коней і забрали їх кудись. Забрали й воза. А багач каже жінці:</p>
	<p>— От бачиш, уже й коней наших нема, уже й воза нема.</p>
	<p>А що з нами самими буде? Тут же пан живе. Він нам дасть!</p>
	<p>Заводять їх у той палац. Виходить до них господар. Глянули — так і є, брат! Здивувалися вони, але нічого не кажуть.</p>
	<p>Посадив їх Іван за стіл, а на столі — їсти й пити, чого лиш душа бажає. Сидить багач, пригощається та все думає: «І де бідняк такого багатства набрав?» Й таки не витримав та й питає:</p>
	<p>— Іване, звідки ти такого багатства набрав?</p>
	<p>— Потому скажу.</p>
	<p>— Ні, ти зараз скажи.</p>
	<p>Іван не хотів, а тоді взяв та й сказав:</p>
	<p>— Я свої злидні у баньці під мостом закопав. Там вони й тепер сидять.</p>
	<p>Як почув це багач, то вже не міг усидіти на місці. «Не має він бути таким паном. Я все був багатий, а він бідний. То най так і далі буде», — подумав багач та й каже:</p>
	<p>— Їдьмо, жінко, додому.</p>
	<p>Жінка хтіла ще трохи погостювати, але чоловік насівся: «Їдьмо» та й «їдьмо». І поїхали вони. Приїжджають до того мосту, де злидні закопані. Розкопав багач те місце, витяг баньку і випустив усі злидні. А злидні зразу почіплялися до нього. Багач і каже:</p>
	<p>— Що ви, дурні чи що? Ви йдіть до мого брата. Він же вас закопав, а я вас випустив. Він багатий, у нього є що взяти.</p>
	<p>А злидні йому:</p>
	<p>— Він бідний був, та й то закопав нас. А тепер він багатий, то як до нього приступиш?</p>
	<p>Та й пішли злидні за багачем. І прийшли аж до його хазяйства. І скоро все те хазяйство пропало: то кінь згине, то корова, то злодії щось украдуть. Так і зробився багач бідняком. За те, що хотів братові зло зробити.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p>Іван Музика. Невказані сюжети + Сравнительный указатель сюжетов: Восточнославянская сказка. Составитель Л. Бараг, И. Березовский, К. Кабашников, Н. Новиков. — Л.: Наука, 1979 735А (епізод). Записано 31 грудня 1978 року в селі Сербичанах Сокирянського району Чернівецької області від Артема Кириловича Рибака (1908 року народження, освіта — 3 класи, колишній залізничник, пенсіонер).</p>
			<p>Чарівна квітка: Українські народні казки з-над Дністра. Запис, упорядкування, примітки та словник М. А. Зінчука; Художники: Н. В. Кирилова і П. А. Гулін. — Ужгород: Карпати, 1986. — 301 с: іл.</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Буковини/">Фольклор Буковини</a></li>
		<li><a href="/Українська міфологія/Чорт.html">Чорт в українській міфології</a></li>
	</ul>
</footer>
<!--#include virtual="/-/inc/general__page_end.inc" -->
