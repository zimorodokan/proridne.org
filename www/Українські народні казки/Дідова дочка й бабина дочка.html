<!--#include virtual="/-/inc/general__page_start.inc" -->
<title>Дідова дочка й бабина дочка ☼ Українська народна казка ☼ Народна творчість</title>
<meta name="Description" content="Українська народна казка Бойківщини, Гуцульщини, Подніпров’я (Наддніпрянщини) «Дідова дочка й бабина дочка» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Дідова дочка й бабина дочка.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Дідова дочка й бабина дочка <br><span class="article__headerDescription">Українська народна казка Бойківщини</span></h1>
	<p>Були дідо й баба. Мав дідо свою дочку, а баба — свою. Дідова дочка була робітна, а бабина — лінива. Та й усе баба їла діда та й їла за його дочку. Казала, щоб дідо її вивіз у ліс. Дідо впряг коня в сани, бо то було зимою, і каже:</p>
	<p>— Поїдеме, дочко, в ліс.</p>
	<p>Їхали вони полем, далі заїхали до лісу і їдуть лісом. Їдуть, дивляться — стоїть хата. Дідо каже:</p>
	<p>— Зайдеме до тої хати і будеме тут ночувати. Зайшли до тої хати, в хаті холодно. Дідо каже:</p>
	<p>— Я йду принести дров, а ти тут, дочко, сиди.</p>
	<p>Вона ждала, ждала — батька нема. Аж тут об’явився дідок малейкий та й каже:</p>
	<p>— Дочечко, наклади огень, загрій води, помий мені бороду, обчеши мені голову, звари каші.</p>
	<p>Дівчинка пішла надвір, внесла дров, наклала огень, загріла води, вмила дідови голову, бороду, геть діда цілого помила. Тоді зварила йому каші. Дідо поїв і вона сама поїла. І каже дідо:</p>
	<p>— Би-с знала, дочечко, прийдуть зараз розбійники і будуть тебе брати танцювати. Ти би казала, що ти не маєш черевичок, що не маєш файної сукенки — всього тобі треба, щоб до танцю вбратися. Але би-с не все казала за раз, а по єдному.</p>
	<p>Дідок пішов, а вони прийшли і постукали у вікно, заграли під вікном і кажуть:</p>
	<p>— Вийди д’нам танцювати. А вона:</p>
	<p>— Я, — каже, — не маю сукенки, не маю в що ся вбрати. Вони пішли й принесли їй сукенку.</p>
	<p>— Вийди д’нам танцювати.</p>
	<p>— Я не маю черевиків, — каже вона. Вони пішли й принесли їй черевики.</p>
	<p>— Вийди д’нам танцювати.</p>
	<p>А вона каже, що не має файної хустки. І так вона все по єдному називала, а вони по єдному носили. А то вже четверта година настала, і вони розійшлися. А дівчина осталася.</p>
	<p>На другий вечір прийшов дідок і каже їй:</p>
	<p>— Вони знов прийдуть. А ти будеш казати, що хочеш бричку, коні, фурмана. І щоби бричка була золота і на конях упряж золота.</p>
	<p>І коли ті прийшли другий вечір, вона їм так казала, як сказав їй дідок. Коли вони стали під вікном, заграли і закликали її до танцю, вона каже:</p>
	<p>— Мені треба брички золотої.</p>
	<p>Вони їй притягнули бричку, а вона далі казала їм усе по єдному. Постарали вони їй все, що хотіла, а вона каже:</p>
	<p>— Мені треба фурмана, щоби я сама не їхала, а з фурманом. Вони пішли, привели фурмана, а вже четверта година була. І їм уже було невільно там бути — і вони пішли геть.</p>
	<p>Вона сіла на ту золоту бричку і їде з тим усім добром лісом додому. З фірманом їде. Приїхали, і дідо так ся втішив, пустився до свої дочки, та й став її обіймати й цілувати. Розпрягли коні, занесли до хати добро.</p>
	<p>А бабі то якось неприємно, що не її дочка привезла добро, а дідова. І так баба чепурить свою дочку. Та й каже:</p>
	<p>— Знаєш що, діду? Вези й мою дочку.</p>
	<p>Ну то він узяв та й повіз її дочку. Привіз в ліс до тої хати та й каже:</p>
	<p>— Ти тут сиди, а я йду по дрова.</p>
	<p>Дочка сидить та й сидить — діда нема. Об’явився той дідок та й каже:</p>
	<p>— Донечко, наклади огень, загрій води, помий мене файно і звари мені каші. І сама поїш.</p>
	<p>А вона каже:</p>
	<p>— О-о-о! Я зроду їсти не варила. І я би-м когось даром мила, чесала? О ні!</p>
	<p>Він їй нічого вже не казав. Хіба сказав:</p>
	<p>— Зараз туй прийдуть музиканти під вікно. І будуть тя кликати танцювати. Роби, як хочеш. Можеш у них випрошувати одежі. А не хочеш, то не танцюй.</p>
	<p>Як вони прийшли під вікно й заграли, вона розтворила вікно, і вони зачали брати її танцювати. Пару раз викрутили нею, а тоді взяли її і стратили, бо вона того заслужила.</p>
	<p>Баба жде свою дочку, жде й плаче. Та вже й дідови стало недобре, що бабиної дочки нема, — пішов її глядати. Приходи на то саме місце, а її нема. І конець казці.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Завадка, Сколівського району, Львівської області 12 серпня 1991 року Михайличко Катерина Кирилівна (1928)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>


<article class="articleMain">
	<h1 class="articleMain__header">Дідова дочка й бабина дочка <br><span class="article__headerDescription">Українська народна казка Гуцульщини</span></h1>
	<p>Оженився дід з бабою, та й у діда була дочка і в баби була дочка. Дідова дочка була потрібна, а бабина — пуста. Та й ішли вони на вечорниці. Дідова дочка пряла, а бабина лиш з парубками гралася та гуляла. Один вечір ішли, і другий, і третій. А як ішли додому, бабина дочка відоймала в дідової веретена, несла до хати та й казала:</p>
	<p>— Подивіться, мамо, кілко я кожний раз напрядаю, а дідова дочка пуста, не хоче робити.</p>
	<p>Баба каже:</p>
	<p>— Ти знаєш що, діду? Відведи свою дочку в ліс. Вона пуста, не хоче робити.</p>
	<p>А дідо каже:</p>
	<p>— Най буде. Як відвести, то відведу.</p>
	<p>Баба дала їй на дорогу попелу замість муки. І замість хліба глини дала. А замість сушених сливок — вугля. Та й повів дід свою дочку в ліс. Ідуть вони просто керниці. А керниця каже:</p>
	<p>— Дівонько, дівонько, вичисть мене. Меш іти відти, нап’єшся води ладної з мене.</p>
	<p>Дівчина підкотила рукави та й вичистила керничку. Ідуть далі. А там росте яблінка. Та й каже вона до дівчинки:</p>
	<p>— Дівонько, дівонько, обчисть з мене сухе гілля. Меш іти назад, набереш собі з мене яблук, кілко схоч’.</p>
	<p>Вона це зробила та й іде далі. А там пастухи корови пастушать. Каже їй пастух:</p>
	<p>— Дівонько-голубонько, іди заверни мені корови. Як меш іти відти, дам тобі корову з телям.</p>
	<p>І вона не лінувалася та й завернула. Та й ідуть вони з дідом далі. Дивляться, а там коні пасуть пастухи. Каже пастух:</p>
	<p>— Дівонько-голубонько, заверни мені коні. Як меш іти відти, дам тобі кобилу з лошам.</p>
	<p>А дівка не лінувалася, пішла та й завернула. Та й ідуть далі. А там чоловіки пастушать вівці. Та й каже вівчар:</p>
	<p>— Дівонько-голубонько, заверни мені вівці. Як меш іти відти, дам тобі вівцю з ягням.</p>
	<p>А дівка ся не лінувала, пішла та й завернула. Та й ідуть далі. А там пастухи пастушать свині. Каже пастух:</p>
	<p>— Дівонько-голубонько, заверни мені свині, дам тобі льоху з поросятами.</p>
	<p>А дівка ся не лінувала, пішла завернула. Та й ідуть далі. А там пастухи кози пастушать. Та й каже пастух:</p>
	<p>— Дівонько-голубонько, заверни нам кози. Як меш іти відти, дамо тобі козу з козям.</p>
	<p>А дівка не лінива була, завернула та й іде далі. Та й іде просто печі. А піч каже:</p>
	<p>— Дівонько-голубонько, вимасти мене. Як меш іти відти, то кілко хоч’ хліба озмеш з мене.</p>
	<p>А вна не лінувалася, пішла та й вимастила. Та й ідуть далі. А в лісі була хатина. Дідо завів її до тої хатини та й каже:</p>
	<p>— Будь тут, а я йду в ліс дрова рубати.</p>
	<p>Причепив до бука довбню та й пішов. Вітер віє, а довбня все довбає до бука. Дівчина думає: «Що то є, що тато так довго рубає?» А з нірки виходить миш. Та й каже:</p>
	<p>— Дівонько-голубонько, дай мені попоїсти. Стану тобі ввечір у пригоді.</p>
	<p>А дівчина каже:</p>
	<p>— Як ти годна мені в пригоді стати, як ти маленька?</p>
	<p>— Меш видіти. Стану тобі в пригоді, хоть я маленька.</p>
	<p>— Та й що тобі дам їсти, як у мене попіл замість муки, а замість хліба — глина, а замість сливок — вугля?</p>
	<p>А мишка каже:</p>
	<p>— Ану подивися до торби. Там нема хліба?</p>
	<p>Вона подивилася, а там є й хліб, є й мука, є й сливки — все є. Та й дала вона миші попоїсти. Та й виходить друга миш.</p>
	<p>— Дівонько-голубонько, дай мені попоїсти, стану тобі ввечір в природі.</p>
	<p>А дівчина не жалувала, дала попоїсти й тій. Та й виходить третя миш, така крива, нещаслива. Та й каже:</p>
	<p>— Дівонько-голубонько, дай мені попоїсти, стану тобі в пригоді ввечір.</p>
	<p>А дівка не жалувала і їй. Каже:</p>
	<p>— Чи станеш, чи не станеш, а я тобі дам попоїсти. Попоїли миші та й кажуть:</p>
	<p>— Дивись, дівонько, тут музика прийде і буде грати. Аби ти в кутику сиділа і не гуляла, ми мемо гуляти замість тебе.</p>
	<p>Заховалися миші, а вночі приходить музика. Заграла музика. Та й вийшли миші, зробилися великі та й гуляють з тими чоловіками, що прийшли. А дівка сидить у кутику. Гуляли, гуляли, а як прийшла дванадцята година, всі порозходилися. А миші кажуть:</p>
	<p>— Дивися, щоби ти була зібрана й готова. Зараз фіра приїде по тебе, поїдеш додому.</p>
	<p>Зібралася дівчина, чує — фіра приходить за нею. Сіла вона на ту фіру та й їде. Приїжджає т’печі, а піч каже:</p>
	<p>— Бери собі, кілко хоч’, з мене хліба. Якого хоч’.</p>
	<p>Набрала вона хліба та й їде далі. Приїжджає до тих, що кози пасли, і дали їй там козу з козям. Приїхала до тих, що свині пасли, і дали їй льоху з поросятами. А той дає кобилу з лошам, а той корову з телям. Подякувала дівчина та й їде далі. Приїхала д’яблінці. А яблінка каже:</p>
	<p>— Дівонько, бери з мене яблук, кілко хоч’.</p>
	<p>Дівка набрала тих яблук і їде далі. А керничка каже:</p>
	<p>— Дівонько-голубонько, напийся води ладної. Це добра, — каже, — вода.</p>
	<p>Напилася вона та й поїхала далі. А дома сука каже:</p>
	<p>— Ґав, гав! Дідова дочка їде. А баба б’є суку та й каже:</p>
	<p>— Вже дівка пропала, а ти кажеш, що їде.</p>
	<p>Дивиться баба, а дівка приїхає. І так багато маржини пригнала, що нема де навіть і загнати. Баба каже дідови:</p>
	<p>— Видиш, твоя дочка пуста, та кілко пригнала, а моя потрібна, то ще більше прижене. Аби ти відвів і мою.</p>
	<p>— Як хоч’, щоб я відвів, то відведу.</p>
	<p>Баба зрихтувала їй торбу. Дала хліба, сливок і всячину дала. Іде дідо з дівкою. А керничка просить:</p>
	<p>— Дівонько-голубонько, вичисти мене, то нап’єшся води, як меш іти відти.</p>
	<p>А вона каже:</p>
	<p>— Я не буду такі руки біленькі у воду мочити.</p>
	<p>Та й не хотіла. Ідуть далі. Та й просто яблінки. А яблінка каже:</p>
	<p>— Дівонько-голубонько, обчисти мене. Набереш собі яблук добрих, як меш іти відти.</p>
	<p>А дівка каже:</p>
	<p>— Я не буду лізти та обдирати по тобі руки.</p>
	<p>Та й пішла геть. Іде далі, а там пастухи пастушать. І кажуть:</p>
	<p>— Заверни нам корови, то дамо тобі корову з телям, як меш іти відти.</p>
	<p>А дівка каже:</p>
	<p>— Я не годна бігати за вашими здохляками. Мене ноги болять.</p>
	<p>Та й іде далі. Дивиться, а там коні пастушать. Та й кажуть ті люди:</p>
	<p>— Дівонько-голубонько, заверни нам коні, дамо тобі кобилу з лошам.</p>
	<p>А вона каже:</p>
	<p>— Я не годна бігати за кіньми.</p>
	<p>Та й не хотіла завернути. Та й іде далі, а там вівці пастушать. Та й вівчар каже:</p>
	<p>— Дівонько-голубонько, заверни мені вівці, і я тобі дам вівцю з ягням, як меш іти відти.</p>
	<p>А вона не хотіла:</p>
	<p>— Я не годна бігати за якимись вівцями.</p>
	<p>Та й іде далі. А там свині пастушать. Пастух каже:</p>
	<p>— Дівонько-голубонько, заверни мені свині. Як меш іти відти, дамо тобі свиню з поросятами.</p>
	<p>А вона каже:</p>
	<p>— Я не годна кожному завертати.</p>
	<p>Та й пішла далі. А там пастухи кози пастушать.</p>
	<p>— Дівонько-голубонько, заверни нам кози. Як меш іти відти, дамо тобі козу з козям.</p>
	<p>А вона каже:</p>
	<p>— Я не годна кожному кози завертати.</p>
	<p>Та й пішла далі. Та й попри піч іде. А піч каже:</p>
	<p>— Дівонько-голубонько, вимасти мене. Будеш іти відти, та хліба собі набереш, якого схоч’.</p>
	<p>А дівка каже:</p>
	<p>— То що я, мушу? Я не буду собі білі ручки мастити.</p>
	<p>Та й не хотіла. Іде далі. Та й дивиться — у лісі хатка. Зайшли з дідом у хатку. А дідо каже:</p>
	<p>— Будь тут, а я йду дрова рубати.</p>
	<p>Та почепив довбню до бука, та й пішов додому. А вітер віє, довбня довбає в бука, а дівка думає, що то дідо дрова рубає. Сидить вона в хатці, а з нірки вибігла миш та й каже:</p>
	<p>— Дай мені попоїсти, стану тобі ввечір у пригоді. А дівка каже:</p>
	<p>— Добре, що я маю сама що їсти. Не ще й тобі давати їсти. Та й пішла миш. Виходить друга. Та й каже:</p>
	<p>— Дівонько-голубонько, дай мені попоїсти, я тобі ввечір у пригоді стану.</p>
	<p>А дівка каже:</p>
	<p>— Не дам. Добре, що я сама маю що їсти. Не ще й тобі давати. Та й пішла миш. Виходить третя, крива. Та й каже:</p>
	<p>— Дівонько-голубонько, дай мені попоїсти, стану тобі ввечір у пригоді.</p>
	<p>А дівка каже:</p>
	<p>— Добре, що я сама маю що їсти. Не ще й тобі давати, такій кривій. Та й не хотіла дати.</p>
	<p>Відтак музика приходить. Та й дівка так гуляє з тими парубками фест. А миші сидять у кутику та й не йдуть гуляти. Та й так ті парубки гуляли з нею, що замордували її та й прибили до стіни.</p>
	<p>А дома сука каже:</p>
	<p>— Гав-гав! Бабина дочка прибита до стіни, гав-гав! А баба все б’є суку віником. І каже:</p>
	<p>— Неправда, моя дочка в бричці приїде.</p>
	<p>Бере баба і посилає діда, аби знав, що то є, що нема та й нема дівки. Дідо пішов та подивився — дівка вже нежива. Приходить та й каже бабі:</p>
	<p>— Твоя дочка вже нежива.</p>
	<p>Та так вона й нині там висить у лісовій хатині, прибита до стіни.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Текуча, Косівського району, Івано-Франківської області 28 лютого 1983 року Матійчук Олена Дмитрівна (1911 року народження)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>


<article class="articleMain">
	<h1 class="articleMain__header">Дідова дочка й бабина дочка <br><span class="article__headerDescription">Українська народна казка Подніпров’я (Наддніпрянщини)</span></h1>
	<p>Був собі дід та баба і мали собі дочку. Ото чи довго пожила баба, чи ні, та й задумала вмерти. А як умирала, то своєму чоловікові казала:</p>
	<p>— Як умру, чоловіче, а ти будеш женитися, то гляди, не бери тої удови, що біля нас живе з дочкою, бо вона тобі буде жінкою, а нашій дитині не буде матір’ю!</p>
	<p>— Добре, — відказав чоловік, — не буду брати не то її, а й ніякої, і женитися не буду.</p>
	<p>От поховав дід бабу і похорон відправив та й живе собі сам. А трохи згодом ішов раз селом та й зайшов до тієї удови, що жінка не веліла її брати. То чоловік сказав, що не буде женитися ні з якою, а то й забув, що казав, і забіг, побалакав і удову до себе запросив. Тоді вдова з великих радощів сказала:</p>
	<p>— Я вже давно цього ждала!</p>
	<p>От усю худобу забрала і до діда жити з дочкою помандрувала. Ото живуть усі вкупі — дідова дочка й бабина. Дуже баба не любила дідової дочки, сказано, як мачуха. Усе гризе голову, та й діти між собою часто сваряться — надто зла бабина дочка. Звичайно, як зведенята, у них ніколи ласки нема.</p>
	<p>Оце, було, як підуть на досвітки, то дідова дочка пряде, а бабина знай цілу ніч гуляє з хлопцями та крутиться, і не раз так бувало, що, гарцюючи, і мички попалить. А йдуть додому вранці та дійдуть до перелазу — ото й каже бабина дочка до дідової дочки:</p>
	<p>— Дай, — каже, — мені починки, сестрице, я подержу, поки ти перелізеш.</p>
	<p>— Добре, — каже, — сестрице, на!</p>
	<p>От поки дідова дочка перелазить, а бабина дочка, взявши починки, побіжить додому і матері набреше, що дідова дочка з хлопцями цілу ніч гуляла і мички попалила.</p>
	<p>— А я пряла і додому поспішала. Бачте, мамочко, яка вона ледача!</p>
	<p>От дідова дочка прийде додому, то мачуха й почне і бити і дідові виказувати:</p>
	<p>— Твоя дитина ледащо — не хоче робити, а ти не хочеш учити!</p>
	<p>Що вже не робила, як з неї не знущалась, що дідові не наговорювала, а їй усе байдуже: робить собі мовчки. Дуже було бабі досадно з дочкою дивитися на неї, що дід її жалує, і почали вдвох радитися, як би дідову дочку витурити з дому, щоб її не було!</p>
	<p>Ото й почала баба дідові гризти голову:</p>
	<p>— Твоя дитина ледащо — не хоче робити, тільки все гуляє та спить твердим сном, а ти ще й жалуєш. Ти б лучче, ніж мав би жалувати її, найняв де-небудь, то, може, що й було б з неї!</p>
	<p>— Де я найму її? — каже дід.</p>
	<p>— Так веди, куди хочеш, а щоб вона дома не була.</p>
	<p>Ото як докучала баба своїми речами дідові, аж до живих печінок допекла, бо щодня одно товкла: „Веди та й годі!». Нічого було робити дідові: треба вести, хоч і жалко.</p>
	<p>От зібрались і пішли, і зайшли у великий ліс. Ото дочка дідові й каже:</p>
	<p>— Верніться, тату, додому, я й сама піду, десь знайду собі службу.</p>
	<p>— Добре, — каже дід.</p>
	<p>Попрощався і вернувсь, а дівчина пішла собі. Ото йде та йде дуже великим лісом, коли стоїть яблунька, така зарощена бур’яном, що й не видно, та й каже:</p>
	<p>— Дівонько-голубонько, обчисть мене, обханюч мене, я тобі у великій пригоді стану!</p>
	<p>От дідова дочка закотила рукави, обполола, обханючила і пісочком обсипала; яблунька подякувала, дівчина пішла далі.</p>
	<p>Ото схотілось їй пити. Вона зайшла до криниці, а криничка їй говорить:</p>
	<p>— Дівонько-голубонько, обчисть мене, обханюч мене, я тобі у великій пригоді стану!</p>
	<p>От дівчина обчистила, обханючила і пісочком обсипала; криничка їй подякувала. Вона пішла далі.</p>
	<p>Коли біжить така погана собака та й каже:</p>
	<p>— Дівонько-голубонько, обчисть мене, обханюч мене, я тобі у великій пригоді стану!</p>
	<p>От дівчина заходилась, обчистила, обнахючила. Собака й сказала:</p>
	<p>— Спасибі, дівонько!</p>
	<p>Вона пішла далі. Коли стоїть піч, і така облупана, а біля неї глина лежить. Ото й каже піч:</p>
	<p>— Дівонько-голубонько, обчисть мене, обмаж мене, я тобі у великій пригоді стану!</p>
	<p>От дівчина замісила глину, полізла у піч, обчистила, обмазала: піч їй подякувала, дівчина пішла далі. Ото йде та йде, зустрічає її жінка та й каже:</p>
	<p>— Помогай Біг тобі, дівчино!</p>
	<p>Дівчина відказала їй:</p>
	<p>— Добре здоров’я!</p>
	<p>— Куди ти йдеш, дівчино? — спиталась жінка.</p>
	<p>А дівчина й каже:</p>
	<p>— Іду, тіточко, щоб де найнятися.</p>
	<p>— Наймись у мене, — сказала жінка.</p>
	<p>— Добре, — відказала дівчина, — наймусь.</p>
	<p>— У мене, — каже жінка, — невелике діло, аби ти вміла зробити те, що я скажу.</p>
	<p>— А чому ж не зумію? — каже дівчина. — Раз мені покажете, пані матінко, а вдруге і сама знатиму.</p>
	<p>Ото прийшли додому, де та жінка жила. От жінка й каже:</p>
	<p>— Ось що, дівчино. Оце тобі казани, то ти рано й увечері нагрій окропу і вилий у корито, і борошенця туди всип, і замішай. Тільки гляди мені, щоб не гаряче було, тільки тепленьке. Та не бійся, що б не бачила, що б не чула, стань на порозі, двічі свисни, то до тебе позлазяться гадюки, ящірки, жаби і всякий звір. Ти нагодуй їх, то вони порозлазяться, куди кому треба.</p>
	<p>Дівчина сказала:</p>
	<p>— Добре, пані матінко, так буду робити, як ви мене навчили.</p>
	<p>От поєднались. Зараз увечері затопила піч, приставила окропу, нагріла трохи, повиливала в корито і борошенця туди всипала й замішала. Стала на порозі, двічі свиснула. Як почали злазитись гадюки, ящірки, жаби і всякий звір, то кожне до корита, понаїдались усі та й порозлазились.</p>
	<p>І так цілий рік дідова дочка там лужила і робила те, що їй хазяйка казала, а як кінчився рік, то та жінка й каже дівчині:</p>
	<p>— Ось що, дівчино. Оце вже сьогодні тобі рік, як ти в мене. Коли хочеш, то й другий будь, а не хочеш, то як хочеш. Ти мені добре робила, спасибі тобі, нехай тобі бог помагає на все добре!</p>
	<p>Дівчина подякувала хазяйці за хліб, сіль і за все і сказала:</p>
	<p>— Хочу додому, спасибі вам, пані матінко.</p>
	<p>Хазяйка каже їй:</p>
	<p>— Піди ж вибери якого хочеш коня й воза.</p>
	<p>А сама наготовила їй повнісіньку скриню всякого добра і дала їй і випровадила у ліс ту дівчину. Тоді попрощалися, сама вернулась додому, а дівчина поїхала собі, хвалячи бога.</p>
	<p>Ото їде дідова дочка повз ту піч, що вона хитрувала, коли гляне, аж повнісінька піч проскур. От піч і каже:</p>
	<p>— Дівонько-голубонько, на тобі оці проскури за те, що ти мене прибрала, спасибі тобі!</p>
	<p>Дівчина подякувала, і тільки-но під’їхала, а проскури так і порснули у возик. Піч заслонилась, а дівчина поїхала далі.</p>
	<p>Ото іде та іде, коли дивиться, аж біжить собака і несе намисто добре, товсте та гарне, та ще й шліфоване. Ото тільки-но прибігла до возика, та й каже:</p>
	<p>— На тобі, дівонько-голубонько, за те, що ти мені у великій пригоді стала!</p>
	<p>Дівчина взяла й подякувала, і поїхала далі, радіючи. От іде і так їй схотілося пити, що Господи! От подумала: „Заїду до тієї кринички, що я чистила, то, може, там нап’юсь».</p>
	<p>Ото заїхала, дивиться — аж повнісінька криничка води, аж через верх ллється, а біля неї стоїть золоте барильце й кухлик. І каже криничка:</p>
	<p>— Напийсь і собі набери барильце, та й кухлик візьми!</p>
	<p>Стала та дівчина пити, аж то не вода, а вино. І таке добре, що й зроду такого не пила. От набрала повнісіньке барильце додому, та й кухлик не забула. Ото поїхала далі.</p>
	<p>Коли стоїть яблунька. Така хороша, що не можна й сказати: на ній яблучка срібні та золоті, і рясно-рясно! Ото яблунька й каже:</p>
	<p>— Дівонько-голубонько, на тобі ці яблучка за те, що ти мене обчистила, обханючила.</p>
	<p>Дівчина сказала:</p>
	<p>— Спасибі!</p>
	<p>Та під’їхала під яблуньку, а яблучка так і порснули у возик. Ото приїхала та дівчина додому та й гукає:</p>
	<p>— Ідіть, тату, забирайте худобу!</p>
	<p>От вийшов дід із хати, дивиться, аж дочка його приїхала. Він зрадів, побіг до неї та й каже:</p>
	<p>— Де ж ти, дочко, була?</p>
	<p>— Служила, тату, — каже дочка. — Зносьте добро!</p>
	<p>А добра ж то — повнісінький віз, іще й намисто товсте! Стали зносити — то гарне, а то ще краще!</p>
	<p>Ото побачила баба, що стільки дідова дочка навезла усякої всячини, і напалася на діда:</p>
	<p>— Веди та й веди і мою дитину, куди свою водив!</p>
	<p>Ото як докучила дідові, щодня це кажучи, — сказано, зависть бабу взяла, то він сказав:</p>
	<p>— Нехай убирається, поведу.</p>
	<p>Ото попрощались і пішли дід з бабиною дочкою. Зайшли у ліс, дід і каже:</p>
	<p>— Іди ти, дочко, а я вернусь додому.</p>
	<p>— Добре, — відказала бабина дочка.</p>
	<p>І розійшлися: дівчина у ліс пішла, а батько додому. Ото іде бабина дочка великим лісом, коли стоїть яблунька та й каже:</p>
	<p>— Дівонько-голубонько, обчисть мене, обханюч мене, то я тобі у великій пригоді стану.</p>
	<p>Дівчина відказала:</p>
	<p>— Оце чорт не видав, буду руки каляти. Ніколи мені!</p>
	<p>От іде бабина дочка далі, коли стоїть криничка, така зарощена, та й каже:</p>
	<p>— Дівонько-голубонько, обчисть мене, обханюч мене, то я тобі у великій пригоді стану!</p>
	<p>— Оце лиха година розносила вас з своїм чистінням! Мені треба йти скоренько, — сказала та дівчина та й пішла далі.</p>
	<p>Ото іде повз ту піч, а піч і каже:</p>
	<p>— Дівонько-голубонько, обмаж мене, обханюч мене, я тобі у великій пригоді стану!</p>
	<p>— Та нехай тебе лиха година маже, не я буду мазатися! — сказала бабина дочка, дуже розсердилась і пішла далі.</p>
	<p>Коли біжить собака — така погана, що гидко й глянути, та:</p>
	<p>— Дівонько-голубонько, обчисть мене, обханюч мене, я тобі у великій пригоді стану!</p>
	<p>Дівчина поглянула та й каже:</p>
	<p>— Оце, бісів батько тебе не видав. Така погана, а щоб я коло тебе руки каляла. А щоб ти не діждала! — і пішла бабина дочка далі, лаючи.</p>
	<p>Ото зустрічає її та сама жінка, що дідова дочка у неї служила, та й каже:</p>
	<p>— Здорова була, дівчино!</p>
	<p>Дівчина відказала:</p>
	<p>— Добре здоров’я, тіточко!</p>
	<p>— Куди ти йдеш? — спитала жінка.</p>
	<p>А бабина дочка й каже:</p>
	<p>— Та йду, тіточко, щоб де найнятися.</p>
	<p>А жінка каже:</p>
	<p>— Наймись у мене, дівчино!</p>
	<p>— Добре, тітко, — каже дівчина. — А яке ж у вас діло?</p>
	<p>— Та в мене діло невелике, дочко, аби ти зуміла робити, — сказала жінка.</p>
	<p>— А чому не зумію, — відказала дівчина, — ви мені раз розкажете, а вдруге сама знатиму.</p>
	<p>— Ось що, дівчино, — каже жінка, — яка твоя робота. Оце тобі казани, рано й увечері нагрій окропи, та не гарячі, щоб тільки тепленькі. Вилий у корито, замішай борошном, тоді стань на порозі, двічі свисни. Тільки не бійся, то до тебе позлазяться всякі звірі, і гадюки, і жаби. А як наїдяться, то порозлазяться, куди якій треба. А що, зумієш так зробити, дівчино?</p>
	<p>— Зумію, — відказала дівчина.</p>
	<p>Ото поторгувались, а ввечері бабина дочка затопила піч, приставила окропи, а як закипіли казани у ключ, мов грім загримів, бо казани великі були. Тоді дівчина набрала борошна мірку і всипала туди та й замішала не пійло, а лемішку, та й висипала у корито. Сама стала на порозі, свиснула двічі. От прилізли гадюки, жаби, ящірки і всякий звір. Ото кожне до корита — та ухватить та й вивернеться. І так усі чисто попеклись.</p>
	<p>Тоді бабина дочка бачить, що всі понаїдались і повивертались, та й не встають, та пішла до хазяйки та й каже:</p>
	<p>— Що це у вас, паніматко, така чудна скотина, що наїлись та й полягали та й не встають?</p>
	<p>— Як не встають? — крикнула хазяйка з ляку, та стрімголов надвір...</p>
	<p>Побачила, що неживі, ухватилась за голову та в крик:</p>
	<p>— Ох Боже мій! Що ти наробила? Ти їх попекла!</p>
	<p>От лаяла і плакала, та нічого не помогло. Потім поскладала печеню в скриню і замкнула. А як скінчився бабиній дочці рік, то вона все те ганчірками пригнутила і дала коня шолудивого, воза поламаного, поставила скриню з гадюками печеними і випровадила у ліс.</p>
	<p>От поїхала бабина дочка додому та й не знає, що матері везе. Ото їде, радіючи, що в неї буде те, що в дідової доньки є.</p>
	<p>Доїздить до тієї кринички, і дуже їй схотілося пити. Дивиться, як на те ж криничка: вода так і ллється; вона туди стрімголов кинулась, а криничка закрилась та й каже:</p>
	<p>— Е, дівонько-голубонько, не хотіла в пригоді стати, мене причепурити, то не будеш і води пити!</p>
	<p>Заплакала дівчина та й поїхала далі. Ото доїздить до яблуньки, а на ній так рясно яблук, що ніде курці клюнути, та такі гарні — срібні та золоті.</p>
	<p>От вона каже собі:</p>
	<p>— Піду, хоч яблучок струшу, матері гостинця повезу.</p>
	<p>Ото тільки-но підійшла, а яблучка — скік угору, аж на вершок. Яблунька й каже:</p>
	<p>— Е, дівонько-голубонько, не хотіла мене прибрати, не будеш з мене яблучок зривати!</p>
	<p>Заплакала бабина дочка та й поїхала далі. Коли дивиться — аж біжить собака і несе на шиї разок намиста доброго, ще й шліфованого. Кинулась дівчина за тією собакою, щоб відняти, а собака й каже:</p>
	<p>— Е, дівонько-голубонько, не хотіла мені у пригоді стати, не будеш від мене намиста брати!</p>
	<p>Та й побігла собі. А бабина дочка заплакала та й поїхала додому. Ото приїхала у двір до батька та й гукає:</p>
	<p>— Ідіть, тату, заберіть худобу!</p>
	<p>Дід і баба вибігли з хати, дивляться, аж дочка приїхала. Дуже обоє зраділи, внесли й скриню. Ото відчинять, подивляться, аж там самі жаби, гадюки. Вони в крик:</p>
	<p>— Дочко, що це таке? — бо й полякались обоє.</p>
	<p>Тоді бабина дочка стала розказувати, що їй було, а баба з дідом слухають. А як розказала вона все те, то баба сказала жалуючи:</p>
	<p>— Мабуть, твоя така доля, що куди не підеш, то золоті верби ростуть! Сиди лучче дома та не рипайся, бо та добра привезла, а ти гадюк! Іще хвали бога, що хоч жива прийшла.</p>
	<p>Отак вони собі живуть і хліб жують. А я там була, мед-вино пила, по бороді текло, а в роті не було, коромислом сіно возять, оберемком воду носять. А хазяїн на всю губу! Дідова дочка пішла заміж, а бабина й досі дівує та гордує.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>175 (7307). Дідова дочка й бабина дочка. СУС 480. Записала Приходько Наталія 2009 року. Приходько Галина Миколаївна (1970). Дніпропетровська область, Криничанський район, Кринички</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Бойківщини/">Фольклор Бойківщини</a></li>
		<li><a href="/Фольклор Гуцульщини/">Фольклор Гуцульщини</a></li>
		<li><a href="/Фольклор Наддніпрянщини/">Фольклор Подніпров’я (Наддніпрянщини)</a></li>
	</ul>
</footer>
<!--#include virtual="/-/inc/general__page_end.inc" -->
