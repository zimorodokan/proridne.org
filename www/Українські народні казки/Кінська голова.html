<!--#include virtual="/-/inc/general__page_start.inc" -->
<title>Кінська голова ☼ Українська народна казка ☼ Народна творчість</title>
<meta name="Description" content="Українська народна казка Бойківщини «Кінська голова» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Кінська голова.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Кінська голова <br><span class="article__headerDescription">Українська народна казка Бойківщини</span></h1>
	<p>Були дід і баба і мали по доньці. Мачуха збиткувалася над дідовою дівочкою. Все заставляла її робити, а свою доньку не заставляла. Виправила вона дідову доньку у ліс за дровами. Пішла дівочка в ліс, найшла там хату і зайшла до неї. Хотіла поплакати, щоб ніхто не чув її біду. Плаче вона, а тут котиться кінська голова і каже дівочці:</p>
	<p>— Пересади мене через поріг.</p>
	<p>Вона взяла й пересадила. Каже кінська голова дівчині:</p>
	<p>— Подивись мені у вухо.</p>
	<p>Вона подивилася й побачила там золоту карету і коні. Каже кінська голова:</p>
	<p>— Подивись мені в голову.</p>
	<p>Дівочка подивилася і побачила там всякий одяг. Голова її всім тим обдарувала, і дівчина поїхала додому — вбрана і багата.</p>
	<p>Як мачуха то все побачила, як увиділа, що вона приїхала така загата, виправила в ліс і свою дочку. Зайшла та дівчина в лісі до хатини, аж тут котиться до хати кінська голова і каже:</p>
	<p>— Пересади мене через поріг. А вона їй:</p>
	<p>— Перекотися сама.</p>
	<p>Кінська голова перекотилась і каже:</p>
	<p>— Подивися мені в вухо.</p>
	<p>Вона не схотіла дивитися, і голова нічого їй не дала. Дівчина з чим прийшла, з тим пішла. І дідова дочка стала багата, а бабина — бідна.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Спас, Рожнятівського району, Івано-Франківської області 29 жовтня 1994 року Медвідь Михайло Петрович (1927 року народження)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>


<article class="articleMain">
	<h1 class="articleMain__header">Кінська голова <br><span class="article__headerDescription">Українська народна казка про тварин</span></h1>
	<p>У полі лежала кінська голова. Біжить раз мишка-норишка та й питає:</p>
	<p>— Палато-палатонько! Хто в палаті живе?</p>
	<p>Ніхто не відгукнеться. Почала мишка в тій палаті жити-проживати.</p>
	<p>Прискакала жабонька-кваконька:</p>
	<p>— Палато-палатонько! Хто в палаті живе?</p>
	<p>— Я, мишка-норишка! А ти хто?</p>
	<p>— А я жабонька-кваконька!</p>
	<p>— Ходи ж зі мною жити!</p>
	<p>І стали вони жити собі в кінській голові. Надбіг куций зайчик:</p>
	<p>— Палато-палатонько! Хто в палаті живе?</p>
	<p>— Мишка-норишка і жабонька-кваконька! А ти хто?</p>
	<p>— А я на-горі-підскакун!</p>
	<p>— Ходи до нас!</p>
	<p>І зажили вони всі троє. Аж надбігає хитрий лис:</p>
	<p>— Палато-палатонько! Хто в палаті живе?</p>
	<p>— Мишка-норишка, жабонька-кваконька і на-горі-підскакун! А ти хто такий?</p>
	<p>— А я лис-курижерун!</p>
	<p>— Ходи до нас!</p>
	<p>І зажили вони четверо разом. Вкінці надійшов медвідь та як зареве:</p>
	<p>— Палато-палатище! Хто в палаті живе?</p>
	<p>— Мишка-норишка, жабонька-кваконька, на-горі-підскакун і лис-курижерун! А ти хто такий?</p>
	<p>— А я всіх-вас-давун!</p>
	<p>Медвідь сів на кінську голову і роздавив усіх, що були під нею.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p>Кінська голова. Н. П. Андреев, Указатель сказочных сюжетов по системе Аарне. Издание государственного Русского географического общества, Л., 1929. — 282. Час і місце запису не зазначені. Світ дитини. Ілюстрований часопис для українських дітей та молодіжі, Львів, 1920—1939. . 1928. ч. 10, стор. 310.</p>
			<p><a href="/Український фольклор Книги/Іван Березовський ☼ Казки про тварин/">Казки про тварин</a> (Українська народна творчість) — Київ: Наукова думка. — 1976 — 575 с.</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>


<article class="articleMain">
	<h1 class="articleMain__header">Кінська голова <br><span class="article__headerDescription">Українська народна казка Бойківщини</span></h1>
	<p>Були дідо і баба. Дідо мав дочку і баба мала дочку. Ну та й баба каже до діда:</p>
	<p>— Діду, твоя дівка нічого не робить, та виведи її десь у найми, най вона йде служити.</p>
	<p>Дідо каже:</p>
	<p>— То спечи їй хоть якесь паленятко. Та й я її виведу. Та най вона йде в найми.</p>
	<p>А баба що робить? Взяла водички, взяла попелу і зробила їй паленятко. Та дала фляшку з водичкою, та й каже:</p>
	<p>— Іди в найми.</p>
	<p>Дідусь запалав, дочку попід руку та й пішли обоє.</p>
	<p>Ідуть вони, ідуть та й зайшли у ліс. Вона каже:</p>
	<p>— Татку, я хочу їсти.</p>
	<p>Дідо каже:</p>
	<p>— Та що, дитинко, маєш, та й то їдж.</p>
	<p>Вона розломила паленятко, а до неї повно пташок прилетіло. А вона то паленятко кришить, а в покришку водички налляла та й пташки кормить. І вони їли, і добре їм то було.</p>
	<p>Та й пішли дідо з дочкою далі і зайшли в глибокий ліс. Уже вечір. Дивляться, в лісі хатина. У віконці блищить світло. Іде тато до тої хатини. Зайшов, а там нікого нема. Тоді він завів у хатину дівчину, висадив її на пічку та й каже:</p>
	<p>— Дитинко, я іду та нарубаю тобі трохи дров. Та розкладу вогню, та й погрієшся.</p>
	<p>Вона каже:</p>
	<p>— Та йдіть, татку.</p>
	<p>Пішов він у ліс, узяв собі якусь ковбицю, узяв від пояса ремінь, прив’язав ту ковбицю до смерічки.вітер подує, а ковбиця до смерічки траух-траух. А вона говорить сама до себе: «Мій татко дрова рубає». Та й рубав, рубав, та й вона того татка не діждалася. Він давно пішов додому.</p>
	<p>Чує вона, щось у дворі стукає:</p>
	<p>— Отвори!</p>
	<p>Вона встала, отворила, дивиться, а там кінська голова.</p>
	<p>— Пересади мене через поріг.</p>
	<p>Вона пересадила її через поріг.</p>
	<p>— Постав мене за столик.</p>
	<p>Поставила вона її за столик. Кінська голова попоїла і каже:</p>
	<p>— Поклади мене спати.</p>
	<p>Вона перенесла її, поклала, файно повкривала. І лягла сама.</p>
	<p>А на ранок кінська голова каже:</p>
	<p>— Ти будеш у мене служити?</p>
	<p>— Буду, пані. А що я буду робити?</p>
	<p>— Та що тобі скажу, то й будеш робити. Навари чиру. Тут маєш корито. Насип того чиру в корито, най простигне. Коли простигне, попробуй пальцем. Як не буде гаряче, то свисни три рази. І аби-сь нічого не боялася. То буде лізти, не бійся, нічого тобі не буде. Що лиш на світі є, усе буде лізти їсти.</p>
	<p>Вона то файно зробила і, як той чир файно простиг, свиснула три рази. І позліталася, яка де птиця була, і позлазилися, яка лиш хопта на світі була. І все їсть. Попоїло і пішло геть.</p>
	<p>Приходить вона до хати, а кінська голова каже:</p>
	<p>— Подивися мені в праве вухо.</p>
	<p>Вона подивилася в праве вухо, а кінська голова питає:</p>
	<p>Що там є?</p>
	<p>— Платочок висить із вуха.</p>
	<p>— Тягни його.</p>
	<p>Вона потягла, а відтам посипалося золото і різні цінні речі. Кінська голова говорить так:</p>
	<p>— Ти знаєш, що вже один рік твоєї служби пройшов?</p>
	<p>А дівчина каже:</p>
	<p>— Ні, не знаю я.</p>
	<p>— У мене одна година — то рік. І я плачу тобі за твою службу. Що випало з мого вуха, то все твоє.</p>
	<p>Вона то все зібрала, а кінська голова каже:</p>
	<p>— Чим ти його потягнеш? Я тобі дам песика й візочок. І песик потягне візочок до тебе додому.</p>
	<p>І сказала їй на прощання кінська голова:</p>
	<p>— Би-сь тото не розпаковувала. Аж тоді розпакуєш, як трафиться тобі файний молодець і будеш віддаватися, тоді розпакуєш і знайдеш там все, що буде потрібно тобі і твому чоловікови.</p>
	<p>Дівчина подякувала і песик скоро затягнув візок додому. Тато побачив її і втішився, вибіг, стрінув її і поміг їй занести все до хати. А баба каже:</p>
	<p>— Ти знаєш що, дідусю? Може би, ти й мою дочку туди відвів, щоби вона зарібки якісь принесла? А то вона сидить дома і нічого не має.</p>
	<p>А він каже:</p>
	<p>— Та най буде, я відведу.</p>
	<p>Баба наладила свої дочці сиру, наварила яєчок, молочка дала. Та йц виправила її в путь. І повів її дідусь на то саме місце, де та сирітка, його дочка, була. А вона каже:</p>
	<p>— Тату, я вже їсти хочу.</p>
	<p>— Та бери, що мама зладила, та й їж.</p>
	<p>Вона то все файно розпакувала, сіла, попоїла. Прилітають пташки. Хотять їсти, а вона їх відганяє, не дає нічого. І пташки повідлітали. Дід завів її в ту хатину і сказав, що йде рубати дрова. Та й прив’язав ковбицю до смереки. Та й вітер подує і семерку хитає, а ковбиця в смереку стукає. А дівчина каже:</p>
	<p>— Старий дрова рубає та й ‘го довго нема.</p>
	<p>А він додому пішов. Дівчина сидить у хаті. А кінська голова прийшла та й стукає в двері. Дівчина відчинила, а кінська голова каже:</p>
	<p>— Дівчино, перенеси мене через поріг.</p>
	<p>— О, — каже, — кінський лоб — невеликий пан, най перелізе сам.</p>
	<p>Перелізла кінська голова та й каже:</p>
	<p>— Дівчинко, перенеси мене і постав за стіл.</p>
	<p>— О, — каже, — кінський лоб — невеликий пан, най перелізе за стіл сам.</p>
	<p>Не хотіла вона кінської голови послухати.</p>
	<p>Встають вони рано, та й говорить дівчина:</p>
	<p>— Що я буду у вас робити?</p>
	<p>— що тобі скажу, то й будеш робити. Навари чиру і, як він простигне, насип у корито і свисни три рази в палець. І все до тебе прилетить і прилізе. І буде їсти, і би-сь не боялася нічого.</p>
	<p>Що вона робить? Наварила чиру, висипала в корито та й зразу свиснула три рази в палець. І все, що було на світі, позліталося й позлазилося до неї. І все почало їсти, попеклося і поздихало. Нема нічого.</p>
	<p>Приходить кінська голова та й каже:</p>
	<p>— Що ж ти наробила? Подивися мені в вухо. Ти знаєш, що вже рік минув, як ти в мене служиш?</p>
	<p>— Ні, не знаю.</p>
	<p>— То дивися в вухо. Що там є?</p>
	<p>— Тут нема, — каже, — нічого, хіба платок висить з вуха.</p>
	<p>— Тягни його.</p>
	<p>Вона потягнула, а відтам повискакували чортики, взяли її в танець і розбринзили.</p>
	<p>Та й чекає баба дочки, а дочки. Іде вона дочки глядати. Приходить ід’тій хаті, а чортик виходить та й каже:</p>
	<p>— Чого ти, бабусько, оглядаєш?</p>
	<p>— Та свої дочки глядаю.</p>
	<p>А чортик їй каже:</p>
	<p>— Дідова дочка, як панночка, а твою дочку дідько взяв.</p>
	<p>Та на тім кінець.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>141 (2084). Кінська голова. СУС 480. 15 листопада 1989 р. Шуптар Катерина Миколаївна (1922). Львівська область, Турківський район, село Ясінка</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>


<article class="articleMain">
	<h1 class="articleMain__header">Кінська голова <br><span class="article__headerDescription">Українська народна казка Чернігівщини</span></h1>
	<p>Жила собі сім’я, а в ній були чоловік, жінка, його дочка і її дочка. Мачуха не любила чоловікову дочку і загадала йому одвезти дівчину в ліс.</p>
	<p>Довго чоловік не погоджувався, але побоювався злої жінки та й каже до дочки:</p>
	<p>— Сідай на сані, поїдемо в ліс по дрова.</p>
	<p>Дочка погодилась. Приїхали вони в ліс, а там була хатка лісникова пуста. Батько сказав їй піч затопити і їсти зварити. А сам пішов в ліс, прив’язав дощечку до дерева, вона від вітру стукала, а дочка думала, що то батько дрова рубає. А він давно додому поїхав.</p>
	<p>От зварила вона їсти, стала батька гукати. Побачила, що сама в лісі, заплакала гірко та й зайшла до хати. Насувалася ніч, страшно їй було самій. Коли це стукає хтось у двері. Дівчинка зраділа, думала, що то батько приїхав за нею. Аж на порозі з’явилася кінська голова. Та й промовляє до неї людським голосом:</p>
	<p>— Дівчино, дівчино, пересади мене через поріг!</p>
	<p>Дівчина й пересадила.</p>
	<p>— Дівчино, дівчино, насип мені вечеряти.</p>
	<p>Вона й насипала.</p>
	<p>— Дівчино, дівчино, постели мені ліжко.</p>
	<p>Дівчина постелила. Кінська голова й каже:</p>
	<p>— За твою доброту я тобі віддячу.</p>
	<p>А вранці кінська голова зникла, а на порозі стояв молодий красень і сані з різними пожитками. Забрав юнак дівчину і поїхали до її батька. Приїхали, вона й розказала про все, що сталося. Заплакав батько, благословив дітей, вони й побралися.</p>
	<p>А мачуха ніяк не заспокоїться. Каже вона чоловікові:</p>
	<p>— Одвези й мою дочку в ліс та й зроби все так, як зробив з своєю.</p>
	<p>А як випроводжала з дому, то і їжі надавала, й одягу теплого. Приїхав чоловік до лісу, залишив її в хатині, а сам поїхав.</p>
	<p>Настав вечір. Дочекалася мачушина дочка того часу, коли хтось постукав у двері. Відкрила, а там кінська голова. Каже до дівчини:</p>
	<p>— Дівчино, дівчино, пересади мене через поріг!</p>
	<p>— Невелика баришня, й сама перелізеш.</p>
	<p>— Дівчино, дівчино, насип мені вечеряти.</p>
	<p>— Невелика баришня, й сама насиплеш.</p>
	<p>— Дівчино, дівчино, постели мені ліжко.</p>
	<p>— Невелика баришня, й сама постелиш.</p>
	<p>Зробила все сама кінська голова та тільки з тих пір про мачушину дочку ніхто нічого не чув.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>169 (4308). Кінська голова. СУС 480. Записано 2008 року. Полянська Віра Іванівна. Чернігівська область, Бахмацький район, Терешиха</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Чернігівщини/">Фольклор Чернігівщини</a></li>
		<li><a href="/Фольклор Бойківщини/">Фольклор Бойківщини</a></li>
	</ul>
</footer>
<!--#include virtual="/-/inc/general__page_end.inc" -->
