<!--#include virtual="/-/inc/general__page_start.inc" -->
<title>Як вовк козенят захотів ☼ Українська народна казка ☼ Народна творчість</title>
<meta name="Description" content="Українська народна казка Полтавщини «Як вовк козенят захотів» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Як вовк козенят захотів.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Як вовк козенят захотів <br><span class="article__headerDescription">Українська народна казка Полтавщини</span></h1>
	<p>Дика коза збудувала собі в лісі хатку і вивела собі там діти. Коли виходила коза з дому пастися, то наказувала дітям, щоб вони нікому не відчиняли дверей. Пішла коза по лісу, напаслася досить, вернулася додому, підійшла до дверей і заспівала:</p>
	<div class="poem">
			<p>
				Діточки мої, козеняточка,<br>
				Відмикайтеся, відчиняйтеся!<br>
				Ваша матінка прийшла,<br>
				Молочка принесла.
			</p>
	</div>
	<p>Козенята, почувши материн голосок, кинулися вмить до дверей і відчинили. Коза увійшла, нагодувала діти молоком і знов побігла пастися.</p>
	<p>Вовк підслухав, як коза співала, тільки не второпав гаразд, як вона голосила. Трохи згодом підійшов він до козиної хатки і затяг пісню своїм невдалим вовчим голосом:</p>
	<div class="poem">
			<p>
				Козеняточка, мої хлоп’яточка,<br>
				Відсувайтеся, відчиняйтеся!<br>
				Ваша мати прийшла,<br>
				Молочка вам принесла.
			</p>
	</div>
	<p>Козенята пізнали, що то не материн голос, і кажуть вовкові:</p>
	<p>— Не відчинимо, не матінчин голосок. У нашої матусі голосок тоненький.</p>
	<p>Вовк відійшов від козиної хатки, сів за кущами, посидів трохи, поміркував і знов пішов до козенят. Підійшов до дверей і затяг тонким голосом:</p>
	<div class="poem">
			<p>
				Козеняточка, мої діточки,<br>
				Відмикайтеся, відчиняйтеся<br>
				Ваша мати прийшла,<br>
				Молочка вам принесла.
			</p>
	</div>
	<p>Козенята кинулись до дверей відчиняти, та в той час схаменулися, розшолопали, що вовк не так приспівує, та й голос його не рівний, трохи загрубілий. Тоді вони відповіли йому так:</p>
	<p>— Не відчинимо, не матінчин голосок. У нашої матінки голосок тонший, та й вона не так співає.</p>
	<p>Вовк з досадою пішов від хатки. Відійшов геть за кущі неподалік від козенят і сів там піджидати, поки не прийде коза, щоб підслухати, як вона буде співати, і щоб собі переймити її голос та приспів. Незабаром прийшла коза і заспівала:</p>
	<div class="poem">
			<p>
				Козеняточка, мої діточки,<br>
				Відмикайтеся, відчиняйтеся!<br>
				Ваша мати прийшла,<br>
				Молочка вам принесла.
			</p>
	</div>
	<p>Козенята пізнали свою матінку, відчинили їй і сказали, що до них хтось приходив та хотів їх обманути. Коза нагодувала діти і приказала їм, щоб вони нікому не відчиняли, щоб не помилилися, розповіла їм, як вона буде приспівувати надалі. Коза переночувала дома, а на ранок, ледве зазоріло, побігла пастися. Вовк, діждавши ранку, став придумувати, як би йому умудритися, щоб свій голос підвести під козиний, а далі почав пробувати свій голос. Завив раз — дуже грубо, завив другий раз — також не підходить під козиний голос. Затяг третій раз найтоншим голосом, яким міг, а все ж таки він не підходив під козиний голос. Бігла мимо лисиця, почула вона вовче виття і спинилася. Підійшла ближче до вовка і питає:</p>
	<p>— Чого ти, вовче, виєш? Чи так зголоднів?</p>
	<p>— Та це я, лисичко-сестричко, пробую свій голос. Надибав козину хатку та й ніяк не можу дібратися до козенят, не відчиняють, кляті, дверей, пізнають по голосу, що не їх мати. То я хочу підібрати ноту, щоб заспівати по-козиному.</p>
	<p>— Ні, вовче, з цього нічого не буде. Коли хочеш посмакувати козенятини, то попроси мене, я тебе навчу.</p>
	<p>— Навчи, будь ласкава, я тобі віддячу.</p>
	<p>— А що ж ти мені даси?</p>
	<p>— Як доберуся до козенят, то й тобі одно віддам.</p>
	<p>— Ні, я на те не пристану. Коли там діло буде, а я зараз їсти хочу. Ти принеси мені гуску, тоді навчу тебе, як голос поправити.</p>
	<p>Вовк згодився, побіг добувати гуску. Довгенько вовк никав понад річкою в очереті, все підкрадався до гусей і аж надвечір піймав одну гуску. Вмить примчав до лисиці, віддав їй подарунок і каже:</p>
	<p>— Ну, тепер, сестричко, навчи, як поправити голос.</p>
	<p>— А ось вовче: іди ти до коваля і попроси його, щоб він тобі насталив голос. Тоді ти будеш уміти співати по-козиному.</p>
	<p>— А де ж я буду того коваля шукати?</p>
	<p>— А он там край села стоїть кузня, туди і йди просто.</p>
	<p>Вовк послухав лисиці, пішов до коваля. Підійшов до кузні і каже:</p>
	<p>— Чоловіче, настали мені голос, щоб я міг співати по-козинячому.</p>
	<p>— А що ж ти мені за те даси?</p>
	<p>— Та я ж не знаю, що ти в мене візьмеш. Грошей у звірів не буває, а подаруночок який-небудь принесу тобі.</p>
	<p>— А от що, вовче, принеси ти мені пару гусей, тоді я насталю голос. Тільки щоб гуси були живі.</p>
	<p>Вовк пішов до річки і почав увихатися по берегу в очеретах. Заляпався бідняга по самі вуха, а таки піймав пару гусей, узяв їх за крила і повів до коваля. Вовка брала оскома на гусей, хотілося самому їх попоїсти, та треба було добитися свого. Приніс гуси до коваля і каже:</p>
	<p>— Ну, чоловіче, подарунок тобі я вже приніс, стали швидше мій голос.</p>
	<p>— Добре, вовче, тепер можна братися за роботу. Ти, вовче, присунься ближче до ковадла, висолоп якнайдужче язик та заплющ очі, а я зараз прилагоджу все, що треба.</p>
	<p>Вовк підійшов до ковадла, висолопив язик, заплющив очі і стояв як укопаний. Коваль ухопив швидко щонайбільший молот та як торохне вовка по лобі! Той, бідак, і не ворухнувся. Коваль стягнув тоді з вовка шкуру, відвіз до міста і продав за 10 карбованців, а гуси лишив собі на заріз. Так козенята лишилися живі й здорові.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>180 (4846). Як вовк козенят захотів. СУС 123. Записано 2008 року. Сластьоненко Ольга Борисівна (1938). Полтавська область, Оржицький район, Воронинці</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Полтавщини/">Фольклор Полтавщини</a></li>
	</ul>
</footer>
<!--#include virtual="/-/inc/general__page_end.inc" -->
