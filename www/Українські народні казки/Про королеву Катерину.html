<!--#include virtual="/-/inc/general__page_start.inc" -->
<title>Про королеву Катерину ☼ Українська народна казка ☼ Народна творчість</title>
<meta name="Description" content="Українська народна казка Полтавщини «Про королеву Катерину» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Про королеву Катерину.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Про королеву Катерину <br><span class="article__headerDescription">Українська народна казка Полтавщини</span></h1>
	<p>Був собі король. Мав він одного сина: той син був такий силач, що подібного йому ніде не можна було найти. Король помер. Він зробився королем і сказав об’явити по цілому королівству, що всякий чоловік може приходити з ним боротися. Кілько не приходило людей, кожного забивав він руками.</p>
	<p>Одного разу прийшла до нього баба з сином і сказала, що знає, де єсть чоловік вельми сильний. Король обіцяв їй за теє дати багацько грошей і просив, щоб вона привела того чоловіка. Тоді баба сказала:</p>
	<p>— Він не схоче до вас прийти. Треба, щоб ви поїхали до нього. Він живо на битому полі, їздить на сивому коні, називається Поланином. Кілько не приходило рицарів з ним битися, то кожного забивав.</p>
	<p>— Я би поїхав до нього,— каже король, — та у мене нема ні одного коня, на котрім я міг би їздити. Що сяду на котрого, то зломиться, як гіллячка. І ні одного меча нема, котрим можна було битися. Що вдарю ним об землю, то розсиплеться, як порох.</p>
	<p>— Я вам і на теє пораджу,— казала баба,— кажіть погнати коней до води. І над котрим будуть літати орли, на тім ви й зможете їздити. А підіть до Красного Магазина й одірвіть підлогу. Там знайдете не тільки один меч, но і цілую збрую, котрая ніколи не переломиться.</p>
	<p>Король, заплативши бабі, казав погнати коні до води і сам пішов за ними. Зловив коня, одкопав збрую, сів на коня і поїхав дорогою, котру йому баба показала.</p>
	<p>Їхав він один місяць, другий, нарешті на третій місяць приїхав на біле поле. Аж глядить, щось миготить по полю. Цікавість його взяла зобачити, що то таке. Випустив коня і як близько під’їхав до нього, то пізнав, що то їде чоловік на коневі, а коли з’їхалися, то король сказав:</p>
	<p>— Яким лихом слихати, як видом видати, Поланин?</p>
	<p>А той сказав:</p>
	<p>— Як слихом слихати, як видом видати, король Іван? Чи будем битися, чи будем миритися?</p>
	<p>— Будем битися,— сказав король,</p>
	<p>І як зачали битися, то аж три дні билися. Накінець Поланин охляв і каже:</p>
	<p>— Довго ми билися, ну, теперечки погодім.</p>
	<p>— Добре,— сказав король,— але з такою умовою, що ти поїдеш зі мною у світ.</p>
	<p>— Добре,— сказав Поланин.</p>
	<p>Всілись на коні і поїхали. Їдуть і їдуть, і приїхали до однієї корчми. Була там гарна шинкарочка. Поланин її полюбив і просив короля, щоб побавитися в тій корчмі зо дві неділі. Король розсердився на теє.</p>
	<p>Одного разу король вийшов надвір і глядить, що вельми велика хмара йде. Король вернувся до хати і каже до Поланина.</p>
	<p>— Не знаю, чи буде то дощ, чи град, бо вельми велика хмара йде.</p>
	<p>Поланин вийшов надвір, поглядів, кликнув короля і сказав йому:</p>
	<p>— Треба мені їхати, бо Катерина вислала проти мене військо. А то не хмара, тільки пил од ніг кінських. Вже шість раз вона висилала проти мене військо, а я сам один його завсігди забивав.</p>
	<p>Король став його просити, щоб дозволив йому поїхати збити теє військо. Перше Поланин не дозволяв того, а потім згодився і таку дав йому пересторогу, що як прийде він до війська, то щоби перехрестив його мечем. А тоді воно само йому піддасться. А як поб’є усе військо, щоби не біг за зайцем, котрий вискочить з останнього забитого.</p>
	<p>Король сів на коня і поїхав. На дорозі стрівся з військом, зробив так, як йому Поланин казав: збив його і ждав до тієї пори, поки не вискочить що-небудь із забитого.</p>
	<p>Накінець вибіг заєць, а він — за ним, і біг через поле і ліс, аж прибіг до якогось палацу. Брама сама одчинилась, заєць вбіг, брама хутко зачинилась, і він остався перед брамою. їздив коло стін і не міг ніде влізти, пішов своєю дорогою і вернувся до корчми. Поланин спитав його, чи гнався він за зайцем. Він сказав, що ні, і зостались ще на дві неділі в корчмі, щоби оддихнути.</p>
	<p>Знову король побачив хмару і питався:</p>
	<p>— Чи то буде дощ, чи Катерина проти тебе військо шле?</p>
	<p>Поланин поглядів і сказав, що то Катерина військо шле. Король знову поїхав, збив військо і погнався вже за лисом, котрий вискочив із вояка. Не догнав його і повернувся назад. Таким способом, зробилося і третій раз, та з вояка вискочив кіт. Брама одчинилася, у браму влетів він і кіт. Поставив коня, а сам пішов у палац за котом. Перейшов одне, друге, третє і накінець вийшов на дванадцяте, й почув голос:</p>
	<p>— Ах, моя нещасная доле! Згинуло все військо!</p>
	<p>А то була сама Катерина. Схопила меч, одчинила двері і кинулась на короля й почала з ним битися.</p>
	<p>Та король вибив меч з рук, а побачивши, що вона дуже хороша, полюбив її і просив, щоб вона за нього пішла. Вона згодилася, та просила його, щоб він дозволив поїхати до свекрухи. Оддала йому ключі і просила його, щоб він не ходив до того покою, що зав’язаний ликом. Сіла до карети і поїхала.</p>
	<p>Король, зоставшись сам-один на цілий двір, став обходити усі покої, аж прийшов до того, що зав’язаний личком. Охота його взяла побачити, що там є. Одв’язав личко і ввійшов до одного покою. Аж там сидить баба з верстатом і робить людей: що кине шпулем, то вискочить солдат. Як міцніш кине, то вискочить унтер-офіцер, іще міцніш кине, то вискочить офіцер.</p>
	<p>Король зобачив теє, убив бабу, сам сів за верстатом робити, та йому теє жодним способом не вдалося. Він теє позабивав, а сам пішов до другого покою. Аж глядить — уся хата завалена людьми. Пішов до третього покою, аж бачить, що чоловік висить на крючку. Перед ним лежить в’язочка сіна і чашка з водою.</p>
	<p>— Випусти мене з тих гаків,— обізвався чоловік,— а я тобі за теє три рази життя подарую.</p>
	<p>— А як мені тебе випустити? — сказав король.</p>
	<p>— Дай мені в’язочку сіна з’їсти і чашку води випити, а я тоді сам зірвуся.</p>
	<p>Король подав йому сіна, він з’їв, подав води — він випив. Стрепенувся, злетів з гаків і полетів, не подякувавши королеві. Король задумався, що то був за чоловік, аж тут кіт прибігає:</p>
	<p>— Нащо ти випустив чорта з гаків? Він схопив твою жінку і полетів на Лисую гору.</p>
	<p>Король заплакав і став просити кота, щоб він його випустив з того замку. Кіт показав, де він може зійти на діл. Він взяв рушницю і пішов. Іде він один місяць, аж приходить над якесь озеро. Схотілось йому їсти, став глядіти, чи нема що застрелити.</p>
	<p>Підійшов ближче і побачив качку з каченятами. І вже хотів до неї стріляти, та качка стала в нього проситися, щоб він не робив її дітей сиротами, й обіцяла йому за теє, що він захоче.</p>
	<p>Він став її просити, щоб вона показала йому дорогу на Лису гору. Вона йому показала і дала три пірця, щоб він їх присмалив, як треба буде йому</p>
	<p>чого до неї.</p>
	<p>Він пішов. Приходить на Лису гору, аж на брамі стоїть кінь на трьох ногах. Він поглядів на нього і не думав, що той кінь може йому зашкодити. Вийшла до нього Катерина і почала його лаяти за теє, що він випустив чорта з гаків, казала, щоб він з нею утікав. Сіли на коня і поїхали.</p>
	<p>Чорт вернувся вночі додому і, не заставши Катерини, став питатися в коня, де вона поділася.</p>
	<p>— Прийшов той чоловік,— сказав кінь,— котрий тебе випустив з гаків, взяв її і поїхав.</p>
	<p>Чорт скрутився. Спитав коня:</p>
	<p>— Чи ми їх доженемо?</p>
	<p>— Насіємо жита, змелемо, з’їмо і ще їх доженем,— сказав кінь.</p>
	<p>Насіяли жита, зробили хліб і поїхали, на дорозі нагнали їх. Чорт схватив його за лоб і сказав:</p>
	<p>— Ото тобі один раз дарую життя.</p>
	<p>Одібрав Катерину, а його покинув. Король пішов другий раз по Катерину, та чорт його догнав і знов йому життям подарував.</p>
	<p>Пішов третій раз і так само зробив з ним чорт, а за четвертим взяв його за лоб, трухнув, що аж кісточки остались.</p>
	<p>Качка заскучала за ним, що так довго його не бачила, прилетіла, зобачила, що він забитий лежить. Взяла грудку золота, під одне крило одну пляшку, під друге другу і полетіла там, де біси стережуть воду живлющую і цілющую.</p>
	<p>Кинула золота. Чорти побігли за ним, стали битися, а вона набрала води. В одну пляшку живлющої, у другу — цілющої і полетіла до короля. Облила його, він зробився цілим, другий раз облила — він ожив і каже:</p>
	<p>— Ах, як я довго спав!</p>
	<p>— Заснув би ти навіки, коли б не я!</p>
	<p>Вона йому розказала, що йому чорт зробив і яким способом вона його оживила. Той їй подякував і просив, щоб вона йому показала дорогу на Лису гору. Вона йому показала другу, таку, що кінь не міг зобачити, як він вийде на Лису гору. І так його навчила:</p>
	<p>— Іди ти до своєї жінки і проси її, щоб вона довідалася, звідки чорт взяв того коня. А як будеш знати, то припали пірце, я прилечу і тобі пораджу, яким способом його дістати.</p>
	<p>Він пішов. Прийшов на Лису гору, Катерина стала питатися його, яким він способом ожив. Він їй розказав і просив, щоб вона довідалася, яким способом чорт дістав того коня. Вона його перевернула в голку і заткнула в подушку.</p>
	<p>— Фе! Душа смердить! — каже чорт. — Хто тут осмілився прийти?</p>
	<p>— Мого чоловіка ти забив. Я більше нічого не знаю.</p>
	<p>Чорт думав, що правда. Уночі стала вона його питатися:</p>
	<p>— Звідки ти взяв такого коня?</p>
	<p>— Нащо тобі знати, де такії коні водяться?</p>
	<p>— Так, я хочу знати.</p>
	<p>— Ну, коли хочеш, то я тобі скажу. Ото у мене є одна кобила, і як вона має родити лоша, то за нею 12 вовків ходять і стережуть тієї миті, як лоша буде родитися. А як воно уродиться, то вони зараз його й розривають. Я раз добре розгледів, не дав їм з’їсти, тільки одну ногу одірвали йому.</p>
	<p>Почувши теє, королевич на другий день попрощався з Катериною, присмалив пірце. Прилетіла до нього качка. Він їй теє розказав, і вона йому порадила, щоб він позабивав тії барани й оддав вовкам, то вони покинуть кобилу і побіжать у ліс, а лошатко уродиться, поссе і тоді їм не дасться.</p>
	<p>Він так і зробив. Коли кобила уродила лошатко, вона стала його просити, щоб він лошакові дозволив побути коло неї цілий місяць, то воно набере сили і зробиться гарним конем.</p>
	<p>Він пішов у ліс, став стріляти звірів і ними через цілий місяць живився. Потім пішов, щоб зобачити, чи його лошатко росте, і вельми дивувався, що з нього зробився такий кінь, що на нім можна їздити. Сів, полетів на Лису гору, одібрав Катерину і поїхав. Чорт, дізнавшись про те, сів на свого коня і став його доганяти і вже на половині дороги догнав.</p>
	<p>Та кінь його (чорта) копитом тріснув, що аж смола потекла. Поїхали до палацу, справили весілля, ї я там був, мед-вино пив, по бороді текло, а в губі нічого не було. Я пішов до кухаря, а він як мене тріснув — помогло, то я побіг на гній, щоб охолодитися. Зачали на «віват» з гармат стріляти, не стало їм куль. Вони стали набивати гноєм і в мене в гармату всадили. Як вистрелили, то я з гармати як вилетів, то летів, летів, аж сюди прилетів і цю казочку сказав.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>3 (4788). Про королеву Катерину. СУС 3022. Записав учитель Кашналда Л. В. 2008 року. Полтавська область, Решетилівський район, Шилівка</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Полтавщини/">Фольклор Полтавщини</a></li>
	</ul>
</footer>
<!--#include virtual="/-/inc/general__page_end.inc" -->
