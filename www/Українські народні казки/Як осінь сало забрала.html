<!--#include virtual="/-/inc/general__page_start.inc" -->
<title>Як осінь сало забрала ☼ Українська народна казка ☼ Народна творчість</title>
<meta name="Description" content="Українська народна казка Покуття «Як осінь сало забрала» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Як осінь сало забрала.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Як осінь сало забрала <br><span class="article__headerDescription">Українська народна казка Покуття</span></h1>
	<p>Були ґазди, чоловік та й жінка. Мали вони свиню та й зарізали її. Трохи їли, та й каже чоловік жінці: — А це лишаєм, бо ще осінь прийде. Та й ходив якийсь старець. І прийшов до тої жінки. А чоловіка не було дома, пішов у поле орати. Той старець називався Антось. А жінка питається:</p>
	<p>— Як ви називаєтеся?</p>
	<p>— Антось, — каже він.</p>
	<p>— Та як, як? Осінь?</p>
	<p>А він уже по її словах іде та й каже:</p>
	<p>— Ага.</p>
	<p>— То зачекайте, мій чоловік лишив сало на Осінь. Казав, що прийде Осінь.</p>
	<p>А той каже:</p>
	<p>— Якраз я того й прийшов.</p>
	<p>Жінка склала йому в мішок сало і завдала на плечі. І він поніс. А ввечір тої днини чоловік приїхав з поля з роботи. А жінка хоче ся похвалити. Та й каже:</p>
	<p>— Чоловіче, була в нас Осінь і забрала солонину. Ту, що ти казав лишити на Осінь.</p>
	<p>Каже чоловік:</p>
	<p>— Як це так? Яка осінь?</p>
	<p>— Та прийшов оден і сказав, що називається Осінь. І я солонину зрихтувала в мішок, завдала йому на плечі, і він поніс.</p>
	<p>Так каже, як було. А чоловік їй каже:</p>
	<p>— Жінко, яка ти дурна. Лишаю тебе і йду в світ. Як ще найду таку дурну, як ти, то вернуся до тебе, а як не найду, то вертатися не буду.</p>
	<p>І пішов він у світ.</p>
	<p>Іде він, а жінка б’є віником курята коло квочки. Б’є за те, що цявкають, бо не хоче квочка дати їм цицьки. Цей чоловік каже:</p>
	<p>— Жінко, нащо б’єте курята й квочку?</p>
	<p>— Не хоче дати курятам цицьки, а вони цявкають.</p>
	<p>— Ви маєте жорна? — питає він. Вона каже:</p>
	<p>— Є.</p>
	<p>Він зайшов і змолов кукурудзів на крупи. І дав курятам крупів, вони попоїли і вже не цявкали. І жінка йому подякувала.</p>
	<p>— Ой, як ви, — каже, — ґаздуню, файно зробили.</p>
	<p>І пішов він від неї. Іде далі, дивиться, а жінка корову на хату гонить. Поклала драбину та й тягне корову, аби на хаті бур’ян спасла. А він каже жінці:</p>
	<p>— Ви маєте серп?</p>
	<p>— Є, — каже.</p>
	<p>Виліз він на хату і той бур’ян зжав. І скидав на землю, і дав їсти корові. Жінка подякувала та й каже:</p>
	<p>— Дай вам Боже здоровля! Як ви це мудро зробили!</p>
	<p>Іде він далі, дивиться, а там хата покладена, а вікон не вирубали. І жінка решетом ловить сонце і несе в сіни. Хоче занести сонце до хати, щоб було видко. Він каже:</p>
	<p>— Ви маєте сокиру?</p>
	<p>— Маю, — каже вона.</p>
	<p>Дала вона сокиру, вирубав він вікна. І стало видко в хаті. І жінка йому подякувала.</p>
	<p>І тоді цей чоловік вертається д’хаті, бо вздрів, що є ще дурніщі від його жінки. І вже вони жили обоє разом.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Балинці, Снятинського району, Івано-Франківської області 6 вересня 1987 року Палій Іван Николайович (1925)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Покуття/">Фольклор Покуття</a></li>
	</ul>
</footer>
<!--#include virtual="/-/inc/general__page_end.inc" -->
