<!--#include virtual="/-/inc/general__page_start.inc" -->
<title>Троянда і шипшина ☼ Українська народна казка ☼ Народна творчість</title>
<meta name="Description" content="Українська народна казка Полтавщини «Троянда і шипшина» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Троянда і шипшина.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Троянда і шипшина <br><span class="article__headerDescription">Українська народна казка Полтавщини</span></h1>
	<p>Посадила якось в саду матінка Покрова кущ троянди та кущ шипшини. Росли вони, зростали, сестричками-подружками були.</p>
	<p>Та якось розгнівалася троянда на шипшину, звинуватила її в тому, що та сонце затуляє. Шипшина поглянула довкола і побачила, що її тінь справді падає на троянду.</p>
	<p>— Знаєш що, сестро, — каже до троянди, — ходімо до матінки Покрови. Розповімо їй про нашу біду і попросимо, щоб вона нас розсадила. богиня наша добра, вона нам допоможе. Мені соромно спричиняти тобі біду.</p>
	<p>І став рід розових перед зеленими очима богині рослинності. Мовила невелика троянда:</p>
	<p>— Паніматко наша! Я прийшла просити тебе, щоб пересадила ти нас з шипшиною, бо вона мені затуляє сонце. Поглянь на мене, яка я немічна.</p>
	<p>І замовкла, безсило звісивши додолу свою голівку-квітку, єдину на весь кущ.</p>
	<p>Та Покрова мовчала, не поспішала. Вона пригладила ялинові коси, поправила на собі вербовий одяг, подивилася на шипшину і мовила:</p>
	<p>— А ти що скажеш?</p>
	<p>— Добре мені з моєю сестрою рости. Та я гадала, що своїм дужим тілом затуляю сестру від холодного північного вітру і зовсім забула, що і від сонця її затуляю. Розсади нас, а я неподалік буду рости та милуватися її вродою, коли своєї не маю.</p>
	<p>— Гарно говориш, дочко, розумно і без зла. Покрию тобою місця біля дороги. Хто йтиме — тебе зустріне. Вроди своєї не маєш, кажеш?</p>
	<p>І Покрова знову задумалася.</p>
	<p>— Прикрашу тебе я червоними ягодами. Ти будеш не тільки красивою, а й корисною. А колючки хай залишаються з тобою. Краса не має бути м’якою.</p>
	<p>Поклонилися богині квіти і пішли. Троянда повернулася у сад і до нині є прикрасою у кожному саду. А шипшина поселилася на узліссі, в ярах та попідтинню. Часто можна почути, як крізь тин шепочуться троянда і шипшина. То вони діляться своїми дівочими секретами. А Покрова тільки посміхається, радіючи, що виховала своїх дочок незрадливими та чуйними.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>200 (7108). Троянда і шипшина. СУС —, новотвір. Записала Семенко Юлія 2009 року. Несторенко Галина Іванівна (1949). Полтавська область, Гадяцький район, Рашівка</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Полтавщини/">Фольклор Полтавщини</a></li>
	</ul>
</footer>
<!--#include virtual="/-/inc/general__page_end.inc" -->
