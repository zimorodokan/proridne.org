<!--#include virtual="/-/inc/general__page_start.inc" -->
<title>Про Сірка ☼ Українська народна казка ☼ Народна творчість</title>
<meta name="Description" content="Українська народна казка Полтавщини «Про Сірка» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Про Сірка.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Про Сірка <br><span class="article__headerDescription">Українська народна казка Полтавщини</span></h1>
	<p>Був в одного чоловіка дуже старий собака на ім’я Сірко. От хазяїн і прогнав його від себе, бо тільки під ногами плутався.</p>
	<p>Блукає бідолаха по полю і так йому гірко. Каже сам до себе:</p>
	<p>— Скільки років я хазяїнові служив, годив, добро його стеріг. А тепер на старості літ він мені шматка хліба пошкодував.</p>
	<p>Ходить він та й журиться. Вже присмерком прибрів у ліс. Коли це підходить до нього вовк та й каже:</p>
	<p>— Що ти тут бродиш?</p>
	<p>— Ось, брате, — трохи не плачучи каже собака, — прогнав мене хазяїн, я й микаюсь тут.</p>
	<p>— А хочеш, щоб хазяїн тебе назад прийняв? — питає вовк.</p>
	<p>— Зроби, голубчику, — зрадів Сірко, — а я вже тобі віддячу.</p>
	<p>Тоді вовк і каже:</p>
	<p>— Слухай уважно! Твій хазяїн вийде в поле жати, а жінка покладе під копу дитинча. Я схоплю те дитя, а ти в мене будеш забирати.</p>
	<p>От вийшли ті чоловік та жінка у поле жати, а дитину залишили під копою. Коли це біжить житом вовк та за ту дитину й поніс полем. Сірко кинувся того вовка доганяти, а чоловік кричить:</p>
	<p>— Рятуй, Сірко! Рятуй!</p>
	<p>Сірко якось догнав вовка, відняв дитину, приніс до чоловіка та й віддав йому. Тоді чоловік вийняв з торби кусок сала та хліба і каже:</p>
	<p>— На, Сірко, їж, за те, що ти мою дитину врятував.</p>
	<p>От увечері йдуть господарі з поля та й Сірка беруть з собою. Прийшли до хати, а чоловік каже жінці:</p>
	<p>— Вари вареники з картоплею та добре їх салом затовчи.</p>
	<p>Тільки вони зварилися, він садовить Сірка за стіл і так йому годить, щоб той часом гарячими варениками не обпікся.</p>
	<p>От Сірко й думає: «Треба ж мені якось віддячити вовкові». А чоловік, діждавшись м’ясниць, вирішив віддати свою старшу дочку заміж. Підслухав Сірко, коли весілля, побіг у ліс, знайшов там вовка та й каже йому:</p>
	<p>— Приходь у неділю ввечері до села, я тебе зустріну та й віддячу за допомогу.</p>
	<p>От настала неділя. Прийшов вовк на те місце, куди було наказано, Сірко вийшов до нього, провів до хати та й посадовив під стіл. Потім Сірко взяв м’яса доволі та й потягнув під стіл. Люди хотіли собаку побити, але хазяїн сказав:</p>
	<p>— Не бийте Сірка! Він мені дитину врятував, то й я йому добро робитиму.</p>
	<p>Тоді Сірко бере що смачніше з столу і подає вовкові. Нагодував його, напоїв так, що не витерпів вовк та й каже:</p>
	<p>— Зараз буду співати!</p>
	<p>— Не співай, — просить собака, — бо обидва пропадемо.</p>
	<p>Та вовк як завив під столом, так усі люди схопилися. Хотіли вовка бити, а собака побіг за ним. Так гнався аж до поля, а там зупинився та й каже:</p>
	<p>— Ти мені зробив добро, а я тобі, тепер ми квити!</p>
	<p>Так вони й розійшлися.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>56 (4960). Про Сірка. СУС 101+100. Записала Петренко С. 2008 року. Мацько Раїса Тимофіївна (1938). Полтавська область, Чутівський район, Кочубеївка</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Полтавщини/">Фольклор Полтавщини</a></li>
	</ul>
</footer>
<!--#include virtual="/-/inc/general__page_end.inc" -->
