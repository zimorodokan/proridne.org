<!--#include virtual="/-/inc/general__page_start.inc" -->
<title>Брехач і підбрехач ☼ Українська народна казка ☼ Народна творчість</title>
<meta name="Description" content="Українська народна казка Закарпаття «Брехач і підбрехач» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Брехач і підбрехач.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Брехач і підбрехач <br><span class="article__headerDescription">Українська народна казка Закарпаття</span></h1>
	<p>Се було в ті часи, коли у Будапешті королем був наш чоловік Матій, або Матяш. Тоді у одному селі жив чесний чоловік. Син його був першим брехачем на всю околицю. Так знав брехати, що ніхто з ним не міг зрівнятися. І він думав, що з брехні вижиє. Каже вітцю:</p>
	<p>— Няньку, я йду геть з нашого села, бо тут уже мені ніхто не вірить. Йду на другі села і там щось зароблю.</p>
	<p>Пустився в дорогу, ішов полями, лісами і зустрівся з таким, як сам.</p>
	<p>— Куди йдеш, брате?</p>
	<p>— Йду по світу шукати щастя, дещо заробити.</p>
	<p>— Та яку роботу знаєш робити?</p>
	<p>— Моя робота — брехати.</p>
	<p>— І я так заробляю гроші. Йдімо разом.</p>
	<p>— Та йдімо. Лиш чи будеш знати мою брехню прикривати?</p>
	<p>— Буду.</p>
	<p>Далі подорожують удвох. І дійшли так до одного міста. На дорозі зустріли пана в кочізі, а з ним бандури. Звідує їх пан:</p>
	<p>— Куди ви, хлопці, йдете?</p>
	<p>— З Будапешта додому, — відповів перший брехач.</p>
	<p>— Як з Будапешта? — зачудувався пан. — Хіба до Будапешта.</p>
	<p>— Ні, з Будапешта!</p>
	<p>— Та як ти смієш мені брехати?!</p>
	<p>— Я не брешу!</p>
	<p>— Коли не брешеш, то скажи, що там нового чути?</p>
	<p>— Якоїсь великої новини не є, хіба то, що з Італії прилетів туди такий птах, що правим крилом закрив Будин, а лівим — Пешт.</p>
	<p>Пан розсердився:</p>
	<p>— Що ти брешеш?! Бандури, ану відлічіть йому двадцять п’ять палиць.</p>
	<p>Бандури вхопили хлопця і відлічили йому двадцять п’ять палиць, що ледве встав. Каже він панові:</p>
	<p>— Чекайте, чекайте! Напишу я королеві, що ви на дорозі народ збиткуєте. Я вам правду говорив, а ви наказали мене бити.</p>
	<p>Пан напудився. «Може, й справді, — думає собі, — пожаліється королеві». Повернувся до другого хлопця і звідує:</p>
	<p>— Слухай, легіню! Ви ходите в’єдно... Та вповіж правду, чи видів ти такого птаха в Будапешті?</p>
	<p>— Не буду, паночку, доказувати, що я видів такого птаха. Бо якби доказував — брехав би... Я лиш видів, як дванадцять людей залізним колом тручали грубезне яйце! Ледве поміщалося на вулиці. Кінцями терлося в стіни, а високе було, як будинки.</p>
	<p>Пан ще більше зачудувався. Думає собі: «Перший не міг збрехати, бо таке яйце може бути лиш від великого птаха». Прикликав побитого хлопця і почав просити його:</p>
	<p>— Пробач, не пиши королеві. Тут маєш двісті срібних. З тим і розійшлися.</p>
	<p>Ідуть легіні далі. Дійшли до другого міста. Зустрічають пана, що везеться в кочізі.</p>
	<p>— Куди йдете, хлопці?</p>
	<p>— Йдемо з Будапешта додому.</p>
	<p>— Що ви брешете?! — закричав на них пан. — Ви не з Будапешта, а в Будапешт ідете.</p>
	<p>— Ой ні!</p>
	<p>— Коли так, то що нового чути у столичному місті?</p>
	<p>— Нічого такого, — говорить перший брехач, — лиш у Дунаї вся вода згоріла. Пан розсердився:</p>
	<p>— Як ти смієш так брехати?! Як може вода згоріти? Бандури, ану дайте йому двадцять п’ять палиць!</p>
	<p>Бандури вхопили хлопця, розпростерли на землю і відлічили йому двадцять п’ять палиць. Хлопець ледве встав і, плачучи, каже:</p>
	<p>— Чекайте, чекайте! Напишу я королеві, як ви подорожніх збиткуєте.</p>
	<p>Пан напудився. Повернувся до другого легіня і звідає:</p>
	<p>— Ти з ним ходиш, та чи правда, що вода в Дунаї згоріла?</p>
	<p>— Якби я таке, папочку, сказав, то збрехав би, бо я Дунай без води не видів. Я лише видів, що у Будапешті всі вулиці засипані печеною рибою.</p>
	<p>Пан зачудувався і подумав собі: «Та лиш правду говорить перший. Бо якби вода у Дунаї не згоріла, не валялося б стільки риби по вулицях». Прикликав скривдженого хлопця і почав його просити:</p>
	<p>— Пробач. Не пиши королеві. На двісті срібних і мовчи. З тим розійшлися — пан в один бік, а вони у напрямку до Будапешта. Дійшли до третього міста. І там їм зустрівся великий пан.</p>
	<p>— Куди йдете, хлопці?</p>
	<p>— З Будапешта додому.</p>
	<p>— Чому брешете?! Ви йдете не з Будапешта, а в Будапешт.</p>
	<p>— Ми забули в Будапешті дві наші блохи та за ними вертаємося.</p>
	<p>— То кедь ідете із Будапешта, то що там нового чути у столичному місті?</p>
	<p>— Якихось великих новин немає, — говорить брехач, — лиш над усім містом натягнули чорне полотно.</p>
	<p>— Не бреши! Не може бути, аби світлий Будапешт застелили чорним полотном. Та й звідки стільки чорного полотна взяти на таке велике місто? Як ти смієш мені, такому високому панові, брехати?</p>
	<p>І приказав пан бандурам, аби дали хлопцеві двадцять п’ять палиць. Хлопець, як йому відлічили двадцять п’ять палиць, почав грозитися:</p>
	<p>— Чекайте, чекайте! Напишу я королеві, як ви народ без вини збиткуєте.</p>
	<p>Пан звідує другого легіня:</p>
	<p>— І ти ходив у Будапешт, та скажи правду, чи прикрите місто чорним полотном?</p>
	<p>— Та, паночку, якби я таке сказав, то збрехав би. Я лише видів при вході в Будапешт високе, аж до неба, лазиво. А по лазиву спущалися і піднімалися ангели в чорному платтю. То помер святий Петро, і цілий Будапешт сумував.</p>
	<p>Пан зачудувався. Думає собі: «Правду казав перший, бо якщо помер святий Петро, то Будапешт можуть накрити чорним полотном». Напудився, що ні за що побив хлопця, прикликав його до себе і перепросив:</p>
	<p>— Пробач!.. Не пиши королеві. Тут маєш двісті срібних і мовчи.</p>
	<p>І з тим розійшлися. Та далі хлопцеві розхотілося подорожувати. Головний брехач дав підбрехачеві двісті срібних за те, що помагав брехати. А йому залишилося чотириста срібних і сімдесят п’ять палиць. Відклонилися один другому і пішли кожен своєю дорогою.</p>
	<p>Перший брехач дома взявся за роботу, бо видів, що за брехню б’ють.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p>Брехач і підбрехач. «Сравнительный указатель сюжетов: Восточнославянская сказка / Сост. Л. Бараг, И. Березовский, К. Кабашников, Н. Новиков. — Л.: Наука, 1979.» — 1920А. Друкується вперше. Варіанти: Гандера — «Дідо-всевідо: Закарпатські народні казки / Запис текстів та впорядкування П. Лінтура. — Ужгород: Карпати, 1969.», с. 198—200; Плешинець — Архів П. В. Лінтура.; Гандера — Архів П. В. Лінтура.</p>
			<p><a href="/Український фольклор Книги/Петро Лінтур ☼ Зачаровані казкою/">Зачаровані казкою: Українські народні казки Закарпаття в записах П. В. Лінтура</a> [Упорядники І. М. Сенька та В. В. Лінтур; вступна стаття, примітки та словник І. М. Сенька; післямова П. В. Лінтура; Редколегія: В. І. Данканич, О. І. Дей, П. К. Добрянський та ін.; Художник М. М. Дем’ян]. — Ужгород: Карпати, 1984. — 528 с, іл. (Бібліотека «Карпати»).</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Закарпаття/">Фольклор Закарпаття</a></li>
	</ul>
</footer>
<!--#include virtual="/-/inc/general__page_end.inc" -->
