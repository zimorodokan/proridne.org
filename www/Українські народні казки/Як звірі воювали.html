<!--#include virtual="/-/inc/general__page_start.inc" -->
<title>Як звірі воювали ☼ Українська народна казка ☼ Народна творчість</title>
<meta name="Description" content="Українська народна казка Буковини «Як звірі воювали» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Як звірі воювали.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Як звірі воювали <br><span class="article__headerDescription">Українська народна казка Буковини</span></h1>
	<p>Були собі дід і баба. Баба варить вареники, а дід каже: — Я піду прорубаю катку і наловлю риби. Поїхав дід, розгорнув брезент, взяв сокиру, прорубав катку, наловив риби. Склав ту рибу на віз, вкрив брезентом і їде додому. А лисиця стояла на горі і виділа все, що дід роби. Переганяє вона його і лягає на сніг. Дід доїжджає до неї. Коні бояться далі йти. Скочив він з саней, дивиться: лисиця вбита. Бере ту лисицю, підоймає брезент, кидає її на рибу, вкриває і їде далі. А лисиця підоймає край брезенту і висотує з саней рибу: коли викинула на дорогу всю рибу, вискочила й сама. Дід приїхав та й кричить:</p>
	<p>— Бабо, відчини ворота! От щастя маєш!</p>
	<p>— Яке, діду?</p>
	<p>— Рибу маєш ще й лисицю на комір.</p>
	<p>Баба відкриває брезент, а там ні риби, ні лисиці.</p>
	<p>А лисиця зібрала рибу й занесла до свої хатки. Приходи до неї вовк.</p>
	<p>— Ох, кумо, у вас, — каже, — риби багато. Дала лисиця й вовкови кілька штук з’їсти.</p>
	<p>— Скажіть, кумо, як ви наловили тілко риби?</p>
	<p>— Я пішла на став, а там була прорубана катка. Я встромила туди хвіст і казала: «Рибко, рибко, ловися велика й мала». Отак само і ви робіть, та й наловите.</p>
	<p>Пішов вовк на став, устромив хвіст у катку і каже:</p>
	<p>— Рибко, рибко, ловися велика та мала!</p>
	<p>Сидів вовк і сидів, доки не примерз його хвіст. Йшли люди, наробили крику, вовк злякався, почав рватися і врвав собі хвоста.</p>
	<p>Розсердився і приходи до лисиці, а лисиця увиділа його і втекла. Вовк каже:</p>
	<p>— Я тебе розірву!</p>
	<p>Лисичка побоялася цего, іде й плаче. Боїться й додому прийти. А назустріч їй — заєць.</p>
	<p>— Чо’ ви, — каже, — кумо, плачете?</p>
	<p>— Проклятий вовк хоче мене, — каже, — пірвати. А заєць сказав:</p>
	<p>— Я тоже з ним маю комерцію.</p>
	<p>— Яку? — питає лисиця.</p>
	<p>— Отаку, — каже, — я був назбирав капусти і сховав її. А вовк найшов і мені капусту померзив. І сьогодні я не маю що їсти.</p>
	<p>Лисиця йому:</p>
	<p>— Збираймо на него війну.</p>
	<p>— Я підберу вояків, але щоб було їм що їсти, — каже заєць.</p>
	<p>— Я найду все, що треба, щоби лиш вояки були.</p>
	<p>Пішла лисиця їжу збирати, а заєць — збирати військо. Іде він, здибає дикого кота і каже:</p>
	<p>— Куме, ідіть до мене у вояки. Я збираюся на війну з вовком.</p>
	<p>— А що ж ми будем їсти?</p>
	<p>— Лисиця пішла в село і все нам дістане.</p>
	<p>— То добре, піду до вас у вояки, — сказав дикий кіт. Ідуть кіт і заєць, здибають дикого кугута. Заєць і каже:</p>
	<p>— Куме, ідіть до мене у вояки. Я збираю військо для війни з вовком.</p>
	<p>— А що ж ми будем їсти?</p>
	<p>— Лисиця пішла в село і все нам дістане.</p>
	<p>— То добре, іду до вас у вояки.</p>
	<p>Ідуть вони втрьох далі, здибають качура дикого. Сказав заєць качурови про ту війну. А качур каже:</p>
	<p>— І я йду.</p>
	<p>А вовк почув, що на него мають іти війною, та й пішов і собі вояків збирати. Зустрів дикого кабана.</p>
	<p>— Куме, ідіть до мене у вояки, бо на мене нападає заєць. Він зібрав сильну армію.</p>
	<p>А кабан каже:</p>
	<p>— Що нам заєць і його армія! Ми їх розженем!</p>
	<p>Ідуть вони обидва, здибають медведя. Вовк каже медведеви:</p>
	<p>— Куме, йдіть до мене у вояки. На мене нападає заєць — зібрав військо.</p>
	<p>— Що нам заєць! Ми тому зайцеви дамо! — каже медвідь.</p>
	<p>І пішли вони втрьох. Вийшли на край лісу. Каже вовк медведеви:</p>
	<p>— Ану лізь на дуба і дивися, чи вони ще не йдуть. Медвідь виліз на дуба, подивився і каже:</p>
	<p>— Мой-мой-мой! Ідуть! І такі страшні! Їден шаблю вгору задер, їден косиці зелені має. А третій командує. І заєць з ними.</p>
	<p>Каже вовк:</p>
	<p>— Я залазю в корч.</p>
	<p>Заліз вовк у корч, а кабан зарився в сухе листя коло дуба. Вовк питає:</p>
	<p>— Мой, ще далеко? А медвідь:</p>
	<p>— Тихо, бо вони вже тут.</p>
	<p>Зайшла зайцева армія в ліс. А дикий кабан поворушив хвостом. Кіт думав, що то миша, та й піймав кабана за хвіст. Кабан як скричав та як вискочив, кіт налякався і поліз на дуба, медвідь налякався кота, впав з дуба та й убився. Кабан з переляку лопнув, а вовк з корчів зачав тікати. Кугут закричав:</p>
	<p>— Куд-ку-дак!</p>
	<p>А вовк думав, що той кричить: «Ти куда?» — і втік. Вернулися вони всі з війни, і лисиця їх файно вгостила. На цім і кінець.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Кулішівка, Сокирянського району, Чернівецької області 5 серпня 1984 року Бендус Семен Микитович (1908 року народження)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Буковини/">Фольклор Буковини</a></li>
	</ul>
</footer>
<!--#include virtual="/-/inc/general__page_end.inc" -->
