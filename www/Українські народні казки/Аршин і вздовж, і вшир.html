<!--#include virtual="/-/inc/general__page_start.inc" -->
<title>Аршин і вздовж, і вшир ☼ Українська народна казка ☼ Народна творчість</title>
<meta name="Description" content="Українська народна казка Подніпров’я (Наддніпрянщини) «Аршин і вздовж, і вшир» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Аршин і вздовж, і вшир.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Аршин і вздовж, і вшир <br><span class="article__headerDescription">Українська народна казка Подніпров’я (Наддніпрянщини)</span></h1>
	<p>В одному селі жив чоловік, який умів шити кожухи, шапки, рукавиці. Одного разу до нього прийшов замовник із другого села і попросив, щоб майстер пошив удяганку для всієї родини. Чоловік погодився і пообіцяв прийти наступного дня зняти мірки.</p>
	<p>А дорога до того села вела через ліс. Іде кравець лісом, а назустріч біжить вовк. Зупинився та й каже:</p>
	<p>— Чоловіче, я тебе з’їм.</p>
	<p>— Ну, що ж, їж, вовче. Тільки спочатку давай я поміряю тебе, чи я поміщуся в твоєму кендюхові.</p>
	<p>Вовк погодився. А в чоловіка був при собі аршин. От він накрутив вовчого хвоста собі на руку, та й давай лупцювати звіра, примовляючи:</p>
	<p>— Аршин, то вздовж, то вшир! Аршин, то вздовж, то вшир!</p>
	<p>Лупцював вовка до тих пір, поки той не вирвався без хвоста. Вовк утік, а чоловік сів перепочити, та й думає: «Ось зараз вовк приведе сюди зграю і тоді вони вже мене розірвуть на шматки. Куди б його сховаться?»</p>
	<p>Поряд росло високе дерево, кравець заліз на самісінький вершечок і причаївся. Коли це справді біжить гурт вовків. Прибігли, стали принюхуваться і набачили схованку, де сидів між листям чоловік. Та й почали раду радити, як чоловіка з дерева дістати. Порадилися і придумали таке: треба ставати один на одного, доки не дотягнуться до вершка дерева.</p>
	<p>А той вовк, якого чоловік перед цим міряв, каже:</p>
	<p>— Я стану на низ, а ви всі зверху.</p>
	<p>Так і зробили. Деруться вовки один на одного, вже скоро і до верхівки доберуться. Кравець сидить на дереві ні в сих ні в тих і бачить, що, мабуть, вовки й справді до нього доберуться. Та й міркує собі: «Дай перед смертю хоч тютюну понюхаю».</p>
	<p>Витяг кисет, розв’язав, почав нюхати та зненацька як чхне:</p>
	<p>— Ап-чхи-и!!</p>
	<p>А вовкові без хвоста, що нижнім стояв, почулося: «Аршин!» Він подумав, що той чоловік верхнього вовка вже міряє. Та як вирветься і давай-тікати. А всі вовки попадали. Котрий вбився, а котрі живі, то повтікали.</p>
	<p>Чоловік посидів ще трохи на дереві, а тоді зліз. Познімав шкури із мертвих, закинув собі за плечі та й подався додому.</p>
	<p>А там згодом на всю родину таких кожухів із вовчого хутра нашив усім на завидки. Правда, після цієї пригоди більше до сусідніх сіл кравцювати вже не ходив. Кажуть люди, остерігався.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>224 (5531). Аршин і вздовж і вшир. СУС 121. Записано 2008 року. Гончар Мотрона Григорівна (1929). Черкаська область, Кам’янський район, Михайлівка</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Наддніпрянщини/">Фольклор Подніпров’я (Наддніпрянщини)</a></li>
	</ul>
</footer>
<!--#include virtual="/-/inc/general__page_end.inc" -->
