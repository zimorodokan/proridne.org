<!--#include virtual="/-/inc/general__page_start.inc" -->
<title>Свідок перекотиполе ☼ Українська народна казка ☼ Народна творчість</title>
<meta name="Description" content="Українська народна казка Буковини, Поділля «Свідок перекотиполе» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Свідок перекотиполе.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Свідок перекотиполе <br><span class="article__headerDescription">Українська народна казка Буковини</span></h1>
	<p>Їден чоловік дуже добре жив з сусідом. Договорилися вони наймитися в якогось пана на рік служити, щоб заробити грошей, і пішли служити. Їден з них робив добре і заробив більше, а другий заробив мало. Ідуть вони додому, а той, що мало заробив, думає: «Як прийдемо додому та моя жінка взнає, що я заробив менше, — буде сваритися. А як я його вб’ю та заберу гроші, то буде якраз добре».</p>
	<p>Вийшли вони в степ, піймив він товариша і вбиває його. А тут якраз качається степом перекотиполе.</p>
	<p>— Ти будеш моїм свідком, — сказав до перекотиполя чоловік, якого вбивав товариш.</p>
	<p>Сказав він це, упав на землю і вмер. А вбивця засміявся:</p>
	<p>— Буде тобі перекотиполе свідком.</p>
	<p>Забрав у вбитого гроші, а тіло його припорпав у степу. Прийшов додому, а сусідова жінка питає:</p>
	<p>— А де ж мій Василь?</p>
	<p>— Він зостався ще рік служити.</p>
	<p>Але минув рік, минув другий і третій — нема чоловіка. Жінка знов питає сусіда, а той каже:</p>
	<p>— Я нічого не знаю — він зостався в пана.</p>
	<p>Їдного разу поїхав убивця з жінкою на базар. Купили вони, що треба було, та й їдуть додому. Проїжджають попри те місце, де він убив колись товариша, — знов качається перекотиполе. Пригадав він, що сказав його товариш перед смертю, та й засміявся. Жінка питає його:</p>
	<p>— Чого ти, чоловіче, засміявся?</p>
	<p>— Та так собі.</p>
	<p>А жінка почала гризти його:</p>
	<p>— Скажи.</p>
	<p>І він почав казати їй:</p>
	<p>— Як я на цім місці вбивав Василя, дак він казав, що перекотиполе буде йому свідок. Пригадав я ці слова його та й засміявся.</p>
	<p>Минув рік, і почали чоловік з жінкою сваритися. А вона пішла в поліцію і сказала:</p>
	<p>— Мій чоловік убив Василя, з яким разом служив у пана.</p>
	<p>Заарештували його, засудили і посадили в тюрму. А в той час за вбивство на все життя садили. То й не знати, чи жиє він ще, чи, може, вже й умер у тюрмі.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Вашківці, Сокирянського району, Чернівецької області 11 травня 1979 року Скаженюк Дьордій Степанович (1907)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>


<article class="articleMain">
	<h1 class="articleMain__header">Свідок перекотиполе <br><span class="article__headerDescription">Українська народна казка Поділля</span></h1>
	<p>За селом пас наймит коней. Аж їде заможній господар. Сподобалася йому пара коней. Захотів їх відібрати, а пастуха вбити. Бачить наймит, що по степом котиться перекотиполе і каже:</p>
	<p>— Бур’яни, станьте мені свідками.</p>
	<p>Засміявся вбивця на ці слова і вбив наймита.</p>
	<p>Пройшли роки. Проїжджав якось той злодій із своєю дружиною тими місцями, побачив перекотиполе і знову засміявся. Жінка випитала в нього причину його сміху, а потім розказала своїй кумі про давно скоєне вбивство, і скоро про це знало все село. І покарали того чоловіка.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>244 (6559). Перекотиполе. СУС —. Записано 2009 року. Ткачук Любов Олександрівна (1940). Вінницька область, Козятинський район, Перемога</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Буковини/">Фольклор Буковини</a></li>
		<li><a href="/Фольклор Поділля/">Фольклор Поділля</a></li>
	</ul>
</footer>
<!--#include virtual="/-/inc/general__page_end.inc" -->
