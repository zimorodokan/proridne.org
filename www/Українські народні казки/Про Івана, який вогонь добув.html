<!--#include virtual="/-/inc/general__page_start.inc" -->
<title>Про Івана, який вогонь добув ☼ Українська народна казка ☼ Народна творчість</title>
<meta name="Description" content="Українська народна казка Подніпров’я (Наддніпрянщини) «Про Івана, який вогонь добув» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Про Івана, який вогонь добув.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Про Івана, який вогонь добув <br><span class="article__headerDescription">Українська народна казка Подніпров’я (Наддніпрянщини)</span></h1>
	<p>У сиву давнину не було сірників, ото вогонь кресали в колоді. І він горів постійно, бо дід сторожував його.</p>
	<p>А в бідної удови було три сини, два розумних, а один дурень Іван. Мати казала до старшого хлопця:</p>
	<p>— Піди, сину, по вогонь.</p>
	<p>А щоб сторож дав вогню, то треба було розказати казку. А якщо не розкаже, то дід здирав шкуру з тіла. Пішов один син, пішов і другий, а казку не вміли розказать, сторож і здер із обох шкуру. Тоді послала мати дурника Івана по вогонь. Прийшов він до діда і каже:</p>
	<p>— Добрий день, діду.</p>
	<p>— Доброго здоров’я, сину,</p>
	<p>— Дайте мені вогню.</p>
	<p>— Дам, сину, якщо розкажеш казку або приказку.</p>
	<p>— Казку не знаю, приказку не смію, небилицю знаю, — відповідає Іван.</p>
	<p>Договорився дурник, щоб дід відповідав «Правда, синку», коли він запитає «Правда, діду?»</p>
	<p>То почали вони грати у гру. Іван почав розказувати:</p>
	<p>— Оце, коли я до вас ішов, діду, то почув, як у дуплі жарені пташенята пищать. Правда, діду?</p>
	<p>— Правда, синку.</p>
	<p>— Я поліз у дупло та й поїв ті пташенята, пузо ж побільшало, з дупла не вилізу. То я пішов додому та взяв сокиру, розрубав дупло та й виліз. Правда, діду?</p>
	<p>— Правда, синку.</p>
	<p>— Коли дивлюся, коняка пасеться. То я сів на коняку, а сокиру прив’язав через плече. Як коняка туп-туп, а сокира цюп-цюп, та й одрубала задні ноги скотині. То я взяв воску і приліпив їх назад. Правда, діду?</p>
	<p>— Правда, синку.</p>
	<p>— Коняка з’їла тоді горошину, а горошина виросла аж на небо. То я думаю: «Полізу по ці горошині і подивлюся, що там робиться на небі». А там дядьки горох молотять, а горохвиння на дуб викидають. Правда, діду?</p>
	<p>— Правда, синку.</p>
	<p>— Як же мені злізти? А коняка тим часом і пішла. То я взяв лико, сплів мотузку і злазю по ній. Та де там, її не хвата. Я з того краю одірву, а сюди прив’яжу. Правда, діду?</p>
	<p>— Правда, синку.</p>
	<p>— Так я зліз додолу.</p>
	<p>А дід і каже:</p>
	<p>— Раз ти був на небі, то ти був і на тім світі?</p>
	<p>— Був, — відповідає йому Іван.</p>
	<p>— Ти ж бачив мого й свого батька?</p>
	<p>— Бачив.</p>
	<p>— А що вони там роблять?</p>
	<p>— А ваш батько мого батька на собі возять, — сміється Іван.</p>
	<p>— Брешеш! — закричав дід.</p>
	<p>А Іван розколов колодку та туди дідову бороду і прищикнув. Здер із нього шкуру, а собі нагріб жару.</p>
	<p>Отак дурний Іван добув вогню. От і казці кінець, а хто слухав молодець.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>243 (5309). Про Івана, який вогонь здобув. СУС —. Записано 2008 року. Шевченко Одарка Михайлівна (1918). Черкаська область, Лисянський район, Шестеринці</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Наддніпрянщини/">Фольклор Подніпров’я (Наддніпрянщини)</a></li>
	</ul>
</footer>
<!--#include virtual="/-/inc/general__page_end.inc" -->
