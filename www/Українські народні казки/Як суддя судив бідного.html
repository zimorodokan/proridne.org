<!--#include virtual="/-/inc/general__page_start.inc" -->
<title>Як суддя судив бідного ☼ Українська народна казка ☼ Народна творчість</title>
<meta name="Description" content="Українська народна казка Покуття «Як суддя судив бідного» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Як суддя судив бідного.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Як суддя судив бідного <br><span class="article__headerDescription">Українська народна казка Покуття</span></h1>
	<p>Був собі великий багач, а бідний у него робив. Прийшла весна, робить бідний у багача, оре, сіє. Та й питає багача: — Коли мені дасте волів виорати город? А багач каже:</p>
	<p>— Чекай, най я собі повесную, а тоді тобі дам.</p>
	<p>Багач собі повеснував, а то, знаєте, надворі стало гаряче, на городі повиростали бур’яни. Вже пізня весна. Та й каже багач:</p>
	<p>— Гай бери воли та йди орати собі.</p>
	<p>Оре бідний, та й прийшло полуднє. Так гаряче надворі. А бідний дав волам студеної води, їх напала кров, і вони погинули.</p>
	<p>Багач прийшов подивитися, кілко він зорав. Дивиться, а воли лежать.</p>
	<p>— Що ти наробив? Чого воли поздихали? А бідний каже:</p>
	<p>— Я дав води.</p>
	<p>— То, — каже, — не води треба було їм давати, а треба було давати їсти. То піде твоя хата та й город за ці воли. Ходи зо мною на суд.</p>
	<p>Ідуть вони, та як би до Снятина. І здибають гуцула, що везе в село на продаж дошки. А йому кінь упав і лежить на дорозі. Каже гуцул:</p>
	<p>— Ґазди, поможіть мені цего коня підняти. А багач каже бідному:</p>
	<p>— Бери підоймай.</p>
	<p>Бідний імив коня за хвіст та й підоймає, а хвіст урвався, тече кров. Гуцул каже:</p>
	<p>— Та я вас попросив, як ґаздів, а ви що мені з коня зробили? А багач:</p>
	<p>— Я його веду на суд, і ти ходи зо мною. Подай його в суд, що він коневи хвіст відорвав.</p>
	<p>Ідуть вони втрьох, заходять у село. А багач каже до гуцула:</p>
	<p>— Підем подивимся трохи на весілля. Подивимся, як воно тут відбувається.</p>
	<p>Багач з гуцулом дивляться на весілля, а бідний пішов до хати, бо він хоче їсти. Та й сів на постіль, а на постелі була маленька дитина, накрита хусткою. А він собі їв та й сів на ту дитину, і дитина задушилася. А жінка, мати тої дитини, вбігла й каже:</p>
	<p>— Вуйку, що ви наробили?! Та ж там дитина!</p>
	<p>Вона до дитини, а вона вже нежива. Зробився великий крик. Багач каже:</p>
	<p>— Слухай, жінко, ти не плач. Ми ведем його на суд, то й ти йди з нами. Його, — каже, — кримінал чекає.</p>
	<p>Ідуть вони всі зарінком, толокою. Переходить їх дівчина, йде по воду з відром. Бідний ішов попереду, і дівчина заговорила до него:</p>
	<p>— Де вас стілко зібралося? Куди ви йдете? А він каже:</p>
	<p>— Ади, ведуть мене на суд. Будуть мене судити.</p>
	<p>— Ви маєте гроші? — питає вона. — Наш суддя дуже любить гроші. Він каже, що грошей не має.</p>
	<p>— То ви щось завийте в хустку і озміть під паху.</p>
	<p>Він підняв камінь, завив і поклав під паху. А вона каже:</p>
	<p>— Як ви дійдете до суду, суддя буде на вас моргати, чи є щось. А ви кивайте головою, що є, і показуйте той вузлик під пахою.</p>
	<p>Входять вони до суду. Суддя списав протокол з усіх тих, що він їм наробив шкоди. Питає перший раз багача:</p>
	<p>— Що він тобі зробив? Багач каже:</p>
	<p>— Я йому дав воли, а він дав їм холодної води, і вони поздихали. Суддя каже багачеви:</p>
	<p>— Ти йди додому й купи йому корову. Корова буде мати два бички. Він вигодує і тобі бички віддасть.</p>
	<p>Так суддя судить. Підходить до него та жінка. Та й каже:</p>
	<p>— Цей чоловік задушив мені дитину. Я пішла на весілля і дитину мала з собою.</p>
	<p>А суддя каже:</p>
	<p>— Жінко, йди додому. Буде в тебе друга дитина. Питається суддя того гуцула:</p>
	<p>— Що він тобі зробив? Гуцул каже:</p>
	<p>— Я їхав у село з дошками. Упав мій кінь, я їх просив, щоби вони мені його підоймили. А цей підоймав та й урвав коневи хвіст.</p>
	<p>Суддя каже:</p>
	<p>— Ти йди додому і купи йому кобилу, таку, би мала лоша. Лоша виросте, і він тобі віддасть коня.</p>
	<p>Каже суддя багачеви:</p>
	<p>— Дивися, аби ти йому корову купив. А гуцулови каже:</p>
	<p>— Дивись, аби ти йому кобилу купив. А тоді сказав суддя:</p>
	<p>— Справа закрита, ідіть додому. А ти, — каже, — лишися. Лишився бідний, а суддя його питає:</p>
	<p>— Ну, добре я судив?</p>
	<p>— Добре, — каже, — ви, суддя, судили.</p>
	<p>— Ну, — каже, — що ти там маєш?</p>
	<p>— Суддя, — каже бідний, — ви маєте щастя, що ви так судили. Бо я би був цим каменем вам голову розвалив.</p>
	<p>Суддя напудився. Почухався він та й каже:</p>
	<p>— Іди й ти додому. І на цім конець.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Ганьківці, Снятинського району, Івано-Франківської області 23 травня 1987 року Ворощук Кузьма Іванович (1917)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Покуття/">Фольклор Покуття</a></li>
	</ul>
</footer>
<!--#include virtual="/-/inc/general__page_end.inc" -->
