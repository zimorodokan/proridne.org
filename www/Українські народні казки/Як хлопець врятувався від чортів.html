<!--#include virtual="/-/inc/general__page_start.inc" -->
<title>Як хлопець врятувався від чортів ☼ Українська народна казка ☼ Народна творчість</title>
<meta name="Description" content="Українська народна казка Гуцульщини «Як хлопець врятувався від чортів» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Як хлопець врятувався від чортів.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Як хлопець врятувався від чортів <br><span class="article__headerDescription">Українська народна казка Гуцульщини</span></h1>
	<p>Була собі жінка та й ішла в місто на ярмарок. А щезби її перейшов та й каже:</p>
	<p>— Куди ти йдеш?</p>
	<p>— Та йду в місто. Хочу щось дістати, бо я бідна, не маю з чого прожити.</p>
	<p>А він каже:</p>
	<p>— Продай мені то, що в тебе є.</p>
	<p>Жінка подумала. Що в неї є? В неї нічого нема.</p>
	<p>— Що в мене возьмеш, як у мене нічого нема?</p>
	<p>Та й продала дідькові сама не знала що. А дідько каже:</p>
	<p>— Іди додому. Все в тебе буде, що треба.</p>
	<p>Вона прийшла додому — все є їсти, що вона хоче: м’ясо, ковбаса, хліб — усе.</p>
	<p>Та й жиють вони з чоловіком. І вродилася в них дитина, хлопчик. Та й файно хлопчик росте, такий файний, великий. І мав уже двадцять років. А мама все на него дивиться та й водно плаче. Син питає:</p>
	<p>— Мамо, що ви лиш водно плачете та й плачете? А мама нічого не каже синови. А він все питає:</p>
	<p>— Та що ви плачете? І мама сказала:</p>
	<p>— Я тебе продала.</p>
	<p>І розказала йому все, як було. А хлопець каже:</p>
	<p>— Мамо, не журіться, я піду сам.</p>
	<p>Та й пішов. Приходить він до дідька, а той каже:</p>
	<p>— Чого ти прийшов?</p>
	<p>— Ви сказали, аби я прийшов, і я прийшов.</p>
	<p>Дідько каже:</p>
	<p>— Добре, добре, що ти прийшов. Будеш у мене жити, будеш їсти-пити. Та й будемо потому щось робити.</p>
	<p>Він зайшов у сарай, а там дівчина. Та й каже вона:</p>
	<p>— Би ти не їв і не пив. Аби що тобі подав дідько, не їж.</p>
	<p>А та дівчина була дуже змучена і вся чорна. І стіни там були чорні.</p>
	<p>Чорти сказали йому, би він ішов їсти. Але він не хотів, то вони взяли його й стали бити. Та й дуже його побили. Він прийшов до тої дівчини, а вона каже:</p>
	<p>— Добре зробив, що не їв і не пив. А в дівчини зачали біліти ноги.</p>
	<p>Покликали його чорти їсти другої днини. А він знов не хотів. І вони знов його дуже побили. Він приходить знов до дівчини, а дівчина вже до половини побіліла. Та й каже:</p>
	<p>— Добре зробив, що не їв. Як можеш, терпи. Покликали вони його третій раз. Та й знов кажуть:</p>
	<p>— Їж.</p>
	<p>А він знов не хотів ні їсти, ні пити. І вони знов його побили. Але так побили, що він уже кинутися не годен. Та взяли, та й занесли його до тої дівчини. Та й він там лежить. А дівчина вже ціла побіліла. І лице побіліло. Та й каже вона:</p>
	<p>— Добре зробив. Уже ми визволені. Ти визволив себе й мене. Та пішла вона, принесла якихось ліків і помастила його синці.</p>
	<p>Аби він був годен ходити. І йому зробилося легше, і він узяв дівчину і пішов з нею до своїх тата й мами. І він з тою дівчиною оженився. І така вона зробилася файна, що ніде такої не було файної. І мама втішилася, і тато втішився. І вони ще й тепер жиють, як не повмирали.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Село Долішній Спас, Косівського району, Івано-Франківської області 1 червня 1987 року Гаврилюк Одокія Лук’янівна (1907 року народження)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Гуцульщини/">Фольклор Гуцульщини</a></li>
	</ul>
</footer>
<!--#include virtual="/-/inc/general__page_end.inc" -->
