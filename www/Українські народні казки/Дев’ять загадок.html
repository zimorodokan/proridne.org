<!--#include virtual="/-/inc/general__page_start.inc" -->
<title>Дев’ять загадок ☼ Українська народна казка ☼ Народна творчість</title>
<meta name="Description" content="Українська народна казка Гуцульщини «Дев’ять загадок» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Дев’ять загадок.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Дев’ять загадок <br><span class="article__headerDescription">Українська народна казка Гуцульщини</span></h1>
	<p>Був бідний чоловік. Не мав ні грошей, ні їди в достатку. Жив собі дуже по-бідному. Каже він одного разу жінці:</p>
	<p>— Пішов би я, жінко, на ярмарок.</p>
	<p>— Та з чим ти підеш, як грошей нема?</p>
	<p>— А є там на полиці дев’ять ґрейцарів, та куплю колач найменшій дитині.</p>
	<p>Пішов чоловік на ярмарок, дивиться, всяке є на ярмарку, а не має він за що купити. Але стоїть оден пан і коло него дев’ять пацюків&nbsp;<sup>*</sup>. Дуже великих. Мали за ними приїхати багаті купці. Не приїхали ті купці, і він так і остався до підвечера чекаючи. А цей бідний чоловік дивиться на ті кабани, не може надивитися. Таких великих зроду не видів.</p>
	<p>Пан каже цему бідному чоловікови:</p>
	<p>— Купи в мене ці пацюки.</p>
	<p>— Що, паночку, смієтеся з мене? Відки в мене стільки грошей?</p>
	<p>— Але маєш хоч трошки?</p>
	<p>— Та що я маю? Лиш дев’ять ґрейцарів. Маю найменшій дитині колач купити.</p>
	<p>— Давай мені тих дев’ять ґрейцарів та й бери собі ці пацюки. Подав бідака дев’ять ґрейцарів.</p>
	<p>— Даю тобі, — каже, — ці пацюки за дев’ять ґрейцарів, але прийду в рік до тебе, саме в цю днину, в це число, аби ти мені відгадав дев’ять загадок.</p>
	<p>— Нічого, пане, буду пробувати відгадати.</p>
	<p>Подумав собі чоловік: «Що-небудь йому відповім, але допомо́жуся&nbsp;<sup>*</sup> «. Каже пан:</p>
	<p>— Ану, фірмани, пацюків на фіри! Везіть йому до хати. Повезли йому тих пацюків до хати, зверли. Фірмани вернули до пана. Пан сів у бричку, а фірмани — у фіри і поїхали додому.</p>
	<p>Бідний чоловік вісім кабанів продав, дев’ятого собі зарізав. За ті гроші він допомігся, збагатів. Але недовго тішився. Минає рік. Дрижить він, що має панови відповідати. Не їсть, посивів. Питається жінка:</p>
	<p>— Що з тобою робиться, чоловіче?</p>
	<p>— Темна біда. Приходить та днина, той вечір, що пан має прийти. І приходить до него в хату незнайомий дідо.</p>
	<p>— Прийміть на ніч, ґаздо.</p>
	<p>— Не можу приймити.</p>
	<p>— Будьте добрі. Кілька хат перепросив — не приймають.</p>
	<p>— І я вас не можу приймити, бо до мене має приїхати пан. Я в него за дев’ять ґрейцарів дев’ять вепрів купив. І якраз сьогодні від того часу рік минув. А він сказав, що має дати мені в рік дев’ять загадок. А я такому панови й одно слово не годен відповісти.</p>
	<p>— Прийміть мене ночувати, я йому все відповім.</p>
	<p>І приймив його чоловік. Полягали спати. Дідо ліг на лавці під вікном. А домашній ґазда на постели. А душа виходить з него та заходить. Тремтить. Під дванадцяту годину звіялася велика буря. Каже дідо з-під вікна до чоловіка домашнього:</p>
	<p>— Ви спите?</p>
	<p>— Та де мені спиться в такім страху?</p>
	<p>— Ви чуєте бурю страшну надворі?</p>
	<p>— Чую.</p>
	<p>— Рушив ваш пан з дому.</p>
	<p>Чоловік домашній догадався, що це до него рушив чорт.</p>
	<p>— Вже він під’їжджає близько, — каже дідок. — Чуєте, ґаздо?</p>
	<p>— Чую. Велика буря.</p>
	<p>— Вже на вашім подвір’ю.</p>
	<p>Дуп, дуп ногами, аж хата дрижить. З чоловіка домашнього душа вилітає. Нараз утихло. Дідок каже:</p>
	<p>— Ґаздо, вже він під вікном у вас. Лиш зайойкав тихо домашній господар. Каже той пан під вікном:</p>
	<p>— Ти спиш?</p>
	<p>Тихо в хаті. Другий раз каже він:</p>
	<p>— Ти спиш?</p>
	<p>А дідок під вікном комірса́ється&nbsp;<sup>*</sup>. Та й каже:</p>
	<p>— Ні, не сплю.</p>
	<p>— Ти не забув, що ти купив у мене дев’ять пацюків за дев’ять ґрейцарів?</p>
	<p>— Нє, не забув.</p>
	<p>— І дев’ять загадок ти маєш мені відгадати.</p>
	<p>— Знаю.</p>
	<p>— Що є перше в світі? Дідок відповідає:</p>
	<p>— Душа в тілі.</p>
	<p>— Що є друге в світі?</p>
	<p>Аж хата дрижить, так кричить він.</p>
	<p>— Друге в світі — двоє очей в голові, — каже дідок.</p>
	<p>— А що є третє в світі?</p>
	<p>— Тройця свята.</p>
	<p>— Що є четверте?</p>
	<p>— Четверо коліс у фірі.</p>
	<p>Ой, злоститься пан, що відповідає дідусь! Землю під собою рве ногами.</p>
	<p>— Що є п’яте в світі?</p>
	<p>— П’ять пальців на руці.</p>
	<p>— Що є шесте в світі? Дідусь відповідає:</p>
	<p>— Як є шість дівок у хаті в одного ґазди, то є ціла вечорниця.</p>
	<p>— А що є в світі семе?</p>
	<p>— Якщо в тата є сім синів, то всі свої косарі.</p>
	<p>— А що є осьме?</p>
	<p>Дідок відповів і на осьме питання. Улютився чорт і запитався:</p>
	<p>— А що є дев’яте?</p>
	<p>— То є дев’яте, що я в тебе купив за дев’ять ґрейцарів дев’ять пацюків.</p>
	<p>Чорт ще більше розлютився, вискочив з подвір’я бідного чоловіка, завалив йому паркани, урвав півстайні і щез.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__footnotes">
			<p><sup>*</sup> Пацю́к — тут: порося.</p>
			<p><sup>*</sup> Допомогти́ся — розжитися, допомогти собі.</p>
			<p><sup>*</sup> Комірсатися — вовтузитися.</p>
		</div>
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Хутір Калинки́, Косівського району, Івано-Франківської області 12 січня 1986 року Колобейчук Григорій Дмитрович (народж. 1930)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Гуцульщини/">Фольклор Гуцульщини</a></li>
		<li><a href="/Українська міфологія/Чорт.html">Чорт в українській міфології</a></li>
	</ul>
</footer>
<!--#include virtual="/-/inc/general__page_end.inc" -->
