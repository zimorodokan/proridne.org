<!--#include virtual="/-/inc/general__page_start.inc" -->
<title>Печеричка ☼ Українська народна казка ☼ Народна творчість</title>
<meta name="Description" content="Українська народна казка Кіровоградщини «Печеричка» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Печеричка.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Печеричка <br><span class="article__headerDescription">Українська народна казка Кіровоградщини</span></h1>
	<p>Тисячі років тому, коли на землі не було вогню, людям жилося дуже погано. І ніхто не здогадувався, як його здобути. Довго думали, сперечалися та й вирішили послати посланця до самого Бога, щоб випросити у нього вогню. Але Бог був дуже далеко і не кожен міг до нього дістатися.</p>
	<p>Почали прохати великих птахів, але вони відмовилися, бо шлях був довгим і важким. Стали просити допомоги у малих пташок, але й ті відмовилися.</p>
	<p>А маленька Печеричка, почувши як птахи й люди сперечаються між собою, запропонувала свою допомогу людям:</p>
	<p>— Якщо нікому летіти, якщо всі відмовляються, то полечу я.</p>
	<p>— Але ж ти така маленька, у тебе такі маленькі крильця, ти не долетиш.</p>
	<p>— Ти помреш!</p>
	<p>Так гукали з усіх кінців великі й малі птахи. Печеричка на це відповіла:</p>
	<p>— Можливо, я зможу допомогти людям, а коли ні, то нічого не вдієш. Я смерть прийму з гордістю, бо загину за хорошу справу.</p>
	<p>І полетіла пташина до самого Бога. Нелегким був її шлях. Довелося їй подолати різні перешкоди: і палюче сонце, і рвучкий вітер, і нестерпний голод. Печеричка все подолала і дісталася до Бога.</p>
	<p>Вседержитель дуже здивувався, коли побачив пташину. Він посадив її на коліно і вислухав прохання людей, яке передала Печеричка. Передати людям вогонь цією маленькою пташою Бог не наважувався.</p>
	<p>— Ти ж згориш, — промовив Він, — поки долетиш до землі.</p>
	<p>Але Печеричка наполягала на своєму.</p>
	<p>— Ну гаразд, я дам тобі те, що ти просиш. Але пообіцяй, що повертаючись додому, ти не поспішатимеш, а будеш летіти повільно. Якщо ти не виконаєш моє прохання, то твої крильця обпалить вогонь.</p>
	<p>Печеричка пообіцяла виконати наказ. Довго вона летіла, роздумуючи, що її на землі чекають, що вогонь необхідний людям. А коли побачила, що на землі її помітили і радіють поверненню, то, забувши про наказ і обіцянку, вона полетіла так швидко, що зовсім обпалила своє пір’ячко і крильця.</p>
	<p>Всі раділи, що на землі є вогонь, а Печеричка плакала, бо у неї не залишилося жодної пір’їнки. І тоді всі пташки вирішили вирвати у себе по пір’їнці, й віддати Печеричці, щоб вона теж мала вбрання.</p>
	<p>Тільки сова відмовилися від складщини. Усі птахи накинулися на сову, щоб провчити її за безсердечність і жадібність, тому вона змушена була заховатися в дупло.</p>
	<p>Ось чому сова ніколи не вилітає вдень зі своєї хатинки, а тільки ввечері та вночі.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>110 (7993). Печеричка. СУС —, новотвір. Записала Чепа Тетяна 2010 року. Антонова Олександра Леонідівна (1925). Кіровоградська область, Олександрійський район, Соколівське</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Кіровоградщини/">Фольклор Кіровоградщини</a></li>
	</ul>
</footer>
<!--#include virtual="/-/inc/general__page_end.inc" -->
