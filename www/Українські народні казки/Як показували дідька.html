<!--#include virtual="/-/inc/general__page_start.inc" -->
<title>Як показували дідька ☼ Українська народна казка ☼ Народна творчість</title>
<meta name="Description" content="Українська народна казка Бойківщини «Як показували дідька» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Як показували дідька.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Як показували дідька <br><span class="article__headerDescription">Українська народна казка Бойківщини</span></h1>
	<p>Жив собі чоловік вірно зі своєю жінкою. Прийшов Великдень, і пішла жінка сповідатися. Прийшла до ксьондза, стала сповідатися, а ксьондз їй говорить: — Я вас трохи й люблю. Та й договорилися. Висповідалася жінка, прийшла додому і каже чоловікови:</p>
	<p>— Знаєш що, чоловічку? Договорювався зо мною ксьондз.</p>
	<p>— Ага, коли він такий мудрий, то й я не дурний. Йду до него і позичу в него пшениці, аби, поки вродить, я мав що їсти.</p>
	<p>— Добре.</p>
	<p>Договорилися обоє з жінкою, і пішов він до ксьондза. Та й каже:</p>
	<p>— Позичте мені пшениці.</p>
	<p>— Добре, позичу.</p>
	<p>— Але дасте коней, аби я д’вечеру взяв пшеницю і завіз у млин.</p>
	<p>— Добре, — ксьондз каже.</p>
	<p>Д’вечеру приходить той чоловік до ксьондза, ксьондз впряг йому коні, всипав тоту пшеницю, що йому позичив, і той поїхав у млин. Але не їде в млин, а поза млин та й приїхав додому. Приїхав, став під вікно і слухає.</p>
	<p>А ксьондз уже в жінки дома. Говорять з жінкою, а чоловік під вікном слухає. Тоді ксьондз розібрався і лягають з жінкою спати, а чоловік починає стукати.</p>
	<p>— Жінко, жінко, утвори!</p>
	<p>— Хто там?</p>
	<p>— Та я. Втвори, то я! Ксьондз каже:</p>
	<p>— Де мені ся сховати?</p>
	<p>— У скриню в сінях.</p>
	<p>А в ту скриню все зсипали попіл і сажу. Вона її відкрила, ксьондз туди вскочив, і вона закрила. А чоловік зайшов до хати та й ліг з жінкою спати. Жінка й питає:</p>
	<p>— А коні де?</p>
	<p>— Стоять.</p>
	<p>І порадилися чоловік з жінкою:</p>
	<p>— У нас є ксьондзові коні. Завтра поїдем до міста і щось купим. Рано чоловік каже:</p>
	<p>— Жінко, вставай.</p>
	<p>Встала жінка, виходять у сіни, беруть тоту скриню, а жінка каже:</p>
	<p>— Та де ти її несеш?</p>
	<p>— Жінко, я знаю, що там є. Тихо будь.</p>
	<p>— Добре, як знаєш, то знаєш.</p>
	<p>Скриня вже на возі, висадив жінку на віз і їдуть обоє до міста. Їдуть дорогою, а люди питають:</p>
	<p>— Що везете?</p>
	<p>— Та везу дідька на базар.</p>
	<p>— Якого дідька? Покажіть.</p>
	<p>— То треба заплатити, треба дати двіста рублів, аби подивитися. Складіться і заплатіть.</p>
	<p>Жінки склали гроші і заплатили. Він в’їхав на базар та й каже:</p>
	<p>— Вам ліпше тут показувати чи везти до вас додому?</p>
	<p>— Додому не треба. Тут показуйте.</p>
	<p>Ґазда як утворив скриню, ксьондз як вилетів, як став тікати. Почали кричати: — Дідько, дідько, дідько!</p>
	<p>Ксьондз утік. А ґазда купив собі, що треба, і поїхав з жінкою дому. Та й відогнав коні з возом ксьондзови. І живуть вони з жінкою й донині.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Берлоги, Рожнятівського району, Івано-Франківської області 27 жовтня 1994 року Фединяк Дмитро Федорович (1929 року народження)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Бойківщини/">Фольклор Бойківщини</a></li>
	</ul>
</footer>
<!--#include virtual="/-/inc/general__page_end.inc" -->
