<!--#include virtual="/-/inc/general__page_start.inc" -->
<title>Пригоди двох братів ☼ Українська народна казка ☼ Народна творчість</title>
<meta name="Description" content="Українська народна казка Гуцульщини «Пригоди двох братів» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Пригоди двох братів.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Пригоди двох братів <br><span class="article__headerDescription">Українська народна казка Гуцульщини</span></h1>
	<p>Були два брати. Один був дуже багатий, а один дуже бідний. В цего бідного померла жінка, і він взяв другу, і та жінка була мачухою його дітям. Бідний все ходив до багатого брата, молотив, робив усякі інші роботи. Та заробляв кавалок хліба.</p>
	<p>Одного разу цей багатий довідався, що десь у світі є чарівний кугут&nbsp;<sup>*</sup>. Якби його зварив та з’їв, то все, як ляжеш спати, було би в постелі по два червоних&nbsp;<sup>*</sup>.</p>
	<p>Багатий мав великі гроші, продав ще трохи й свого маєтку і пішов купив того кугута. Приніс його додому, зарізав, обробив його і приказав кухарці, щоб зварила і щоби того кугута ніхто не смів їсти. Кухарка зварила цілого кугута і вийшла надвір узяти дров, а малі хлопці того бідного брата увійшли в хату, та й каже один до другого:</p>
	<p>— А що вари&nbsp;<sup>*</sup> кухарка варить?</p>
	<p>Підняв покришку горщика, злапав вареного кугута за гребінь, з гребеня злупилася шкірка, він ту шкірку покушав&nbsp;<sup>*</sup> і дав покушати братови.</p>
	<p>Коли ці хлопці прийшли додому і полягали спати, то зробилося під подушкою в одного два червоних і в другого два. Мачуха знайшла тоти гроші і подумала, що вони в багача гралися і, може, там знайшли. Але діти лягли спати вдень — то саме, по два червоних є. Кілько спали, усе по два червоних у них було.</p>
	<p>А багач, з’ївши того кугута, ліг спати — нічого не виходить. Доїв того кугута зовсім, випив юшку, ліг спати — нічого не виходить. «Обманули мене», — думає багач.</p>
	<p>За якийсь час та мачуха накорпала&nbsp;<sup>*</sup> тарілку червоних. Та й говорить до свого чоловіка:</p>
	<p>— Ти знаєш, чоловіче, скілько наші хлопці ляжуть спати, все в них по два червоних на постелі.</p>
	<p>І показала йому, скілько вже червоних напрятала&nbsp;<sup>*</sup>. Чоловік сам сконтролював — усе точно, кілько ляжуть спати, все по два червоних. Тоді каже він до жінки:</p>
	<p>— Я цих хлопців мушу вбити, бо то є незвиклі&nbsp;<sup>*</sup> хлопці. То чорти. Як їх не вб’ю, то вони підростуть і вб’ють мене, бо то чорти.</p>
	<p>— Що ти, — каже, — дурний чоловіче, говориш? — каже мачуха. — Та я нерідна мати цим дітям, але де би я дозволила, щоби ти вбивав своїх дітей?!</p>
	<p>А чоловік на своїм: «уб’ю» та й «уб’ю».</p>
	<p>— Мені, — каже, — страшно, бо то є чорти. А втім, — каже, — піду до брата свого і з ним пораджуся. Він є мудрий чоловік.</p>
	<p>Приходить він до брата і розказує:</p>
	<p>— Знаєш, брате, в мене є семеро дітей. І всі діти, як діти, а ті два найменших хлопці — то є просто чорти. Що ляжуть спати, то все два червоні в одного в постелі і в другого два червоні. То ліпше я їх вб’ю малих.</p>
	<p>А багач як це вчув, то аж його голова залупала. І подумав собі: «От де мої гроші. От хто мого кугута перший покушав». І каже до брата:</p>
	<p>— Так, то дідьки. Тобі іншого виходу нема, лиш їх знищити. Прийшов бідний додому і наважився-таки тих дітей знищити.</p>
	<p>Але жінка сказала:</p>
	<p>— Я не є їм рідна мама, — але вбити їх не дам. Возьми, чоловіче, ці діти і відвези їх у ліс. Най вони там жиють. їх може там звір поїсти, а все-таки не вбивай, то є твої діти.</p>
	<p>Зібрав чоловік ті діти, посадив на фіру&nbsp;<sup>*</sup>, запряг коні і повіз до лісу. Заїхав углиб лісу, нарубав дров, наклав вогонь і каже:</p>
	<p>— Ви посидьте, діти, тут коло вогню, а я нарубаю дров та й зараз поїдемо додому.</p>
	<p>Та завернув коні й поїхав.</p>
	<p>Просиділи діти до вечера, зачали плакати, кричати, бігти лісом, та їх ніхто не чув. Пройшла ніч. Вони збирали по лісі ягоди, корінці. Так пройшло немало часу, діти блукали по лісі. І одного дня приблукали вони серед лісу до якоїсь хати. І стали плакати під брамою. Господиня почула плач дітей і каже до свого чоловіка:</p>
	<p>— Чоловіче, мені причувається плач дітей. А чоловік каже:</p>
	<p>— Звідки тут можуть взятися діти? Серед таких темних лісів. Але вийшли надвір — то було пізно вночі — і справді почули плач дітей. І говорить лісник до свої жінки:</p>
	<p>— Берімо їх до хати.</p>
	<p>Вийшла жінка за браму, а там два хлопчики. Забрала вона тих дітей, переодягла, погодувала, постелила спати, і діти заснули. Лісник і його жінка не мали дітей. Говорить лісник:</p>
	<p>— Возьмемо цих дітей за своїх.</p>
	<p>Коли діти пробудилися і жінка застеляла ліжко, вона знайшла в одного хлопця два червоних і в другого два червоних. І каже до свого чоловіка:</p>
	<p>— Це діти не від якихось бідних, бо я знайшла в них по дві золоті монеті.</p>
	<p>Так пройшов день та й більше днів. А жінка все знаходить у дітей у постелі по два червоних. За якийсь час накорпала тих грошей повен горщик. Каже лісник до свої жінки:</p>
	<p>— Ці діти прийшли до нас з великими дарами, з великими грішми, і ніхто не знає, чиї це діти. Як вони в нас пробудуть роки — а гроші круглі, розкочуються — і якби колись цих дітей у нас відшукали і зажадали в нас повернення всіх грошей, то ми й маєтку позбулися б. Ліпше я напишу в ґазетах, скрізь повідомлю, а тоді вже, як ніхто не з’явиться за дітьми, будуть вони наші.</p>
	<p>Так він і зробив. Написав у ґазети. Читав і той бідняк у ґазеті, що його діти знаходяться в такого-то лісника, але не відзивався. Все думав: «Добре, що їх нема коло хати». Так і залишилися вони дітьми лісника.</p>
	<p>Хлопчики виросли, і їм було вже по двадцять років. А схожі вони були один на одного, що розпізнати, як котрий називається, було трудно. Одного разу говорять вони до лісника:</p>
	<p>— Тату, підіть до міста, купіть нам два коні однакових, два вбрання однакових, два ножики, два мечі і дві рушниці однакових.</p>
	<p>Лісник поїхав до міста і купив усе своїм синам однакове. Сини посідлали коней, потренувалися і говорять до свого тата:</p>
	<p>— Тату, ми поїдемо у світ. Хочемо здобути якогось щастя, якоїсь слави, повидіти світ.</p>
	<p>А лісник каже:</p>
	<p>— Куди вам, діти, їхати? От дивіться, скілько золота. Це все ваше. А ви поїдете в світ, відшукаєте своїх родичів, а нас на старість покинете.</p>
	<p>— Ні, не той тато, що сплодив і вивіз у ліс на погибель — ми були малі, а все то пам’ятаємо, — але ви є наш тато. Ви нас приймили, викутали&nbsp;<sup>*</sup> і вивели в люди. І якщо наша судьба буде така, що ми будемо повертатися додому, то ми не повернемося до того тата, а до вас.</p>
	<p>Розпрощалися вони з татом та з мамою, всідлали коні й поїхали.</p>
	<p>Їдуть вони дорогою, і стрінув їх вовк. Вони направили оба рушниці, а вовк заговорив:</p>
	<p>— Не вбивайте мене, я вам дам пару молодих.</p>
	<p>І вивів він їм з печери пару молодих вовченят. І відразу одно вовченя пішло за одним хлопцем, а друге — за другим.</p>
	<p>Їдуть вони далі, а назустріч їм медвідь. Вони націлили рушниці, щоб його забити, а медвідь сказав:</p>
	<p>— Не вбивайте мене, я вам дам пару молодих медвежат.</p>
	<p>І привів їм медвідь пару молодих медвежат. І вони зразу пішли один за одним стрільцем, а другий — за другим.</p>
	<p>Їдуть вони далі, а назустріч їм біжить заєць. Вони націлили оба рушниці, щоб убити його, а заєць заговорив:</p>
	<p>— Не вбивайте мене, я вам дам пару молодих зайченят.</p>
	<p>І привів їм пару зайченят, і зразу одно пішло за одним хлопцем, а друге за другим.</p>
	<p>І поїхали вони далі, а назустріч їм лис. Вони оба націлили рушниці, щоб його вбити, а лис каже:</p>
	<p>— Не вбивайте мене, я вам дам пару молодих лисенят.</p>
	<p>І привів їм лис пару лисенят, і зразу одно пішло за одним хлопцем, а друге — за другим.</p>
	<p>Їдуть вони далі, а назустріч виходить лев. Вони направили оба рушниці, щоб убити його, а лев каже:</p>
	<p>— Не вбивайте мене, я вам дам пару молодих левенят.</p>
	<p>І він привів їм двоє левенят, і зразу одно пішло за одним хлопцем, а друге — за другим.</p>
	<p>Їдуть вони далі, летить орел. Вони націлили рушниці, щоб убити його. А орел каже:</p>
	<p>— Не вбивайте мене, я вам дам пару молодих орлят. Привів він їм пару орлят. Одно полетіло за одним стрільцем, а друге — за другим.</p>
	<p>Їдуть вони далі, а назустріч летить яструб. Вони націлили рушниці, щоб убити його, а яструб каже:</p>
	<p>— Не вбивайте мене, я вам дам пару молодих яструбенят.</p>
	<p>І він привів пару яструбенят, і одно полетіло за одним стрільцем, а друге — за другим.</p>
	<p>А далі вони побачили ворону. Націлили рушниці, щоб убити її, а ворона каже:</p>
	<p>— Не вбивайте мене, я вам дам пару молодих вороненят.</p>
	<p>І привела їм ворона пару вороненят, і зразу одно полетіло за одним стрільцем, а друге — за другим.</p>
	<p>Їхали вони, їхали і приїхали на одно роздорожище. Тоді говорить брат до брата:</p>
	<p>— Нам тут треба розійтися, бо будемо йти одною дорогою, то одно будемо видіти. Ми розійдімся, а в рік зійдімся тут, на цім роздорожжю. Покладемо свої ножики в це дерево дуплаве, а котрий прийде скорше, вийме ножики і подивиться. Як буде котрий ножик заїржавлений зовсім, то, значить, хазяїн його давно помер. А як буде заїржавлений наполовину, то, значить, півроку тому помер, а якщо трошки їржі, то недавно-таки помер. А якщо буде зовсім чистий ножик, то, значить, брат живий і не встиг прийти, треба його підождати. Як буде знак, що один з нас помер, то брат живий має повернути на ту дорогу, по якій пішов той, що загинув, відшукати його могилу та поставити пам’ятник з золотим написом.</p>
	<p>І на цім вони розійшлися. Один брат поїхав наліво, а другий направо. Той, що поїхав направо, довго їхав і заїхав у одно царство. Заходить до корчми, покормив там своїх звірів і птахів і питається в хазяїна тої корчми:</p>
	<p>— Що у вас така жалоба велика? А жид каже:</p>
	<p>— У нас у царстві є двадцятичотириголовий змій. І він пожер багато людей. А пізніше цар з тим змієм договорився: кожен день давати змійови одну особу в жертву. Так від нумера до нумера пройшло ціле царство. І вже припало на нумер царя. В него одна дочка, і її зараз відвозять на призначене місце змійови.</p>
	<p>— А нема в вас такого чоловіка, щоб того змія вбив? — питається хлопець жида.</p>
	<p>Каже жид:</p>
	<p>— Нема такого, бо сам цар із своїм військом нічого зробити не годен.</p>
	<p>Так вони говорили. І нараз почули музику й гуркіт. На возі везли цареву дочку в жалобнім убранню. Цар, цариця, багато війська опроважають цареву дочку. Поїхали вони далі, а хлопець забрав свої звірі й птахи і боком-боком рушив за ними.</p>
	<p>Коли приїхали на призначене місце, заграла музика похоронний, вистрілили салют з гармат, завели цареву дочку в почекальню, звідки її мав забрати змій, зав’язали їй очі, щоб вона не виділа страху перед смертю, подивилися на годинник — та година підходить, і всі подалися до втечі.</p>
	<p>А хлопець зі своїми звірями й птахами засів у печері, де мав виходити змій. Коли здригнулася гора і з нори показався змій, висунувши наверх усі двадцять чотири голови, хлопець дав приказ звірям і птахам нападати на змія. Змій зробив великі очі. Він не перепудився&nbsp;<sup>*</sup> тих звірів, але не зрозумів головами своїми, чого це тілько за раз лізе йому в рот. І думав, котрого першого їсти. Тим часом усі звірі й птахи взялися таки остро&nbsp;<sup>*</sup> до него. Птахи зверху зробили шум та й крик, почали довбати його в голови.</p>
	<p>Тим часом хлопчина скористав момент, заштрик межи голови змія і зрубав усі двадцять чотири голови. Тулуб зашумів углиб печери, а голови осталися зверху.</p>
	<p>Тоді хлопець пустив звірів і птахів відпочити, а сам зайшов у почекальню, де знаходилася царева дочка. Вона тряслася з зав’язаними очима і чекала смерти від змія. Хлопець розв’язав їй очі і сказав:</p>
	<p>— Не бійся.</p>
	<p>— А чого це ти прийшов, хлопче? — спитала дівчина. — Доста, що я загину. А ти рятуйся, поки не пізно.</p>
	<p>— Не бійся, — сказав ще раз хлопець. — Ми не загинемо. Ти врятована. Я змія порубав.</p>
	<p>Царева дочка страшно зраділа.</p>
	<p>— Ти мій рятівник. Якщо ти нежонатий, а жадаєш взяти мене за жінку, то я буду твоєю жінкою. А якщо я тобі не потрібна, то тато віддасть тобі половину царства. Тато виписав такий документ і своє слово виконає.</p>
	<p>Просить дівчина хлопця, щоб її провів додому, до батька. Але скілько вона не просила, нічого не вийшло. Хлопець сказав:</p>
	<p>— Я не можу їхати до твого батька і поки що не можу женитися, бо мені треба їхати далі в путь. Я повернуся до вашого царства в шість місяців.</p>
	<p>Відтявши з кожної голови змія кавальчик язика, він поклав ті кавальчики в платинку&nbsp;<sup>*</sup>. А вона перервала надвоє царську платинку з царськими написами. І половину дала йому, а половину лишила собі. І зняла перстень з царським написом і теж переламала надвоє. І половину віддала йому, а половину лишила собі. Розпрощалися вони, хлопець поїхав своєю дорогою, а вона сама пішла додому.</p>
	<p>Коли вона йшла дорогою, її стрінув син цигана-віта&nbsp;<sup>*</sup>. Чорний, страшний. Дізнався, що вона врятована, і сказав до неї:</p>
	<p>— Ти скажеш татови, що тебе врятував я. Присягни, що так скажеш. Інакше загинеш.</p>
	<p>Дівчина не хотіла, але циган насівся і сказав, що як вона не присягне і не скаже так, то він її вб’є, і ніхто не буде знати, що вона була врятована. Так царева дочка примушена була зложити присягу і сказати татови, що врятував її циганський син.</p>
	<p>Цар не дуже втішився, що циган має остатися після него царем, але втішився, що дочка повернула додому.</p>
	<p>Цигани сходяться до царя і говорять:</p>
	<p>— Ну, царю, треба робити весілля. А цар говорить до своєї дочки:</p>
	<p>— Раз циган урятував тобі життя, то треба виходити за него заміж. Я видав був такий приказ і зі свого слова не уступлюся.</p>
	<p>Але царева дочка мріє про того хлопця, котрий її дійсно врятував. І говорить:</p>
	<p>— Тату, треба дати цигана на два місяці в купелі, аби він покупався і якийсь кращий став.</p>
	<p>— Най буде, — пристали на то цигани, і жених пішов на два місяці в купелі.</p>
	<p>Пройшли два місяці, і знов посходилися цигани до царя і говорять:</p>
	<p>— Царю, що ти думаєш? Або віддавай дочку заміж, або ми тобі війну виповідаєм&nbsp;<sup>*</sup>.</p>
	<p>А в той час цигани мали велику силу в державі. Царева дочка говорить до свого тата:</p>
	<p>— Тату, дайте його ще на два місяці в школу, бо він не вміє ім’я своє підписати. Як він буде державою правити?</p>
	<p>Погодилися цигани, і той пішов на два місяці в школу. Пройшли й тих два місяці. Цигани знов посходилися до царя.</p>
	<p>— Ну, царю, доста крутити. Треба робити молодим свадьбу. А дочка говорить до тата:</p>
	<p>— Тату, дайте його на два місяці до війська. Як він буде командувати, як не знає ніякого воєнного діла?</p>
	<p>Цигани погодилися й на це, і молодий циган пішов на два місяці в армію.</p>
	<p>Царева дочка усе відкладала, бо ждала, що повернеться той хлопець, котрий її врятував і обіцяв, що за шість місяців повернеться.</p>
	<p>Два місяці циганови у війську пройшло, цигани посходилися і говорять:</p>
	<p>— Царю, далі крутити нікуди.</p>
	<p>І цар пристав робити весілля. Царева донька подумала: «Шість місяців минуло, а хлопчина не повертає». І змушена вона виходити заміж за цигана. Роблять весілля, посходилися гості, дуже багато циганів поз’їжджалося.</p>
	<p>А на цей час хлопець повернувся до тої корчми, до жида, де він уже був, коли йшов убивати змія. І питає хлопець жида:</p>
	<p>— Мошку, що у вас за радість у царстві?</p>
	<p>— А ви не чули? — питає Мошко. — Як ви були в мене шість місяців тому, повезли царську дочку на офіру змійови, а син цигана, віта нашого, убив того змія і врятував цареву дочку. То сьогодні весілля.</p>
	<p>А хлопець питає Мошка:</p>
	<p>— А чого це так пізно, аж у шість місяців весілля роблять? Ви не знаєте?</p>
	<p>А жид каже:</p>
	<p>— То царева дочка віддала цигана на два місяці в купіль, потім на два місяці в школу і на два місяці в армію. І так розтяглося на шість місяців.</p>
	<p>Хлопець собі подумав: «Вона, бідна, тягнула тих шість місяців, бо я їй дав слово». Сідає він до столу і пише листа. Та дав його зайцеви і сказав нікому не давати, тілько царській дочці. Взяв заєць листа, приходить до царського двору, а там повно циганів! Як узяли зайця в кільце, то мало його не спіймали. Заледве заєць вирвався з кільця і вернувся до свого господаря. І говорить заєць:</p>
	<p>— Ніяк я не міг доступити. Там так багато чорних людей, що як мене обступили, то я ледве живий вирвався.</p>
	<p>Хлопець подає лист медведеви. І говорить:</p>
	<p>— Подати царевій дочці в руки. А медвідь каже до хлопця:</p>
	<p>— Я чую про чорні люди. Якби я когось із них штуркнув або вдарив, то хто буде відповідати?</p>
	<p>А хлопець говорить:</p>
	<p>— Ти йди спокійно. А як будуть тобі перешкоджати, то хоч би половину циганів перебив, я відповім.</p>
	<p>Взяв медвідь листа і попрямував до царських палат. А цигани обступили його довкола і говорять:</p>
	<p>— Це вчений медвідь. Ох би його злапати. Ану, куме, гузя́, гузя́!</p>
	<p>Та й ловлять того медведя. А медвідь як зловив одного цигана за ногу, як махнув ним вліво та вправо, цигани повтікали, зробили дорогу, і медвідь подався в палату.</p>
	<p>Зайшов медвідь усередину, всі перелякалися звіря, а він відшукав цареву дочку, уклонився їй низенько, подав у руки листа, ще раз вклонився та й вийшов собі з палати. Цигани розступилися, медведя більше не ловили, і медвідь спокійно пішов до корчми. Хлопець спитав:</p>
	<p>— Віддав царевій дочці листа?</p>
	<p>— Віддав.</p>
	<p>Царева дочка говорить до царя:</p>
	<p>— Тату, я маю до вас прозьбу. У мене є важний гість, дозвольте закликати його на весілля.</p>
	<p>Каже цар:</p>
	<p>— А хіба я тобі, дочко, перечу? Закликай,</p>
	<p>— То прикажіть, тату, приготувати всі фіри, які є тут.</p>
	<p>Цар, нічого не знаючи, приказав запрягти коней у всі вози. Царева дочка приїхала до тої корчми, запросила гостя на весілля, сіли на фіру. На другу фіру сів медвідь, ще на одну лев. Посідали і всі інші звірі та птахи, так, що засіли всі вози. І поїхали. Приїхали до царського двору, цигани здивувалися, що тілько звірів прибуло на весілля. Запровадили звірів до палат, посадили за столи, покормили тим, що хто їв. Уставши з-за столу, звірі погуляли три танці, і хлопець сказав їм сідати на крісла і спокійно дивитися на весілля.</p>
	<p>Збираються до шлюбу. Вийшов батько молодої, цар, поблагословив своїх молодят, після цариця теж побажала їм щастя, тоді вийшов молодий циган. І говорить до народу:</p>
	<p>— Я врятував цареву дочку від смерти. Я врятував весь народ, убивши змія. І тому з царевою дочкою ідем до шлюбу.</p>
	<p>І тут виступив хлопець і спитав:</p>
	<p>— Чи можна дати запитання молодому? Всі сказали:</p>
	<p>— Можна.</p>
	<p>Хлопець спокійно запитує цигана:</p>
	<p>— А як ти вбив того змія? Розкажи.</p>
	<p>— Та що ти, молодяку! — розсердився циган. — От, — каже, — оцим ножем. А в мене то сила. Я відрубав усі дванадцять голів.</p>
	<p>— А які ти маєш знаки? — питає хлопець. — Чим ти підтвердиш, що це ти вбив змія і врятував цареву дочку.</p>
	<p>— Знаки? Я зараз покажу, — сказав циган і щось сказав до своїх людей по-циганськи.</p>
	<p>І ті в скорому часі привезли на возі двадцять чотири змійових голови. (А молодий і сам не знав, скілько їх, тих голів було).</p>
	<p>— От, — каже циган, — видиш, молодяку? Святі знаки. Всі голови тут. А хто їх зрубав? Я!</p>
	<p>Каже хлопець:</p>
	<p>— Подивіться, будьте добрі, язики є в тих головах? Подивилися — язики прирізані. Каже циган:</p>
	<p>— Як свиня здихає, та й відкушує собі язик. А я на то не дивився, що змій відкусив собі кавалок язика.</p>
	<p>Тоді хлопець витягає половину царської платинки, половину перстеня царської дочки і кінці язиків змія. І говорить:</p>
	<p>— Приміряйте кінці язиків, чи будуть штимувати&nbsp;<sup>*</sup>. А половину платинки і половину перстеня мені подарувала царева дочка на знак того, що я її врятував.</p>
	<p>Тоді сказала царева дочка:</p>
	<p>— Я присяги не зломила. Але як повернувся хлопець, котрий мене врятував, то я змушена сказати, що врятував мене оцей хлопець. А циган мене перейшов на дорозі і примусив присягти, що я скажу татови неправду, скажу, що то циган мене врятував. А інакше він мене вб’є. Я примушена була так говорити.</p>
	<p>Тоді цар приказав молодого цигана прив’язати коневи до хвоста і пустити в степ, щоб кінь розніс його. А всіх тих циганів розігнав, і по сьогоднішній день цигани ходять з місця на місце.</p>
	<p>Весілля продовжилося з другим молодим, з хлопцем, який врятував царівну. А після весілля полягали спати. Нараз ударила блискавка, здавалося, все горить. Чоловік скричав:</p>
	<p>— Жінко, горимо! Вставай!</p>
	<p>— Та не бійся, — каже, — чоловіче, то не є жоден вогонь.</p>
	<p>— А що то, — питає — таке?</p>
	<p>— Тут, — каже, — недалеко нашого царства, є Баба Яга, котра вже закаменувала чотири царства. То це знак такий вдаряє. Щоби не забували про закаменовані царства. Може би, хто мав силу звоювати ту Бабу Ягу.</p>
	<p>А він схопився і каже:</p>
	<p>— Піду я до тої Баби Яги.</p>
	<p>— Нікуди не підеш, — говорить жінка. — Хто там пішов, то відти не вертався.</p>
	<p>Щоб заспокоїти жінку, він сказав:</p>
	<p>— Я не йду. Спім.</p>
	<p>І поснули вони. Але він не спить. Як жінка заснула, він устав, випустив своїх звірів і пішов з ними. Щоби скорше було, він то на медведеви їхав, то на вовкови, то на левови. І добився до Баби Яги.</p>
	<p>Горять вогні, а серед тих палаючих вогнів Баба Яга. Як крикнув він на своїх звірів:</p>
	<p>— Беріть бабу в данець!&nbsp;<sup>*</sup> </p>
	<p>Як схопили звірі бабу в данець, то так гуляли, що бабі й шкіру пірвали.</p>
	<p>— Синку, — каже Баба Яга, — що хочеш даю тобі, лиш зостанови данець.</p>
	<p>— Ти розчаруй, бабо, оті царства, котрі ти зачарувала, і тоді я тебе випущу.</p>
	<p>— Подай, синку, прутик, що отам лежить, і я все тобі зроблю, що ти скажеш.</p>
	<p>Царський зять подав бабі той прутик. А вона махнула прутиком на звірі, і вони стали камінними. Махнула на него самого, і він став каменем. І пропав царський зять.</p>
	<p>А брат його повертається на роздорожжя. Витяг ножики з дуплавого дерева, подивився, а ножик брата трошки заїржавів на кінці. Тоді сказав хлопець.</p>
	<p>— Тут нема чого ждати. Недавно мій брат помер. Треба звертати на його дорогу і шукати його могилу.</p>
	<p>Поїхав він і приїхав до тої корчми, де був його брат. Жид скоренько погодував усі звірі, нагодував хлопця, застелив ліжко і попросив відпочити. Хлопець подумав: «Жид зі мною культурно обійшовся. Може, він мене за іншого має? Тут мусив бути мій брат».</p>
	<p>— Де ви були, царю? — питає жид.</p>
	<p>— Я? — питає хлопець. — А що такого?</p>
	<p>— Та жінка ваша так засумувала, а старий цар так загризся. Де ви пропадали?</p>
	<p>А хлопець подумав: «Брат мій був жонатий». Але він не схотів признатися, що він не той.</p>
	<p>— Лягайте спати, — сказав Мошко, а сам побіг до царя.</p>
	<p>— Царю, а що мені буде, як я скажу, де ваш зять? А царева дочка не видержала.</p>
	<p>— Не питай, Мошку, будуть страшні дарунки. Лиш говори, де мій чоловік.</p>
	<p>І Мошко сказав:</p>
	<p>— Він є в мене. Відпочиває.</p>
	<p>Вона запрягла царські вози і поїхала до Мошка по свого чоловіка. Забрала його додому і всіх його звірів.</p>
	<p>— А де ж ти, чоловіче, так довго був? Каже він:</p>
	<p>— Ходив у справі. У мене померли тато й мама. Разом померли. І я робив похорон.</p>
	<p>Старий цар зробив великий бай. Як друге весілля. З утіхи, що вернувся його зять здоровий додому.</p>
	<p>Після баю полягали спати. А хлопець положив межи себе й цареву дочку меча. І говорить до неї:</p>
	<p>— Жінко, я поховав разом тата й маму. То в мене тепер шість місяців жалоба. Якщо я тебе зачеплю, мене порубає меч. Якщо ти мене зачепиш, меч порубає тебе.</p>
	<p>Він так говорив, бо знав, що на ній жонатий його брат. Не хотів у їхнє життя втручатися.</p>
	<p>Лежать вони, і тут вдаряє вогонь. Хлопець крикнув:</p>
	<p>— Жінко, горимо! Вогонь!</p>
	<p>— Який тобі вогонь? — говорить царева дочка. — Я вже тобі говорила про то перед тим, як ти пішов і так довго не вертався.</p>
	<p>— Я тоді спав, — говорить хлопець, — і нічого не зрозумів, що ти говорила. Роз’ясни мені про цей вогонь тепер.</p>
	<p>Царева дочка говорить:</p>
	<p>— Є Баба Яга, котра зачарувала чотири царства. А цей знак ударяє по багатьох царствах. Може б, знайшовся який відважний і звоював Бабу Ягу.</p>
	<p>«От, — подумав собі хлопець, — де загинув мій брат. Тепер мені зрозуміло». Схопився він з ліжка і каже:</p>
	<p>— Я мушу поїхати до тої Баби Яги. Царева дочка вчепилася за него і говорить:</p>
	<p>— Я тебе не пущу. Ти вже так той раз пішов. А як ще раз підеш, то вже загинеш.</p>
	<p>— Ну то я не піду, — говорить хлопець, — спім.</p>
	<p>Коли царева дочка заснула, він випустив звірі і сідає то на лева, то на медведя, то на вовка, щоб скоріше добратися до Баби Яги. Добився туди і побачив: Баба Яга гуляє серед вогнів. Хлопець крикнув на своїх звірів:</p>
	<p>— Беріть бабу в данець! Але держіть сильно, щоб не вирвалася! Як хопнули звірі бабу в данець, то баба гуляла, не досягаючи ногами землі.</p>
	<p>— Синку, — каже Баба Яга, — що хочеш зроблю тобі, лиш зостанови данець!</p>
	<p>— Гуляйте, звірі, — говорить хлопець. — А ти, бабо, поверни мені такого чоловіка, як я. І поверни мені таких звірів, як у мене.</p>
	<p>— Подай мені, синку, той прутик, і я все тобі зроблю.</p>
	<p>— Ні, — каже хлопець, — напевне той прутик подав тобі мій брат. А я тобі його не подам. Ти говори, бабо, що треба робити, а я буду робити сам.</p>
	<p>Вздріла баба, що немає жарту, і говорить до хлопця:</p>
	<p>— Іди, синку, під отой кущ, набери там води.</p>
	<p>— Лиш не обманюй, бабо, — каже хлопець, — бо гірше буде.</p>
	<p>— Я не обманюю, — каже баба, — іди по воду.</p>
	<p>Присилив хлопець глечик яструбови до лаби і післав до того джерела зачернути води.</p>
	<p>— Тепер, бабо, що робити? — питає хлопець.</p>
	<p>— Тепер іди там, під ліс. Там ще є джерело. Набери й з того джерела води.</p>
	<p>Яструб полетів та й приніс води з другого джерела. Баба говорить:</p>
	<p>— Бери воду з першого джерела. То є вода цілюща. І кропи ото каміння.</p>
	<p>Покропив хлопець каміння цілющою водою, і зробилися з того каміння звірі. Тілько що неживі. Покропив камінь брата свого — зробився чоловік.</p>
	<p>— Що далі робити? — питає хлопець бабу.</p>
	<p>— Кропи, другою водою, живущою. Покропив він брата, і той ожив.</p>
	<p>— От, — каже, — брате, твердо я спав.</p>
	<p>— Ти навіки спав би, брате, якби я тебе не врятував. Ану, свіжі звірі, беріть бабу в данець!</p>
	<p>Як ті звірі хопнули бабу, то так гуляли, що бабу розірвали на шматки. І спалили її на вогні. І попіл закопали глибоко, щоб і вітер не розвівав. Тоді сказав хлопець:</p>
	<p>— Ну, брате, я тебе врятував. І був я в твої жінки. Але ж ми мали договір, що не будемо женитися, аж поки не стрінемося на роздорожжю...</p>
	<p>Тоді зачав молодий цар розказувати свойому братови, як то він урятував від смерти цареву дочку, як відклав весілля на шість місяців, а циган примусив її дати присягу, і вже мав бути шлюб. І він повернувся якраз у весільний день. І зажалував за нею, що вона вийде заміж за цигана, і змушений був робити свадьбу без брата.</p>
	<p>— Нічого, — каже хлопець, — так вийшло. А тепер берімся до діла, розчаруймо оці царства. Ти погоджуєшся на це?</p>
	<p>Так вони й зробили. Набирали цілющої й живущої води і відживили одно місто. А оживлений народ набирав води, розходився по зачарованих царствах і оживлював усіх.</p>
	<p>І так їм пройшло аж два роки. Тоді сказав брат до царського зятя:</p>
	<p>— Я залишуся царем тут, де ми відживили. А ти підеш у своє царство, до жінки. Але з таким договором. Приїдемо до тебе додому і станемо обидва перед твої жінки. І скажемо так: «Пізнавай, котрий твій чоловік». Якщо вона впізнає, то зробимо весілля, бо я на весіллі не був. І я повернуся на те царство. А якщо не впізнає, то я залишу своє царство, а ти своє і підемо далі мандрувати по світі. Ти згоден на це?</p>
	<p>— Згідний, так і зробимо. І пішли.</p>
	<p>Як прибули вони до того царя додому, царева дочка страшно зраділа і цар дуже зрадів. Вибігла вона проти чоловіка, а їх два! І вона не годна впізнати.</p>
	<p>— Признайтеся, котрий мій чоловік, — говорить царева дочка. А вони оба відповіли:</p>
	<p>— Пізнаєш, будеш мати чоловіка, а не пізнаєш, поїдемо оба. А царева дочка в плач. Та так голосить, бо ніяк пізнати не годна. А кухарка питає царської дочки:</p>
	<p>— Чого ви так плачете та сумуєте? Та втіштеся, що чоловік вернувся.</p>
	<p>А царева дочка говорить кухарці:</p>
	<p>— Видиш, їх два, а я не годна впізнати, котрий мій. А вони сказали, що як не впізнаю, котрий мій, то від’їжджають оба.</p>
	<p>Тоді каже кухарка до царевої дочки:</p>
	<p>— Я вас пораджу, але що мені за то буде?</p>
	<p>А царева дочка каже:</p>
	<p>— Хіба я не маю тобі чим відплатити? Порадь мене.</p>
	<p>Кухарка пішла, скоренько зарізала курку, тоненькі кишки начинила кров’ю і повісила їх царівні, як коралі, на шию. І дала їй у руки ніж, і сказала, як вона має робити. Царська дочка пішла до них обох, стала перед ними й каже:</p>
	<p>— Признаєтеся, котрий мій чоловік?</p>
	<p>— Ні, — кажуть вони.</p>
	<p>І вона потягла ножем по тих кишках з кров’ю. І крикнула:</p>
	<p>— Як не хочете признаватися, то я собі роблю смерть!</p>
	<p>І її обілляла кров, і вона впала на землю. Але добре призирає, що хто буде робити. Один говорить:</p>
	<p>— Жаль молодиці. Якщо би були знали, що таке буде, то треба було тобі признатися.</p>
	<p>І вона зрозуміла, котрий її чоловік, скочила до него, поцілувала і сказала:</p>
	<p>— Це мій чоловік!</p>
	<p>І обмастила його кров’ю. Стали тоді два брати, подумали, і сказав один:</p>
	<p>— Обманула нас баба. Оставайся царем і ґаздуй&nbsp;<sup>*</sup> із своєю жінкою тут. А я поїду в оживлене царство.</p>
	<p>Зробили великий бай, весілля (бо на першім весіллі брат не був). Набувалися цілий місяць. Тоді говорить хлопець:</p>
	<p>— Ти, брате, жонатий, а я ще нежонатий. Мені ще треба жінки шукати.</p>
	<p>Царева дочка каже:</p>
	<p>— Я вас направлю на жінку.</p>
	<p>— Добре, давайте.</p>
	<p>— Тут, — каже, — є в нас велике озеро. На то озеро прилітають купатися дванадцять панночок. Там є сторож. Підемо до того сторожа і розпитаємося.</p>
	<p>Прийшли вони на озеро до того сторожа, хлопець положив сторожеви на стіл золота і сказав:</p>
	<p>— Мені треба женитися. До вас на озеро прилітають купатися дванадцять панночок. Дванадцять сестер. Ви мене порадьте, як узяти за жінку наймолодшу сестру.</p>
	<p>Сторож відкрив книжку і сказав:</p>
	<p>— Вони прилітають купатися раз на рік. Але день купання припадає на завтра. На оцю копицю, — говорить, — кладе своє вбрання найстарша, а на оцю послідню кладе сама наймолодша, та, якої вам потрібно. Вам треба сьогодні піти до міста, купити файне жіноче вбрання, а завтра вам треба заховатися тут у кущах. Як вони прилетять, розберуться і підуть купатися, тоді вам треба тихонько підійти і забрати тої дівчини вбрання. І добре його заховати. Як вони вийдуть з купеля, то що би вона не говорила, ви аж тоді до неї відозветеся, як вона скаже: «Най буде моїм чоловіком».</p>
	<p>Пішов хлопець до міста, купив жіноче вбрання, а другого дня заховався в кущах. Нараз прилетіли дванадцять голубів. Сіли на березі і скинули свої крила. І стали дівчатами. Скинули з себе вбрання і пішли купатися. А він взяв убрання найменшої і заховав. Як покупалися дівчата, вийшли з води, кожна вбралася, натягла на себе крила, стали голубками і полетіли. А найменша осталася, шукаючи свого вбрання. Говорить вона:</p>
	<p>— Хто взяв моє вбрання? Може, якийсь старший чоловік, то буде моїм татом, а як жінка забрала, то буде моєю мамою. Якщо дівчина забрала, буде моєю сестрою, якщо хлопець — буде моїм братом.</p>
	<p>А хлопець не обзивається. Тоді вона каже:</p>
	<p>— А як буде якийсь файний хлопець, то буде моїм мужом.</p>
	<p>— Я тут, — обізвався хлопець.</p>
	<p>Дівчина завстидалася, бо вона була зовсім гола. Але подивилася на хлопця і говорить:</p>
	<p>— Файний хлопець, вродливий. Може бути моїм чоловіком.</p>
	<p>— Ну то збирайся та й підеш зо мною, — каже хлопець і подає їй куплене вбрання.</p>
	<p>— Нє, — каже, — ти давай моє вбрання.</p>
	<p>— Не дам, ти втечеш, — каже хлопець. — Убирайся в моє вбрання, а твоє я понесу.</p>
	<p>Поїхали вони в його царство і зробили велику свадьбу. Закликав і брата свого з жінкою. І побула та свадьба зо дві-три неділі, а як свадьба розійшлася, стали ґаздувати.</p>
	<p>Крила чоловік заховав у одну кімнату. І наложив повну кімнату книжок, а крила поклав поза книжки. Щоб вона їх не знайшла.</p>
	<p>Прожили вони якийсь час, і мала бути в неї дитина. Та тут якийсь цар виповів їм війну. Пішов він на війну, а жінка залишилася вдома. І провоював цар два роки. А жінка пише: «Народився хлопчик. Уже скоро йому два роки буде».</p>
	<p>А тим часом перезирала вона ті книжки і дійшла до крил. Та одягла їх і каже дитині:</p>
	<p>— Таке, синку. Тато твій на війні. І бог знає, чи й поверне з війни. Ми поїдемо до бабки в гості.</p>
	<p>Взяла дитину під паху та й полетіли.</p>
	<p>В скорому часі після того цар виграв війну і повертається додому. Але жінки вдома не застав. Залишає він знов своє царство на заступника, а сам вирішив іти шукати жінки. Їде він, їде, аж дивиться, два хлопчики б’ються. Він злазить з коня, підходить і питає:</p>
	<p>— Чого ви, хлопці, б’єтеся? А один говорить:</p>
	<p>— Наш тато помер і залишив нам шапку-невидимку. І ми поділитися не годні.</p>
	<p>— Я вас поділю, — каже цар. — Я вистрілю в отой берег. А ви побіжите туди, і котрий мені кулю принесе, того буде шапка-невидимка.</p>
	<p>— Добре, найясніший царю, — кажуть хлопці.</p>
	<p>Цар вистрілив, хлопці побігли, а він надів шапку на голову і зник.</p>
	<p>Їде він далі, дивиться, знов два хлопчики б’ються. Цар зняв шапку з голови та й питає:</p>
	<p>— Що за бійка, хлопці?</p>
	<p>— Нам тато помер, — кажуть хлопці, — і залишив нам такі чоботи: ступити крок — то миля, а як штрикнути — дві милі. І ми не можемо ними поділитися.</p>
	<p>А він каже:</p>
	<p>— Я вас поділю, хлопці. Я вистрілю до того берега. Котрий з вас мені кулю принесе, того й будуть чоботи.</p>
	<p>— Добре, найясніший царю, — втішилися хлопці.</p>
	<p>Цар вистрілив до берега, хлопці побігли шукати кулі, а цар натяг чоботи на ноги, шапку-невидимку на голову, коня залишив хлопцям, і що раз штрикне — дві милі. І зник.</p>
	<p>Іде він далі і заходить у золотий сад. Зірвав пару золотих яблук. Стягнув з себе чоботи, а шапку не знімає. Ходить помежи будинки і шукає, чи нема там його жінки. Нараз у одному будинку уздрів крізь вікно, що його жінка держить дитину на руках. Увійшов до хати і подав дитині золоте яблуко. А дитина говорить:</p>
	<p>— Мамо, що мені дєдя&nbsp;<sup>*</sup> дав.</p>
	<p>А до семи років дитина виділа людину і в шапці-невидимці. Жінка говорить:</p>
	<p>— Синку, який тут дєдя може бути? Подав цар дитині золотий ножик.</p>
	<p>— О мамо, що мені дєдя дав, — говорить знов дитина. А жінка каже:</p>
	<p>— Може, ти тут є, мужу? То покажися. Бо як прийде зараз моя мама, то тебе спече на вогни й з’їсть.</p>
	<p>Він знімає шапку, і вони двоє розцілувалися. Взяв він на руки дитину. А жінка каже:</p>
	<p>— Чоловіче, я тебе заховаю. Бо як прийде моя мама, то вона тебе знищить.</p>
	<p>Заховала його жінка. Приходить мати її.</p>
	<p>— Ху, — каже, — якась прісна душа тут була. Бо чую нюх. Полягали спати, а жінка говорить до свої мами:</p>
	<p>— Мамо, що би ви зробили, якби сюди прийшов мій чоловік? Хоть то, правда, і ворон кости його занести сюди не годен.</p>
	<p>А баба каже:</p>
	<p>— Подивилася б я, що з него за людина.</p>
	<p>А дочка маму все питала, питала, аж поки баба не сказала:</p>
	<p>— Ну, якби вдався, то нічого би йому не сказала. А жінка говорить:</p>
	<p>— Мій чоловік є тут.</p>
	<p>Показала вона чоловіка, а мати говорить:</p>
	<p>— Нічого, файний чоловік. Лягайте спати, бо рано треба вставати до роботи. Я тобі дам, зятю, три роботі. Як ти їх виповниш, то будеш моїм зятем, а як не виповниш, то буде голова твоя на колу. Там уже є в мене голови.</p>
	<p>Рано розбудила його баба, обвела його по великому кавалкови дубового лісу і говорить до него:</p>
	<p>— Сьогодні буде твоя робота така: оцей ліс зрубаєш, зложиш дерево до дерева, пні до пнів, а гілля до гілля. Це поле виореш, засієш, і щоб на місці лісу росло зерно. Як воно доспіє, зіжнеш його, змолотиш, солому зложиш у скирту. З цеї дубини зробиш гамбар&nbsp;<sup>*</sup>. І збудуєш з неї млин, і змелеш тої пшениці, бо треба тобі колачі пекти, весілля робити.</p>
	<p>Він за голову вхопився. А баба подала йому сокиру й пилу і подалася додому. Узяв він ту пилу в руки, потяг нею по дереву, зубки полопалися. Вдарив він сокирою у дуба — сокира відлетіла. Сів він та й плаче. Він не годен це зробити за ціле життя своє.</p>
	<p>На обід жінка укралася від свої мами і понесла йому їсти.</p>
	<p>— Чоловіче, — каже, — ти цар. І не встидно тобі плакати?</p>
	<p>— А що мені робити, — каже він, — як баба завдала таку роботу, що я її й за ціле життя не виконав би?</p>
	<p>— Не журися, — каже, — сідай та їж.</p>
	<p>Як свиснула вона в пальці, як позбігалися чорти.</p>
	<p>— Що прикажете, пані, робити? — спитався старший.</p>
	<p>— Дивіться, — каже, — оцей ліс до вечора щоби був зрубаний, скорчований, зложені пні до пнів, дерево до дерева, гілля до гілля. Це поле щоб було зоране і засіяне пшеницею. І щоб ця пшениця до вечера виросла. Зжати її, змолотити і солому заскиртувати. З цеї дубини щоб був збудований млин і гамбар. Збіжжя помолоти, муку занести в гамбар. Щоб усе це було до вечора зроблено.</p>
	<p>Як пустилися чорти! Один вириває дуби, другий ломить ломаччя. Одні будують млин, другі оруть, треті сіють. Інші ззаду йдуть та жнуть. А ті звозять на тік та молотять. Завозять пшеницю до млина, мелють на муку і звозять в гамбар. До вечера все було готове. Цар узяв у руки мітлу і тілько підмітає сміття.</p>
	<p>Вечером приходить баба. Подивилася на ту роботу.</p>
	<p>— Добрий — каже, — ти хазяїн. Ще дві роботі зробиш і ти вільний. І робимо свадьбу.</p>
	<p>На другий день рано привела його баба до великого озера. Дала йому коновку, сокиру і сказала:</p>
	<p>— З цего озера вичерпаєш воду, у берегах засадиш виноград. Той виноград зацвите, вродить і дозріє. З дубини наробиш бочок і наробиш з винограду вина, бо треба пити на весіллі. І наробиш бочок і замаринуєш рибу, ту, що в озері наловиш. Велику до великої, а малу до малої. Збудуєш гамбарі і завезеш все в гамбарі. Так, щоб до вечора все було готове.</p>
	<p>Взявши він коновку, котру баба йому дала, зачерпнув води, та й дно в коновки випало. Сів він на березі та й уже не плаче, а лиш сумує. Думає, що жінка прийде йому на поміч. На обід приносить йому жінка їсти.</p>
	<p>— Вже не плачеш, чоловіче? — спитала вона його.</p>
	<p>— Не плачу, але й не тішуся. Баба завдала такої роботи, що я маю на цілий рік.</p>
	<p>— Нічого, — каже жінка, — я знаю, що робити. Як свиснула в пальці, як позбігалися чорти!</p>
	<p>— Що прикажете робити?</p>
	<p>— Дивіться, — каже жінка, — з цего ставу воду вичерпати, рибу виловити, з тої дубини наробите бочок на рибу і на вино. Рибу замаринувати у бочки, велику до великої, малу до малої. У берегах цего озера посадити виноград, той виноград зродить і дозріє, зірвати його, наробити вина, зробити гамбар і бочки з рибою й вином звезти всі до гамбаря. Щоб на вечір все було готове.</p>
	<p>Підходить один чорт до царя і говорить:</p>
	<p>— Ви відступіться, щоб вас вода не затопила.</p>
	<p>Як подули чорти в озеро, вода вилетіла. Одні роблять бочки, другі будують гамбар. Треті ловлять рибу й маринують, малу до малої, велику до великої. Інші садять виноград, а ті йдуть позаду й дозрілий виноград зривають, душать вино в бочки і завозять в гамбарі. На вечір все було готове. Йому залишилося тілько позапирати двері в гамбарях.</p>
	<p>Надходить баба.</p>
	<p>— О, я вижу, що з тебе добрий господар. Ще одну роботу зробиш і робимо свадьбу. А як не виповниш її, голова останеться на колу.</p>
	<p>Вечером полягали вони спати. Жінка говорить до чоловіка:</p>
	<p>— Таке, чоловіче. Третю роботу ми не виконаємо. Ні ти, ні я. Нам треба сеї ночі тікати.</p>
	<p>Плюнула жінка три рази на піч, і вони вийшли з хати. Замкли двері, вона перемінилася на голубку, його перемінила на голуба, а дитину на голубеня. Та й полетіли.</p>
	<p>Летіли вони цілу ніч, а рано баба встала і говорить:</p>
	<p>— Довго вони сплять. Уже десята година. Олено! — крикнула крізь двері.</p>
	<p>А слина з печі обізвалася:</p>
	<p>— Мамо, зараз іду.</p>
	<p>— Ну-ну, — баба говорить. — Побудьте ще. І так ви цю роботу не зробите, що я вам завдам.</p>
	<p>Вже одинадцята година. Баба крізь двері:</p>
	<p>— Олено! Що ви так довго спите?</p>
	<p>— Вже йдемо, мамо! — обізвалася слина. Вже дванадцята година.</p>
	<p>— Олено! — ще раз крикнула баба. А слина відповіла з печі:</p>
	<p>— Уже, мамо, йдемо.</p>
	<p>«Ну потіштеся, — думає баба. — І так зараз йому конець». Половина першої. Баба крикнула крізь двері:</p>
	<p>— Вставайте, скілько вам уже спати?!</p>
	<p>А то вже ніхто не обзивається. Баба виломила двері, а їх нема.</p>
	<p>— От батяри! — заревла баба. — Утекли. Знали добре, що роботу мою не виконають.</p>
	<p>А цар з царицею прилетіли додому. І вже більше її не кортіло їхати до мами в гості.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__footnotes">
			<p><sup>*</sup> Кугу́т — півень.</p>
			<p><sup>*</sup> Черво́ний — золота монета.</p>
			<p><sup>*</sup> Вари́ — слово для підсилення запитання.</p>
			<p><sup>*</sup> Поку́шати — покуштувати.</p>
			<p><sup>*</sup> Накорпа́ти — потроху назбирати, накопичити.</p>
			<p><sup>*</sup> Напря́тати — назбирати.</p>
			<p><sup>*</sup> Незви́клий — тут: незвичайний.</p>
			<p><sup>*</sup> Фі́ра — віз.</p>
			<p><sup>*</sup> Ви́кутати — вигодувати.</p>
			<p><sup>*</sup> Перепу́дитись — перелякатись.</p>
			<p><sup>*</sup> О́стро — тут: сердито, зі злістю.</p>
			<p><sup>*</sup> Плати́нка — хустинка.</p>
			<p><sup>*</sup> Віт — війт, сільський староста.</p>
			<p><sup>*</sup> Виповіда́ти — оголошувати.</p>
			<p><sup>*</sup> Штимува́ти — пасувати.</p>
			<p><sup>*</sup> Да́нець — танець.</p>
			<p><sup>*</sup> Ґаздува́ти — господарювати, хазяйнувати.</p>
			<p><sup>*</sup> Дє́дя — тато.</p>
			<p><sup>*</sup> Гамба́р — комора (окрема споруда).</p>
		</div>
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Село Старі Кути, Косівського району, Івано-Франківської області 15 квітня 1984 року Лівак Дмитро Николайович (1918 року народження)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Гуцульщини/">Фольклор Гуцульщини</a></li>
		<li><a href="/Українська міфологія/Чорт.html">Чорт в українській міфології</a></li>
		<li><a href="/Українська міфологія/Баба Яга.html">Баба Яга в українській міфології</a></li>
	</ul>
</footer>
<!--#include virtual="/-/inc/general__page_end.inc" -->
