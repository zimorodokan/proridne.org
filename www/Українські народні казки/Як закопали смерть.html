<!--#include virtual="/-/inc/general__page_start.inc" -->
<title>Як закопали смерть ☼ Українська народна казка ☼ Народна творчість</title>
<meta name="Description" content="Українська народна казка Гуцульщини «Як закопали смерть» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Як закопали смерть.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Як закопали смерть <br><span class="article__headerDescription">Українська народна казка Гуцульщини</span></h1>
	<p>Колись давно ходила смерть селами. І кожний бачив, що вона ходить. І вона мала з собою свої інструменти, мала воду, ніж, вогонь і воловід. Бо деякі люди топилися, другі від ножа гинули, треті горіли на вогни. А були й такі, що вішалися.</p>
	<p>Раз сімейний чоловік робив коло хати. Нараз дивиться, іде з одної вулиці смерть. І повертає в другу вулицю, до него додому. І каже йому:</p>
	<p>— Ти йшов почерез друге село до брата. Там при дорозі є на полі хати, і там горять свічки. Котра дитина тільки народилася, то її свічка лиш починає горіти. А котра середня людина, то свічка її згоріла до середини. А котрий старий, його свічка вже блимає. А ти зайшов, подивився, що твоя свічка блимає, та й її підновив. Ти чого її підновив? Хто тобі так сказав робити? Тепер я буду тебе потинати. Маєш умерти. Закажи своїй рідні, най роблять гроб. І третьої днини тебе мають ховати.</p>
	<p>Сказала це смерть і пішла далі, потинати інших людей. Жінка плаче, діти плачуть, що вже чоловік умре і не буде в дітей тата.</p>
	<p>Пішов він до столярів і сказав зробити дубове деревище&nbsp;<sup>*</sup>. І щоб було на скобах і на колідку замикалося. Пририхтував він його файно, третьої днини люди зібралися на похорон. У другій годині вже він лежить на катафейці&nbsp;<sup>*</sup>. Всі плачуть. Іде смерть і входить у хату його потинати. А він лежить і деревище коло него.</p>
	<p>— Ти готов, — каже, — ґаздо?</p>
	<p>— Готов.</p>
	<p>Витягає смерть ніж і острить на брусі, щоб його потинати. Він сказав:</p>
	<p>— Пані, я зробив замалу домовину. А ви знаєте, що як чоловік умирає, то на два-три центиметри натягається.</p>
	<p>А вона каже:</p>
	<p>— Я вища від тебе та й грубіла, і то на мене це деревище було б завелике.</p>
	<p>Він каже:</p>
	<p>— Ану попробуйте.</p>
	<p>Смерть взяла воду, ніж, вогонь і воловід і лягла в домовину. І каже:</p>
	<p>— Дивись, на два пальці мені в голові свобідно і в ногах свобідно. А чоловік встає і віком її накрив, бо деревище було на завісах. І замкнув він її на колідку. І сказав людям:</p>
	<p>— Розходіться, я вже не вмираю.</p>
	<p>Люди розійшлися. А він найняв чотирьох копачів, і коло його хати викопали яму. Десять метрів глибоку. Спустили домовину в ту яму і загребли.</p>
	<p>Та пішов він у ліс, взяв з дуба ожулюд&nbsp;<sup>*</sup> і посадив на ту могилу. І від того часу не чути було, би хтось умер. І війни нема, і поміру&nbsp;<sup>*</sup> нема.</p>
	<p>Пройшло одно століття — ніхто не вмер, пройшло друге — ніхто не вмер. А народ плодиться. Пройшло п’ятсот років, і дуже багато народу намножилося. Народ уже спить на полі, спить купами в лісі. Уже не має сили земля всіх людей прогодувати. І люди забули про смерть. Чоловік, що закопав смерть, має більше, як п’ятсот років. І жінка його стільки років має. Сказав той чоловік своїм правнукам:</p>
	<p>— Виведіть мене надвір, би я побачив сонце.</p>
	<p>Дали йому кусок хліба, він їсть, а горобці сідають йому на пальці і той хліб довбуть.</p>
	<p>Уже доходило йому до тисячі років, і він нагадав собі, що він закопав смерть. Скликав він людей і каже:</p>
	<p>— Люди, я закопав смерть.</p>
	<p>— Що за смерть? Яка смерть?</p>
	<p>Люди здивувалися, бо ще не чули такого.</p>
	<p>— А де та смерть?</p>
	<p>— Там, — каже, — за хатою закопана.</p>
	<p>Пішли люди за хату. Взяли діда на руки і принесли на то місце, де колись був дуб. Того дуба, що він колись ожулюда посадив, уже давно зрубали, і пень уже зогнив. Взяли люди роскалі й копають. Копають метер, копають два, копають три — нічого нема. Дід каже:</p>
	<p>— Копайте глибше.</p>
	<p>Укопали вони ще три метри — нічого нема.</p>
	<p>— Ще копайте, — каже дід. Вкопали вони вже дев’ять метрів.</p>
	<p>— Нема нічого, діду. А дід каже:</p>
	<p>— Іще метер вкопайте і вже більше не будете копати.</p>
	<p>А народу зібралося! Все село прийшло. Всі хочуть знати, що то за смерть. Вкопали десятий метер і кажуть:</p>
	<p>— Тут щось бубнить, тут якесь дерево є. Сказав дід:</p>
	<p>— Потихенько обкопайте і витягайте воловодами наверх.</p>
	<p>А домовина зітліла, і такі стали стінки тоненькі, як у коробочки. Вибрали її наверх. Відкрили її, а там лежить смерть. Жива! Встає вона і каже:</p>
	<p>— Хто мене відкопав? Сказали чотири люди:</p>
	<p>— Ми.</p>
	<p>— Хто відкривав?</p>
	<p>— Ми відкривали, — сказали ті чотири. Вона їх відсунула набік.</p>
	<p>— Ідіть собі додому.</p>
	<p>Встає вона, бере свій ніж, воду, вогонь та й воловід. Тут надходить ангел-хоронитель і Ілія, який веде громи в о́блаках. Каже Ілія до смерти:</p>
	<p>— Іди, тебе Божа сила кличе на виправдання, де ти була. Пішла вона туди, а бог каже:</p>
	<p>— Де ти такі великі роки була? Ти знаєш, що в мене доба, а на землі сто років?</p>
	<p>— Знаю.</p>
	<p>— Тепер я тебе заклинаю. І тебе буде видіти лиш одна людина з тисячі. Іди тни людей. Роблю тобі помір, висилаю тобі війни. На допомогу тобі даю чуму й голод. І потинай людей, поки сонця та світу.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__footnotes">
			<p><sup>*</sup> Дереви́ще — труна.</p>
			<p><sup>*</sup> Катафе́йка — смертне ложе.</p>
			<p><sup>*</sup> Ожулю́д — жолудь.</p>
			<p><sup>*</sup> Помі́р — велика смертність; мор, пошесть.</p>
		</div>
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Село Старі Кути, Косівського району, Івано-Франківської області 8 квітня 1984 року Федюк Ярослав Федорович (1920 року народження)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Гуцульщини/">Фольклор Гуцульщини</a></li>
	</ul>
</footer>
<!--#include virtual="/-/inc/general__page_end.inc" -->
