<!--#include virtual="/-/inc/general__page_start.inc" -->
<title>Дівчина і кіт ☼ Українська народна казка ☼ Народна творчість</title>
<meta name="Description" content="Українська народна казка Полтавщини «Дівчина і кіт» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Дівчина і кіт.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Дівчина і кіт <br><span class="article__headerDescription">Українська народна казка Полтавщини</span></h1>
	<p>В одному селі жила дівчина, яку звали Марусею. Якось пішла вона з подругами, щоб назбирати ягід. Коли дівчата дійшли до галявини, то Маруся почула під кущем нявкання. Вона підійшла ближче і побачила пораненого кота. Забрала Маруся його додому, годувала, гралася з ним, а коли приходив вечір, то брала його із собою на піч, щоб котові було тепліше. Через кілька місяців рани на тілі кота повністю загоїлись.</p>
	<p>Одного дня випустила Маруся кота погуляти на вулицю, а сама сіла у хаті прясти. Аж раптом почула, що її кіт занявкав. Вона вибігла надвір і побачила, що на її пухнастого друга напала велика собака. Недовго думаючи Маруся взяла палицю, підбігла, і вдарила нею собаку по голові. Тварина впала мертва, і зненацька перетворилася на відьму. А кіт перетворився на красивого юнака. Він підійшов до Марусі та й каже:</p>
	<p>— Спасибі тобі, дівчино, що врятувала мене від чарів злої відьми. Вона наклала на мене прокляття, тому я повинен бути котом до її смерті. Але відьма захотіла мене вбити, і я б напевно помер, якби не ти. А тепер, коли відьма мертва, чари знято, і я назавжди залишуся людиною. Знай, що ти зробиш мене найщасливішим у світі, якщо погодишся стати моєю дружиною.</p>
	<p>Маруся нічого не відповіла, тільки підійшла і ніжно обняла хлопця. А вже через тиждень вони справили гарне весілля, після якого прожили довге життя в злагоді і любові.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>270 (5010). Дівчина і кіт. СУС —. Записав Мельніченко Олексій 2008 року. Валицька Лідія Михайлівна (1939). Полтавська область, Семенівський район, Горошино</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Полтавщини/">Фольклор Полтавщини</a></li>
	</ul>
</footer>
<!--#include virtual="/-/inc/general__page_end.inc" -->
