<!--#include virtual="/-/inc/general__page_start.inc" -->
<title>Щаслива сорочка ☼ Українська народна казка ☼ Народна творчість</title>
<meta name="Description" content="Українська народна казка Бойківщини «Щаслива сорочка» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Щаслива сорочка.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Щаслива сорочка <br><span class="article__headerDescription">Українська народна казка Бойківщини</span></h1>
	<p>Був собі в давніх часах великий пан. Жив він довгий час, нарешті захорував. І з’їжджаються до нього всякі лікарі, щоб його лікувати, рятувати. І їм пана вилікувати не вдається. Тоді його піддані вдаються до всяких ворожбитів, щоби порадили, що з паном робити. З них один каже таке, другий таке. А напослідку один сказав:</p>
	<p>— Треба знайти сорочку із щасливої людини, одягти на нього і він поздоровіє.</p>
	<p>Коли таке вчули, послав пан своїх слуг по країні. Щоби глядали щасливого чоловіка і купили в нього сорочку. І пішли тоти його слуги по всій країні шукати щасливого чоловіка. Ходять, шукають, перечувають, питають — не находять. Там десь чоловік з жінкою сварку мають, там десь вони добре не тягнуть. Не можуть вони щасливого найти. Ходили вони кілька тижнів і ніде не найшли щасливої людини, кожному щось бракувало.</p>
	<p>А в той час люди ще ходили пішки або фірою їхали, і їм довелося довго ходити. Ходили вони, ходили і засмучені вертають до того пана. Засмучені, бо не найшли. І напослідку приходять в одно село і в кінці села побачили невеличку хатинку. То було увечері, в хатинці світилося світло. Підійшли посланці під вікно тої хатинки, подивилися, а там сидить чоловік і сам до себе говорить:</p>
	<p>— Слава Богу, що день пройшов. Тепер намочу сухарів, поїм, помолюся Богу і спокійно ляжу спати. Щаслива я людина на світі.</p>
	<p>А посланці пана стоять під вікном і слухають. А як почули вони тоти послідні слова, чимскоріше ввійшли до хати і розказують, що вони глядають щасливої людини. Кажуть йому:</p>
	<p>— Ти, чоловічку, продай сорочку для нашого пана.</p>
	<p>І розказують, нащо їм потрібна сорочка. Кажуть так:</p>
	<p>— Ми тобі даме грошей, скільки хочеш, хіба дай нам сорочку, би наш пан поздоровів.</p>
	<p>А він каже:</p>
	<p>— Якби я мав сорочку, я би безплатно вам дав, але я, добрі люди, сорочки не маю.</p>
	<p>— А в чім же ти ходиш?</p>
	<p>— Я маю свитину полатану, а сорочку я вже давно пірвав.</p>
	<p>А то був жебрак, який ходив від села до села. І він ся чув себе щасливим.</p>
	<p>І вернулися посланці до пана без щасливої сорочки.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>12 (1780). Щаслива сорочка. СУС —. 1 липня 1988 р. Ціпко Михайло Васильович (1913). Львівська область, Турківський район, село Либохора</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>


<article class="articleMain">
	<h1 class="articleMain__header">Щаслива сорочка <br><span class="article__headerDescription">Українська народна казка Чернігівщини</span></h1>
	<p>Жив собі цар. Якось він захворів. З усіх сторін прийшли у царство лікарі, стали його лікувати, а він все слабшав.</p>
	<p>Стогнучи від болю, цар покликав до себе вірних слуг і наказав їм привести наймудріших людей у царстві — ворожок, ворожбитів і відьмаків. Ті так і зробили. Кожен намагався вилікувати царя, та старання були даремні. Серед них був сивий дід, який закашляв і сказав:</p>
	<p>— Не тіло твоє хворе, государю, а душа. Якщо її не вилікуєш, то помреш. Можу дати тільки одну пораду. Звели своїм слугам знайти людину, яка всім щаслива і задоволена. Зніми з неї сорочку і одягни на себе. Тоді ти знову станеш дужим.</p>
	<p>Відпустив цар діда з миром, а сам задумався: «Хіба я мало людей зробив щасливими? У моєму царстві знайдеться не одна дюжина щасливих людей». Звелів він придворним скоріше розпочати пошуки. Та тільки задача виявилася складною. Навіть багаті і ситі мали свої клопоти. Хтось боявся старості, хтось хворів, хтось не мав дітей. Змучені слуги уже верталися до двору, коли побачили старця, одягнутого в лахміття. Хоч і був такий обдертий, та він посміхався. «Чого він радується? » — подумали слуги, а потім спитали його.</p>
	<p>— А я задоволений собою, — сказав дід.</p>
	<p>Притягнули його до двору. Цар спочатку не повірив, що такий бідняк може бути щасливим, а потім сказав:</p>
	<p>— То знімай хутко сорочку і давай мені.</p>
	<p>— Та я б із радістю, — одказує той, — але в мене її нема і ніколи не було.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>32 (4350). Щаслива сорочка. СУС —, багато варіантів. Записала Губська Галина Володимирівна у грудні 2007 року. Дем’яненко Катерина Миронівна (1927). Чернігівська область, Городнянський район, Деревини</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Чернігівщини/">Фольклор Чернігівщини</a></li>
		<li><a href="/Фольклор Бойківщини/">Фольклор Бойківщини</a></li>
	</ul>
</footer>
<!--#include virtual="/-/inc/general__page_end.inc" -->
