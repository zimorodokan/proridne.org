<!--#include virtual="/-/inc/general__page_start.inc" -->
<title>Три бабиних слова ☼ Українська народна казка ☼ Народна творчість</title>
<meta name="Description" content="Українська народна казка Гуцульщини «Три бабиних слова» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Три бабиних слова.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Три бабиних слова <br><span class="article__headerDescription">Українська народна казка Гуцульщини</span></h1>
	<p>Три вояки поверталися з війська додому. Дійшли вони до одної річки і там сперечалися, як ту річку перейти. Один з них каже:</p>
	<p>— Краще розберусь і перепливу. І приходить до них одна старенькая баба. Та й каже їм:</p>
	<p>— Якби ви дали мені одного червоного, я би вам щось сказала. Один з них витяг одного червового та й дав цисій бабі. А баба каже</p>
	<p>їм, щоб вони з водою не прудкували. Тоді каже один з них:</p>
	<p>— То вже все ви сказали?</p>
	<p>— Та все. А якби дали-сте мені ще одного червоного, я би ще щось сказала.</p>
	<p>Він витяг другого червоного і дав. А баба каже:</p>
	<p>— Абих жінці ніколи-сте не вірили.</p>
	<p>— Та все ви сказали?</p>
	<p>— Все. А якби-сте ще дали третього червоного, я ще щось би вам сказала.</p>
	<p>Витяг же того третього червоного та й дав. А баба каже:</p>
	<p>— Щоби ви не гралися з вогнем.</p>
	<p>І баба пішла собі, а ті пішли далі попри воду, найшли міст, перейшли тим мостом і добралися до свого села. А в селі вони ще парубкували. Але каже мама одному з тих парубків:</p>
	<p>— Женися. Іди, — каже, — на вечорниці, на забави, та й десь би дівчину найшов, та й оженився.</p>
	<p>І він так ходив то вечорницями, то забавами. І не міг собі в своєму селі найти подругу. Зайшов аж у третє село і там найшов дівчину. І з нею договорився і оженився.</p>
	<p>Ґаздують вони з жінкою один рік, другий рік, третій рік. Розвели велике господарство. І худоби, і овець, і курей — всього було достатком у них.</p>
	<p>А тут віддається жіноча сестра. Треба йти на весілля. Він каже:</p>
	<p>— Мемо, жінко, йти обоє на весілля. А жінка:</p>
	<p>— Та так, йшли би-м, — каже, — обоє, але у нас є худоба. А хто нам цю худобу догляне, як ми обоє підемо? Краще, — каже, — ти останешся дома, а я піду на весілля.</p>
	<p>А в них уже був хлопчик п’ятирічний. Чоловік каже:</p>
	<p>— То йди, а я собі дома буду доглядати худобу.</p>
	<p>Як договорилися, так і зробили. Вона взяла хлопця і пішла на весілля, а він лишився дома. Обходив він собі дома маржину, бо він боявся на чужих давати, щоби обходили. Та й собі пригадав, що та баба коло води казала йому. Щоби жінці не вірив. Та й думає: «Піду крадькома та то весілля і подивлюся, як там моя жінка веселиться».</p>
	<p>А він служив у війську при уланах. І мав уланське вбрання. І таку кобилу держав, яку при війську мав. Вбирається він у той уланський мундур, випуцував свою кобилу, як пуцував при війську, сідає на кобилу і їде на весілля.</p>
	<p>Приїхае він туди д’вечеру. Уздріли весільні гості, що їде улан на такій файній кобилі, та й ідуть запросити улана до столу, на гостину весільняну. Вийшли ґазди, що робили весілля, та й запросили улана. Улан присилив до слупа кобилу, а сам не дуже хоче йти на гостину. Але його впросили, вмолили, і він пішов. Та й трохи там перекусив, трохи випив щось та й каже:</p>
	<p>— Пора мені вертатися, бо мене відпустили лиш на короткий час, а не на цілу ніч.</p>
	<p>Але там зачали говорити до него:</p>
	<p>— Нічого такого не буде тобі страшного. Може, буде невеличка тобі кара. Лишайся ночувати. Що маєш серед ночі виїхати? Рано поїдеш.</p>
	<p>А він каже:</p>
	<p>— Якщо так, то піднайдіть мені молодицю, аби я ліг з нею спати. А йому сказали:</p>
	<p>— Зараз ми перепитаємося межи гостями весільними. Перепитали. Та й та не хотіла, та й та не хотіла. А його жінка його не пізнала, бо він дома був такий гноєний, такий не підголений, а цей такий файний. Та й каже вона:</p>
	<p>— Я би пішла з цим вояком спати в стодолу. Але, — каже, — в мене дитина.</p>
	<p>П’ятирічна дитина не хоче лишатися без мами. А він каже:</p>
	<p>— То хай з нами йде й дитина.</p>
	<p>Та й пішли вони і полягали спати в стодолі. Та й дитина коло них. А як дитина заснула і жінка заснула, «вояк» забирає хлопця і їде додому. А жінку лишає. Жінка рано пробудилася — ані вояка нема, ані дитини. І що тут робити?</p>
	<p>І радяться, що їй тепер сказати чоловікови, як приїде додому. І нарадили сусіди:</p>
	<p>— Озмім та запалім цисю стодолу, а ти приїдеш т’хаті та й скажеш чоловікови, що хтось запалив стодолу і стодола згоріла, і разом з нею згоріла дитина. «Ми забули за дитину та й повтікали, а дитина лишилася та й згоріла».</p>
	<p>Як їй порадили, так вона й зробила. Запалили стодолу, стодола згоріла, а жінка вертається т’хаті. Іде і недалеко хати зачинає голосити. Питає її чоловік:</p>
	<p>— Чого ти, жінко, голосиш?</p>
	<p>— Чоловіче, — каже, — отаке й отаке. Ми спали в стодолі, а хтось стодолу запалив, і згоріла наша дитина.</p>
	<p>Каже їй чоловік:</p>
	<p>— Не плач, жінко. Бог дав дитину та й бог дитину взяв. Як будемо жити, діти будуть.</p>
	<p>А хлопчика чоловік держав у свого нанашка. Чоловік тепер знав, що правду сказала йому баба коло води — жінці вірити нема що.</p>
	<p>І ґаздують вони собі далі. І від того випадку минув рік. А хлопчик у нанашка, і жінка не знає про це. Каже до неї чоловік:</p>
	<p>— Ти знаєш що, жінко? Нам би зробити за дитину спомини.</p>
	<p>Та й договорилися вони, на яку днину зроблять ті спомини. Жінка приготовила на ті спомини всяку їду. Та й треба закликати на спомини сусідів.</p>
	<p>А за три роки до того один сусід прийшов до цего молодого ґазди та й каже:</p>
	<p>— Дай мені кобили, аби я собі повозив дров.</p>
	<p>— Я не можу тобі дати, бо кобила жеребна. А той сказав йому:</p>
	<p>— Куме, я буду брати на сани по пару полін, аби кобилі не було тяжко.</p>
	<p>І дав йому ґазда кобилу, а той так клав на фіру тих дров, що кобила пометала лоша. Він узяв те лоша та й загріб у сніг. І вже далі кобилою не возив, а нагодував її, аби вона була повна, аби виглядало, що вона жеребна. І ввечір привів кобилу ґазді. Питається ґазда:</p>
	<p>— А що, ти повозив дрова?</p>
	<p>— Та брав, куме, по пару полін, аби кобилі не було тяжко. Та дай Боже вам здоров’я, та велике дяковать, що ви мені дали кобилу.</p>
	<p>Та й пішов він собі т’хаті, дорогою думаючи, що хитро обманив кума.</p>
	<p>А ґазда, який дав кобилу, крадьки дивився, як він возив ті дрова і як загріб у сніг лоша. Та відгріб те лоша з снігу, на плечі його та й приніс т’хаті. І поставив на поді за козел. І відтоді минуло три роки, і те лоша висохло на сухар.</p>
	<p>А тепер запросив ґазда на спомини і того сусіда, якому давав кобилу. А на споминах заговорили про коні. А сусід, що брав кобилу, каже:</p>
	<p>— Якби мені хто дав коня, що його три роки не випускали із стайні, дав би за такого коня тисячу.</p>
	<p>Ґазда йому сказав:</p>
	<p>— Я дам тобі такого коня. Давай тисячу.</p>
	<p>І той вийняв тисячу і передав йому через людей на другий конець стола. Ґазда хаває гроші в кишеню, лізе на під і здоймає того сухаря, то лоша, що кобила пометала за три роки до того.</p>
	<p>— Куме, нате вам коня, що має три роки і з стайні випущений ще не був.</p>
	<p>А той каже:</p>
	<p>— Та що ти мені даєш?</p>
	<p>— Це той кінь, якого ти загріб у сніг. Бери його собі, а гроші мої. Та й той нічого більше не сказав.</p>
	<p>Лиш закінчилася бесіда за коня, а нанашко входить до хати з хлопчиком. Хлопчик переступив поріг, зразу пізнав маму і побіг до неї.</p>
	<p>— Мамочко, мамочко!</p>
	<p>Присутні гості зачали питатися, що то за історія з тим хлопцем була. А господар їм сказав:</p>
	<p>— Люди, нічого я вам про це не можу сказати. А як розійшлися гості, він сказав до жінки:</p>
	<p>— Якби це був на моєму місці другий, то сказав би тобі ще рік тому: «Я не твій чоловік, а ти не моя жінка». Ти зрозуміла свою вину?</p>
	<p>— Зрозуміла, — сказала жінка.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Космач, Косівського району, Івано-Франківської області 15 лютого 1987 року Кушнірчук Танасій Петрович (1924 року народження)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Гуцульщини/">Фольклор Гуцульщини</a></li>
	</ul>
</footer>
<!--#include virtual="/-/inc/general__page_end.inc" -->
