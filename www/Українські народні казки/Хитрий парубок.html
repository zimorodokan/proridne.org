<!--#include virtual="/-/inc/general__page_start.inc" -->
<title>Хитрий парубок ☼ Українська народна казка ☼ Народна творчість</title>
<meta name="Description" content="Українська народна казка Полтавщини «Хитрий парубок» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Хитрий парубок.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Хитрий парубок <br><span class="article__headerDescription">Українська народна казка Полтавщини</span></h1>
	<p>Жив собі в одному селі багатий-пребагатий пан. І була у нього дуже гарна дочка. Та така вже красуня, панночка та й годі. Сваталися до неї паничі не тільки з навколишніх сіл, а й з далеких заморських городів. Та всі поверталися ні з чим. Батько дівчини таке загадував робити, що ніхто не міг витримати. Як почув про це один бідний, але хитрий парубок, кинувся до матері:</p>
	<p>— Піду я,матінко, спробую щастя.</p>
	<p>Прийшов до пана та й каже :</p>
	<p>— Хочу одружитися з твоєю дочкою. Зроблю все, що накажеш.</p>
	<p>— Не для тебе я викохав таку кралю. Он паничі не гідні її, а то ти, злидень...</p>
	<p>— Хоч бідний, та щасливий. Буде панночка моєю!</p>
	<p>— Побачу, чи зможеш ти й не поворухнутися, як комарі тебе гризтимуть? Чи зможеш ти не скривитися, як їстимеш жменю гіркого перцю? А розкажеш за день без передиху якусь бувальщину?</p>
	<p>Прийшов син додому, хвалиться матері про панові завдання. Засумувала ненька.</p>
	<p>— Не журися, матінко, я перехитрю пана.</p>
	<p>Цілу ніч не спав парубок. Прибіг уранці на панський двір. Як нагнали на нього слуги комарів! А парубок розказує, якого чудернацького коня по дорозі бачив.</p>
	<p>— Тут білі яблука, — говорив він, ляскаючи себе по плечу, — тут чорні яблука.</p>
	<p>Та лясь по другому.</p>
	<p>— Тут руді, а там усе сірі, сірі, — провів руками по животу і ногах.</p>
	<p>Так ганяв парубок комарів, а пан і його рідня роти пороззявляли і не догадалися про його хитрість.</p>
	<p>На другий день треба було з’їсти жменю гіркого пекучого перцю і не скривитись.</p>
	<p>Насипав бідняк перед панським будинком кукурудзи.Збіглися кури, клюють зерно.А парубок як замахає руками,як закричить: — Киш,киш, прокляті,не заважайте мені,киш!</p>
	<p>Ось так обманув він пана і його рідню вдруге. Ніхто й не подумав, що махає він від нестерпного болю і що в нього все пече в середині.</p>
	<p>Сердиться пан, аж зубами скрегоче та й каже:</p>
	<p>— Розкажеш завтра таку бувальщину, щоб я і моя донька цілий день слухали. Та без передиху.</p>
	<p>Не міг парубок дочекатися ранку. Так хотілося йому швидше третє завдання виконати й одружитися з чарівною панночкою.</p>
	<p>Прийшов до пана та з порога й почав:</p>
	<p>— Зібрав я урожай, склав у коморі мішки з зерном. А через тиждень помітив, що в коморі миша завелася. Вирішив вистежити її. Став у кутку, причаївся і дивлюся . Вибігла миша, прогризла дірку в мішку, витягла зернину й потягла до себе в нору. А я стою і не ворушусь. Миша повернулася і дістала другу зернину і знову до себе в нору. Потім узяла третю і знову в нору, потім четвертую, п’яту...</p>
	<p>Усі давно вже хропуть. Ніч на землю опустилася, а парубок усе розказує, розказує, розказує...</p>
	<p>Так довелося панові віддати дочку заміж за бідняка.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>79 (4684). Хитрий парубок. СУС —. Записала Попович Марина 2008 року. Любарець Парасковія Іванівна (1927). Полтавська область, Пирятинський район, Пирятин</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Полтавщини/">Фольклор Полтавщини</a></li>
	</ul>
</footer>
<!--#include virtual="/-/inc/general__page_end.inc" -->
