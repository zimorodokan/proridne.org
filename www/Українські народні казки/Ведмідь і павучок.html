<!--#include virtual="/-/inc/general__page_start.inc" -->
<title>Ведмідь і павучок ☼ Українська народна казка ☼ Народна творчість</title>
<meta name="Description" content="Українська народна казка Кіровоградщини «Ведмідь і павучок» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Ведмідь і павучок.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Ведмідь і павучок <br><span class="article__headerDescription">Українська народна казка Кіровоградщини</span></h1>
	<p>Одного разу після довгої мандрівки по лісу, ведмідь заліз у свій барліг і міцно заснув. А коли прокинувся, то побачив, що по його лапі повзе павук.</p>
	<p>— Що це ти собі надумав? По мені, ведмедеві, лазити?! — роздратовано пробуркотів ведмідь.</p>
	<p>Розсердився на павучка і хотів його вбити. Що міг вдіяти павучок проти такого велетня?</p>
	<p>— Даруйте, дядьку, я більше не буду, — почав благати павучок ведмедя, — відпустіть мене, а я вам ще в пригоді стану.</p>
	<p>— Чим же ти, дрібното, можеш послужити мені? — здивувався старий ведмідь. — Яка може бути з тебе поміч?</p>
	<p>Але пожалів малого і відпустив. Через деякий час у ліс прийшли мисливці. Ходять, блукають у лісі, а дичини нема. Хотіли вже додому йти, та несподівано натрапили на сліди ведмедя і почали за ним ганятися. Бідний ведмідь не знав, куди подітися. Ось-ось виб’ється з сил, аж раптом угледів під скелею яму і скочив туди.</p>
	<p>Павучок це бачив і одразу про все здогадався. Поліз швидко до тої ями і обснував її густою павутиною. Посидів трохи, аж тут біжать мисливці. Прибігли і стали неподалік од скелі.</p>
	<p>— А може, наш бурмило сидить в отій ямі? — сказав один.</p>
	<p>— Туди він не міг залізти, хіба ти не бачиш — там повно павутиння.</p>
	<p>— Це правда! — підтвердили інші мисливці.</p>
	<p>Постояли і пішли. А ведмідь сидить від страху ні живий, ні мертвий. І сидів там довго-довго. Врешті визирнув. Лізе з тієї ями і не вірить своїм очам — вся яма в павутинні. А павучок гойдається і сміється.</p>
	<p>— Бачите, дядьку, — озвався він, — якби не я, то вас уже на світі б не було. Старе добро не забувається.</p>
	<p>— Дякую, що ти врятував мене від смерті, — відповів ведмідь.</p>
	<p>Відтоді він ставився до павучка з великою шаною і повагою.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>195 (8092). Ведмідь і павучок. СУС —, євангельський мотив (див. книгу 24). Записала Добровольська Юлія 2010 року. Марченко Віра Давидівна (1940). Кіровоградська область, Ульянівський район, Лозувата</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Кіровоградщини/">Фольклор Кіровоградщини</a></li>
	</ul>
</footer>
<!--#include virtual="/-/inc/general__page_end.inc" -->
