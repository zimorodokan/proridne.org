<!--#include virtual="/-/inc/general__page_start.inc" -->
<title>Як хлопці наймалися вівці пасти ☼ Українська народна казка ☼ Народна творчість</title>
<meta name="Description" content="Українська народна казка Гуцульщини «Як хлопці наймалися вівці пасти» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Як хлопці наймалися вівці пасти.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Як хлопці наймалися вівці пасти <br><span class="article__headerDescription">Українська народна казка Гуцульщини</span></h1>
	<p>Мав чоловік три сини. Був бідний, бо тато йому не дав талану. І післав він одного сина служити. Пішов той і прийшов до одного діда. А дідо каже: — Куди ти, небоже, йдеш?</p>
	<p>— Іду, аби-м десь служив і заслужив якийсь талан. Каже йому дідо:</p>
	<p>— Наймешся в мене і будеш овечки пасти. І він післав його з вівцями і сказав:</p>
	<p>— Не меш їх нівідки завертати, вони сами прийдуть.</p>
	<p>Пішов він з вівцями. Приходить з ними до великої води, сів та й заснув. А вівці попливли через ріку сами. Він спав, а вівці вернулися.</p>
	<p>Устав він, вівці прийшли д’нему та й пішов він з ними до діда. Прийшов, а дідо питає:</p>
	<p>— Був ти там, де ці вівці були, чи ні? Каже:</p>
	<p>— Ні, не був. Бо, — каже, — велика вода була. Вівці перейшли, а я лишився.</p>
	<p>— А що ти хоч’ за це, що ти служив? Хочеш бути бідним, чи багатим, чи середнім ґаздою?</p>
	<p>— Хочу, — каже, — бути великим ґаздою. І дав йому дідо, що він став великим ґаздою.</p>
	<p>— Посилає бідний чоловік другого сина служити. Прийшов він до того самого діда, а дідо питає:</p>
	<p>— Куди ти, небоже, йдеш?</p>
	<p>— Іду десь служити, щоб мав талан. А дідо сказав:</p>
	<p>— Наймешся в мене, будеш пасти овечки. Завертати нівідки не меш, вони сами прийдуть.</p>
	<p>І він пішов з тими овечками. Дійшов до води і ляг спочити. І заснув. А вівці перепливли через ріку і пішли. Аж тоді пробудився він, коли вівці вернулися з-за ріки. Прийшов він з вівцями до діда. Дідо питається:</p>
	<p>— Був ти там, де вівці були? А він каже:</p>
	<p>— Ні, не був. Вода була велика, і я не перейшов. Я пробудився, а вівці пливуть назад через ріку. Та й прийшов я з вівцями.</p>
	<p>А дідо питає його:</p>
	<p>— Що ж ти хоч’ за те, що ти служив? Хочеш бути бідним, чи середнім ґаздою, чи багачем?</p>
	<p>— Хочу бути середнім ґаздою. Щоб не дуже бідним, і не дуже багатим. І дав йому дідо, що він став середнім ґаздою.</p>
	<p>Післав той господар третього сина служити. І якурат прийшов він до того діда, що й ті два були. Питає його дідо:</p>
	<p>— Куди ти, небоже, йдеш?</p>
	<p>— Післав мене тато служити, аби я десь якогось талану заслужив. Каже дідо:</p>
	<p>— Будеш служити в мене. Будеш овечки пасти. Не меш їх завертати, вони сами прийдуть додому.</p>
	<p>Пішов він з тими вівцями і прийшов до води. Вівці в воду, а він сів на барана і переїхав. Дивиться він, несе чоловік на плечах вориння. І кричить ґвавту, аби то хто з него взяв. А він каже:</p>
	<p>— Гій на тебе, чоловіче! Як тобі того не треба, то кинь. А той каже:</p>
	<p>— Пазь собі дорогу, а я маю кричати, поки світу та сонця.</p>
	<p>Іде він далі, дивиться, а чоловік по спідню губу в воді. І кричить ґвавту, аби хто хоть капнув йому в рот води. А він каже:</p>
	<p>— Ти схилися та напийся. Чого маєш кричати? А той каже:</p>
	<p>— Пазь собі дорогу. А я маю кричати, поки світу та й сонця. Іде він далі, дивиться, а пані кроїть дитину на столі. Дитина пищить не своїми голосами, а вона кроїть її і їсть. А він, цур ’му, вдарить ту жінку булавою в шию, і вона виригне ту дитину цілу та й знов кроїть та й їсть.</p>
	<p>А так була церква. Всі вівці пішли до церкви, і він з ними зайшов. І з овець зробилися жінки, з баранів чоловіки, а з ярчуків парубки, а з ярок — дівки. І молилися богу.</p>
	<p>Прийшли вони додому, і питає дідо:</p>
	<p>— Був ти там, де вівці були, чи ні? А він каже:</p>
	<p>— Був.</p>
	<p>— Що ти там видів? — питає дідо.</p>
	<p>— Видів, що чоловік ніс на плечах вориння і кричав ґвавту, аби хто з него взяв. Я йому сказав: «Як тобі не треба, то ти то кинь». А він мені каже: «Ти пазь собі дорогу. А я маю то носити, поки світу та сонця».</p>
	<p>А дідо каже:</p>
	<p>— То той, що крав вориння з плотів. А люде кляли його, то він тепер то на тім світі носить. А ще що бачив? — питає дідо.</p>
	<p>— Бачив я чоловіка, що стояв по спідню губу в воді і кричав ґвавту, аби хто йому капнув води в рот. Я йому казав: «Ти схилися та й напийся». А він мені каже: «Ти пазь собі дорогу. Я маю тут кричати, поки світу та й сонця».</p>
	<p>А дідо сказав йому:</p>
	<p>— То той, що спирав людям воду. Він на тім світі жадний води. А ще що ти бачив? — питає дідо.</p>
	<p>— Я бачив, як пані кроїла дитину на столі, а він, цур ’му, вдарить її булавою по шиї, і вона виригне цілу дититу та й знов кроїть і їсть.</p>
	<p>— Це, — каже, — тота, що стратила дитину. То вона її на тім світі їсть.</p>
	<p>А тоді каже дідо:</p>
	<p>— Що ж ти хоч’ за те, що ти мені служив? Каже він:</p>
	<p>— Я хочу, абих став такою овечкою, як ці. Щоби став чистою душею. І йому бог дав, що він став чистою душею.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Космач, Косівського району, Івано-Франківської області 23 жовтня 1983 року Палійчук Федір Михайлович (1896 року народження)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Гуцульщини/">Фольклор Гуцульщини</a></li>
	</ul>
</footer>
<!--#include virtual="/-/inc/general__page_end.inc" -->
