<!--#include virtual="/-/inc/general__page_start.inc" -->
<title>Колиска ☼ Українська народна казка ☼ Народна творчість</title>
<meta name="Description" content="Українська народна казка Гуцульщини «Колиска» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Колиска.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Колиска <br><span class="article__headerDescription">Українська народна казка Гуцульщини</span></h1>
	<p>Мали тато й мама одну доньку. Вона колисалася. Вже дівка велика була, а колисалася. Пішла вона в село, і сподобав собі її один хлопець. І каже він: — Хочу до тебе ходити, хочу з тобою женитися. А вона каже:</p>
	<p>— Та я ся колишу. З ким ся меш женити? Тут нема що й говорити. Приходить цей парубок до її батьків і каже:</p>
	<p>— Я у вас женюся. А мама каже:</p>
	<p>— З колискою?</p>
	<p>— Я женюся, — каже, — я присилаю старости і все. Приходять старости — вона в колисці. Він собі сів на поніж і її колише. Тато його посміхається, нічого не говорить. А єї мама говорить без кінця. Посваталися, молодий кладе на стіл рум. Молода би вже вийшла з колиски, а молодий каже:</p>
	<p>— Не треба. Най сидить у колисці. Його тато каже:</p>
	<p>— Та най би злізла, та най би випила калапушку. А молодий каже, що ні. Він понесе її.</p>
	<p>Пішли старости т’хаті, а мама каже:</p>
	<p>— Бійся бога, що будеш робити? Якби ти, — каже, — коло мене була. А ти мусиш іти до него.</p>
	<p>Молодий собі робить окремо весілля, а тут вони свої доньці окремо роблять. Прийшла кухарка, свариться. Бо колись так не було, як тепер. Хата була одна, та й усе ся тлумило на кухни.</p>
	<p>Другої днини треба йти вінчатися до церкви. Ізлізла вона з колиски, зібрали її, прийшли дружби і забрали її до вінчання. І поки вона відти прийшла, колиску ту викинули. Вона в плач. Але вони її якось умовили, і вже весілля без колиски було.</p>
	<p>Другої днини молодий приїхає по ню. Забрати її. Мама вже все нарихтувала: верети, полотна, подушки, все її вбрання. Кожухи, байбараки, киптарі, сардаки, чоботи (такі, як тепер, лиш холяви були жовті дороги). Він приїхав і забрав її. Від’їхали вони пара кроків, він пороззирався — колиски нема. Кричить він до мами її:</p>
	<p>— Мамо! Мамо!</p>
	<p>Мама не чула, але люди надворі були, гості, і вони мамі сказали:</p>
	<p>— Ідіть, бо вас щось зять кличе. Мама вийшла та й питається:</p>
	<p>— Що є?</p>
	<p>— Ви щось забули, — каже зять.</p>
	<p>— Йой, що ж я забула? — питається мама і біжить до них. А він каже:</p>
	<p>— Колиску.</p>
	<p>— Йой, я не даю.</p>
	<p>Завдає тато мамі колиску на плечі. Мама приносить, він кидає колиску зверху на її посаг. А молода каже:</p>
	<p>— Добре, а на що ми цю колиску в тебе повісимо?</p>
	<p>— Я гаки вже давно закрутив, — каже він. — Зараз приходимо й колиска на гаках.</p>
	<p>Приїхають, напроти них виходять музики. Він найперше заносить до хати колиску. Поклав колиску на гаки, постелив для спання. Молоду запровадили там, де його тато та й мама живуть. Розібрали її, завили. Сіли за стіл, попоїли. І після цего ідуть вони на спання до другої хати. А він каже ї’:</p>
	<p>— Йди лягай собі в колиску. А вона каже:</p>
	<p>— Але треба мене колисати.</p>
	<p>— Я буду колисати, — каже він, та й за той поніж і колише її. Рано він устав, пішов собі пообходив усе. А це зима. Дав він і жінці щось із’їсти, що було весільного. Та вшив собі торбу, у торбу набив сіна і вносить торбу до хати. І вішає на клинок. І каже торбі так:</p>
	<p>— Торбо, аби ти жінку колисала, аби ти затопила, бо жінці має бути тепло, і їсти би зварила жінці і би-с дала.</p>
	<p>І пішов він собі з кіньми на роботу в ліс. А вона виспалася та й з колиски:</p>
	<p>— Торбо, іди колиши мене.</p>
	<p>А куди ж торба піде? А їй і до голови не приходить, що торба не піде.</p>
	<p>Приїхає чоловік з лісу, входить до хати.</p>
	<p>— А як ти, небого?</p>
	<p>— Ого!</p>
	<p>І зачинає вона на торбу скаржитися, що торба ніц не робила. А він собі взяв у лісі доброго бука та й каже до неї:</p>
	<p>— Будемо торбу бити. Злазєй-но з колиски, потримаєш її, — каже, — трошки на плечах, аби я її вибив. Би вона вже завтра робила.</p>
	<p>Злізла вона з колиски, він торбу з клинка, кладе ї’ на плечі. І тримає вона торбу, а він торбу буком б’є. Але так торбу бив, що жінка того не відчувала і її не боліло. Та як притиснув, а вона каже:</p>
	<p>— Йой, не бий, бо то аж мене заболіло.</p>
	<p>Другої днини те саме. Жінку лишив без їди, без нічого, торбі наказав і поїхав. А вона далі:</p>
	<p>— Торбо, торбо!</p>
	<p>А торба нікуди не йде. Приїхає чоловік ввечір, а вона йому з колиски каже:</p>
	<p>— Неси бук! Торба ніц у руки не брала й нині.</p>
	<p>Він знов торбу з клинка. Вона тримає торбу на собі, і торба знов бита. Він май притиснув торбу, щоб і жінка відчула. І топить він, варить, дає жінці вечерю, колише її — все. А рано дає їй щось там з’їсти, але не топить. І знов наказав торбі, щоб усе робила, та й пішов.</p>
	<p>Жінка до полудня кричала — торба ся не кивала. Тоді вона вилазєє з колиски, бере торбу з клинка і виносить до стодоли. Тоді входить до хати, здоймає колиску, виносить надвір, сокиру в руки і колиску порубала. Пообходила на полуднє маржину. Дрова з колиски внесла до хати, топить ними, варить вечерю. Та й собі сіла перед піч і пряде. Чоловік входить до хати, глип, колиски нема. Та й питає він її:</p>
	<p>— Де колиска?</p>
	<p>А вона йому каже:</p>
	<p>— Ади, де. В печи горить.</p>
	<p>— Йой, — каже, — та нащо-с порубала? Де будеш спати?</p>
	<p>— Там, де ти!</p>
	<p>Мама її думає, що чоловік її дочку десь на смерть убив, за те, що нічого не робить. А вони в неділю приходять обоє в гості до тата й мами. І все файно. Мама питає:</p>
	<p>— Як ви?</p>
	<p>— Добре, — каже. — Колиска порубана, жінка моя варить їсти, все робить. Сама собі порубала. Питайте її, як не вірите.</p>
	<p>А з торби файно посміялися.</p>
	<p>Отак колись чоловіки жінок учили. А тепер аби й добре робила, то прийшов п’яний та й б’є.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Уторопи, Косівського району, Івано-Франківської області 9 травня 1987 року Ласійчук Марія Юріївна (1919 року народження)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Гуцульщини/">Фольклор Гуцульщини</a></li>
	</ul>
</footer>
<!--#include virtual="/-/inc/general__page_end.inc" -->
