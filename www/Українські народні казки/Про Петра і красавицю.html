<!--#include virtual="/-/inc/general__page_start.inc" -->
<title>Про Петра і красавицю ☼ Українська народна казка ☼ Народна творчість</title>
<meta name="Description" content="Українська народна казка Гуцульщини «Про Петра і красавицю» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Про Петра і красавицю.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Про Петра і красавицю <br><span class="article__headerDescription">Українська народна казка Гуцульщини</span></h1>
	<p>Були чоловік і жінка. Мали вони сина, якого звали Петро Святий. І після него в них було три дівчині. Померла жінка. В якийсь час вмирає й чоловік. Перед смертю він сказав Петрови:</p>
	<p>— Петре Святий, як прийдуть свати за дівкою котрою, віддавай її. Одного вечора приходить до них чоловік.</p>
	<p>— Петре Святий, знаєш, чого я прийшов?</p>
	<p>— Мете казати, — каже.</p>
	<p>— Я прийшов по старшу твою сестру в свати.</p>
	<p>— Тато вмирав і мені сказав, аби я дав. Той забрав сестру й пішов.</p>
	<p>У якийсь час приходить у свати другий, за другою сестрою.</p>
	<p>— Ти знаєш, Петре, чого я прийшов?</p>
	<p>— Скажеш мені, чого.</p>
	<p>— Я прийшов по другу сестру в свати.</p>
	<p>— Тато вмирав і мені сказав, щоби я давав. Той забрав сестру й пішов.</p>
	<p>У якийсь час третій приходить.</p>
	<p>— Ти знаєш, Петре, чого я прийшов?</p>
	<p>— Скажеш мені.</p>
	<p>— Я прийшов за третьою сестрою в свати. Забрав сестру й пішов.</p>
	<p>Місяць сидів самий Петро Святий. На другий місяць зробилося йому дуже кучно. Сідлає коня та йде в дорогу. Каже:</p>
	<p>— Аби-м ішов сім рік у один бік, а найти мушу хоть одну сестру. Іде він, іде, перед вечором надибує хату. Входить він до тої хати, а там старша сестра його.</p>
	<p>— Братчику, як ти знайшов мене?</p>
	<p>— Так поволи йшов та й найшов.</p>
	<p>— Ти знаєш, який у мене чоловік?</p>
	<p>— Не знаю.</p>
	<p>— Мій чоловік — Вітер Вечірішній.</p>
	<p>Зачала його гостити. І до того гостила, що зачало смеркати. Чує він, а то вітри віють. Питає:</p>
	<p>— Що то, сестро?</p>
	<p>— Чоловік мій т’хаті йде. Ховайся, Петре, йди в другу кімнату. Бо як він прийде намучений, то може з тобою сваритися. Пішов Петро в другу кімнату. Прийшов її чоловік та й каже:</p>
	<p>— Фе, хтось тут був.</p>
	<p>— Йой, чоловіче, ти ходиш горами, долинами, морями, та й напахаєшся, та й думаєш, що тут хтось є.</p>
	<p>Дала ’му вечеряти та й каже:</p>
	<p>— Чоловіче, що би було, аби ти мого брата вздрів?</p>
	<p>— Якби вздрів твого брата, забавляли б ся до рання. Вона йде в другу кімнату та й каже:</p>
	<p>— Петре, ходи сюди.</p>
	<p>Петро входить. Обнялися з чоловіком її. Бере чоловік пиття та й забавляються.</p>
	<p>— Стало тобі, Петре, так тяжко, що ти пішов сестри шукати?</p>
	<p>— Стало мені прикро, — каже. — Ні сестри, ні жінки не маю. Так мені прийшло прикро, що мусив іти геть.</p>
	<p>— Петре, як хоч’ мати жінку, я тобі пораджу, де її найти.</p>
	<p>— Най буде.</p>
	<p>— На Скляній горі є Красна Красавиця.</p>
	<p>— Але як дістатися до неї? — питає Петро.</p>
	<p>— Як хоч’, то підемо до Твої середущої сестри. Там тебе середущий шваґер поведе.</p>
	<p>Вітер хапнув його, привів його до середущої сестри та й пішов самий геть. Утворяє Святий Петро двері, сестра вздріла його і втішилася як не знати що.</p>
	<p>— Як ти, Петре, тут узявся?</p>
	<p>— Мене, — каже, — привів старшої сестри чоловік.</p>
	<p>Зачала вона приймати його. Набувалися до вечора. Аж чує він, шумить. Він питає:</p>
	<p>— Що то шумить?</p>
	<p>— Чоловік іде додому. Петре Святий, іди в другу кімнату сховайся. Бо він лютіший, як чоловік старшої сестри.</p>
	<p>Він пішов у другу кімнату й сховався. Уходить до хати чоловік та й каже:</p>
	<p>— В хаті чути щось.</p>
	<p>— Я не знаю.</p>
	<p>— Давай їсти, бо я голоден.</p>
	<p>Дала їсти, і йому та злість трохи перейшла. А це був Вітер Полуденешній. Питає жінка:</p>
	<p>— Скажи мені, чоловіче, що би ти робив, якби ти мого брата вздрів?</p>
	<p>— Е, як би ся набували?</p>
	<p>— Петре, Петре, ходи сюди! — кличе сестра.</p>
	<p>Цей входить. Та й уздрілися, поцілувалися, подушилися.</p>
	<p>— Як ти прийшов? — питає Вітер.</p>
	<p>— Мене привів старшої сестри чоловік.</p>
	<p>— І що він тобі казав?</p>
	<p>— Казав, що є на Скляній горі Красна Красавиця.</p>
	<p>— Є, — каже. — А ти би хотів узяти її за жінку?</p>
	<p>— Так.</p>
	<p>— Я тебе, — каже, — завтра понесу.</p>
	<p>Рано хапає його Вітер і духає з ним на Скляну гору. Прилетіли, і Вітер каже йому:</p>
	<p>— Там є Луципер, на шістьох ланцах присилений. Красавиця тебе полюбить. Але як вона піде з дому, би-с у кімнату до Луципера не йшов, бо він тебе з’юдить та пустиш його.</p>
	<p>Приходить він туди, де та Красавиця. Вона йому ся вдала дуже. І питається вона:</p>
	<p>— Чого ти, чоловіче, прийшов тут?</p>
	<p>— Мені, — каже, — шваґри казали про тебе, тому я й прийшов.</p>
	<p>— Та як, сподобалася я тобі?</p>
	<p>— Сподобалася. А я тобі ся сподобав?</p>
	<p>— Сподобався.</p>
	<p>— Я прийшов, аби ми двоє жили разом. А вона каже:</p>
	<p>— Гаразд. Добре.</p>
	<p>Через тиждень каже вона:</p>
	<p>— Я йду на роботу. Даю тобі одинадцять ключів, а дванадцятий не даю.</p>
	<p>— Чому?</p>
	<p>— Там є Луципер, на шістьох ланцах присилений. Як ти ввійдеш там, то його пустиш, і він тебе знищить.</p>
	<p>— Нє, я ’го не пущу.</p>
	<p>Пішов він у одинадцять кімнат, іде в дванадцяту. А там присилений на шістьох ланцах Луципер. Сіпнувся так, що ланци задзвонили. Петро налякався і запер кімнату. А Луципер каже:</p>
	<p>— Петре, Петре, вертайся сюди, не бійся мене! Петро вернувся.</p>
	<p>— Чо’ хоч?</p>
	<p>— Ти прийшов до мої Красавиці?</p>
	<p>— Яка вона твоя Красавиця, як ти присилений?</p>
	<p>— То, — каже, — байка, що я присилений. Ти знаєш що, Петре?</p>
	<p>— Що?</p>
	<p>— Дай мені з тої баночки напитися, подарую тобі один вік. Петро взяв та й дав йому води одну цинівочку. Випив Луципер ту воду та як сіпнувся — два ланци пукли. Петро спудився, запер двері і пішов геть.</p>
	<p>— Петре, Петре, не бійся, ходи сюди! Вернувся Петро.</p>
	<p>— Що хоч?</p>
	<p>— Дай мені ще з другої баночки напитися та матимеш ще один вік більше.</p>
	<p>Петро взяв та й дав. Та й думає: «Я маю один вік. А як ще один вік буде, та й ще один, то буде мені три віки». Дав Петро, а Луципер як випив та як сіпнувся, та й знов два ланци врвав.</p>
	<p>Петро знов пішов геть, а Луципер кричить:</p>
	<p>— Петре, Петре, ходи сюди!</p>
	<p>Він вернувся, а Луципер каже йому:</p>
	<p>— Петре, дай мені ще з того третього горняти води, ще одним віком меш мати більше.</p>
	<p>Петро думає: «Най буде. Та вже буду мати штири віки». І дай йому тої води. А Луципер як випив та як сіпнувся, та й урвав два послідніх ланци. Та засміявся й пішов.</p>
	<p>Найшов Луципер Красавицю та й каже:</p>
	<p>— Ти вже маєш Петра Святого, ти мене не хоч’, але ти будеш моя. А Петро став і думає: «Одним боком я зле зробив, що випустив</p>
	<p>Луципера, а другим добре, бо буду мати штири віки». Налітає д’Петрови Красавиця.</p>
	<p>— Що-с наробив! Я казала, що ти його пустиш. А він каже:</p>
	<p>— Нічого. Збирайся, сідаймо на коня й тікаймо.</p>
	<p>Та й сіли вони на коня й тікають. А Луципер їхав, і кінь під ним пошпотався. Луципер каже:</p>
	<p>— Що тобі, коню, вода не студена чи трава не зелена? Чого шпотаєшся?</p>
	<p>— Вода студена і трава зелена. А Петро Святий ухопив Красавицю й тікає.</p>
	<p>— А ми спечемо десять печив хліба?</p>
	<p>— Спечемо, — каже кінь.</p>
	<p>— А з’їмо той хліб?</p>
	<p>— З’їмо.</p>
	<p>— А десять люльок тютюну скуримо?</p>
	<p>— Скуримо.</p>
	<p>— І після того здогонимо, — каже, — Петра Святого?</p>
	<p>— Здогонимо.</p>
	<p>Спекли вони десять печив хліба і з’їли його. Скурив Луципер десять люльок тютюну. Та сів Луципер на коня і догонив Петра. Бере Красавицю на свого коня і каже Петрови:</p>
	<p>— Петре, один тобі вік подаровано. Та й поїхав з Красавицею.</p>
	<p>А Петро ніц не робить, лиш іде назад за Красавицею. Знов бере Красавицю й тікає. Ще скорше тікає, як тоді тікав. А Луципер був у дорозі, і кінь ся пошпотав під ним.</p>
	<p>— Коню, чи тобі вода не студена, чи трава не зелена?</p>
	<p>— Вода студена і трава зелена. Але Петро ухватив Красавицю й тікає.</p>
	<p>— А спечемо вісім печив хліба?</p>
	<p>— Спечемо.</p>
	<p>— А з’їмо тих вісім печив?</p>
	<p>— З’їмо.</p>
	<p>— Скуримо вісім люльок тютюну?</p>
	<p>— Скуримо.</p>
	<p>— Догонимо Петра Святого?</p>
	<p>— Догонимо.</p>
	<p>І спекли вони вісім печив хліба, і з’їли його. І скурив Луципер вісім люльок тютюну. І сів на коня та й догонив Петра Святого. Бере Красавицю на свого коня та й каже:</p>
	<p>— Петре, я тобі подарував вік другий. І поїхав з Красавицею.</p>
	<p>Петро вертається знов. І хапає Красавицю й тікає, що може тікати. А Луципер був у дорозі, і кінь його пошпотався.</p>
	<p>— Коню, чи тобі вода не студена, чи трава не зелена?</p>
	<p>— Вода студена і трава зелена. А Петро Святий утік з Красавицею.</p>
	<p>— А спечемо шість печив хліба?</p>
	<p>— Спечемо.</p>
	<p>— А з’їмо той хліб?</p>
	<p>— З’їмо.</p>
	<p>— А скуримо шість люльок тютюну?</p>
	<p>— Скуримо.</p>
	<p>— А здогонимо Красавицю та й Петра?</p>
	<p>— Здогонимо.</p>
	<p>Спекли вони хліб, з’їли, скурив Луципер шість файок тютюну і сідає на коня. І погнався за Петром і Красавицею. Доганяє Петра й каже:</p>
	<p>— Вже й третій вік перейшов тобі. Та бере Красавицю на коня.</p>
	<p>— Більше не йди, Петре, бо погинеш.</p>
	<p>А Петро на то не зважав. Знову коня завертає і до Красавиці. Приходить, бере Красавицю на свого коня і тікає. Швидко тікає. А Луципер був у дорозі, і кінь його пошпотався.</p>
	<p>— Коню, чи тобі вода не студена, чи трава не зелена.</p>
	<p>— Вода студена й трава зелена. Але Петро Святий узяв Красавицю й тікає.</p>
	<p>— А спечемо ще штири печива хліба?</p>
	<p>— Спечемо.</p>
	<p>— А з’їмо той хліб?</p>
	<p>— З’їмо.</p>
	<p>— А штири люльки тютюну скуримо?</p>
	<p>— Скуримо.</p>
	<p>— І догонимо Петра й Красавицю?</p>
	<p>— Здогонимо.</p>
	<p>Спекли вони хліб, з’їли, скурив Луципер штири люльки тютюну, сідає на коня і доганяє.</p>
	<p>— Петре, я казав, що вже посліднє тобі життя подаровано? І стяв Петрови голову. І Красавиця каже:</p>
	<p>— Гей ти, Луципере, постели клейонку, аби кров не розходилася дармо.</p>
	<p>Він послухав, постелив клейонку і порубав його на кавалки. Вона файно склала, аби кров відти не цяпала, та й каже:</p>
	<p>— Луципере, склади це в шкіряні бесаги.</p>
	<p>І він склав.</p>
	<p>— Пускай коня, най іде до сестер його.</p>
	<p>І пішов кінь, і поніс у бесагах порубаного Петра. І заходить з тими бесагами до середущої сестри. Кінь заїржав перед хати, сестра вийшла, подивилася і заплакала.</p>
	<p>— Нема братика мого.</p>
	<p>Занесла бесеги до хати, дала коневи їсти і чекає чоловіка. Приходить увечір її чоловік.</p>
	<p>— Що, жінко, нового?</p>
	<p>— Нема нічого нового. Тільки брата мого Петра приніс кінь порубаного в бесагах шкіряних. Дивися, чоловіче, він гезде.</p>
	<p>Каже Вітер:</p>
	<p>— Нічого, байка. І піду до наймолодшої сестри твоєї і поговорю з її чоловіком. Може, Петро ще ожиє.</p>
	<p>Приходить він до наймолодшої Петрової сестри та й каже її чоловікови:</p>
	<p>— Ти межи нами найстаріший. Щось допоможи. Петро пішов д’Красавиці, пустив Луципера, і Луципер порубав його. Поклав м’ясо на коня в шкіряні бесаги, і кінь приніс його до мене. Можемо ми воскресити його чи нє?</p>
	<p>— Дуже, — каже, — легко воскресимо.</p>
	<p>Приходить молодший зять до середущої сестри та й зачали складати то м’ясо на клейонці. І склали. І взяв наймолодший зять воду цілющу, і покропив то м’ясо. Петро сцілився. Покропили його живущою водою, і він ожив. Та й каже:</p>
	<p>— Гі-і, як я заспався.</p>
	<p>— Ти, — каже, — пару діб уже спиш. А де, — каже, — твоя Красавиця?</p>
	<p>— Луципер забрав.</p>
	<p>— А ти її хочеш?</p>
	<p>— Хочу, бо такої файної женщини більше нема.</p>
	<p>— Слухай, шваґре, я тобі поможу. Це буде трудно. Але він хитрий, а я хитріший від него. Куди я йду, всі мене бояться, бо я Вітер Опівнічник. Але мусиш то робити, що я тобі буду казати. Ходім на Скляну гору. Там, — каже, — є баба заклята. Вона має різні коні. Тепер має народитися кінь, брат того, що Луципера несе. Іди до тої баби і наймайся в неї. Вона тебе найме на три добі кобилу пасти. Ти згодися з нею, що перепасеш три добі. Але вона має дати тобі з тої кобили лоша. З тої, що ти її меш пасти. Приходить він до тої баби й каже:</p>
	<p>— Бабко, я би в вас наймився?</p>
	<p>— Синку, якраз мені треба слуги. А за що ти хоч’ служити?</p>
	<p>— За те лоша, яке буде мати кобила, що я її буду пасти.</p>
	<p>— Добре, дам лоша. Але як не випасеш цих три добі, то генде, видиш, голови на колах. Там ще одної голови бракує. То буде там твоя голова.</p>
	<p>Переспав він ніч, дала вона на кобилу бротянку. І каже:</p>
	<p>— Вижени кобилу на то поле, пускай з бротянкою і хай пасе. А ввечір мені приженеш. А як не приженеш, голову зрубаю, і піде вона на той кілок.</p>
	<p>Вигнав він кобилу на поле, здоймає бротянку і пускає, най кобила пасеться. І так сон його морить. І він заснув. Прокидається, а кобилки нема. Плаче. «Ого, вже голова моя пішла надолину». І налітає шваґер його наймолодший.</p>
	<p>— Що я тобі казав? Би-с не спав. А тепер що буде, як нема кобилки?</p>
	<p>— Зрубає мені баба голову і покладе на слупець.</p>
	<p>— Петре, та ти чого Петро Святий? Щоби твоя голова лишилася у такої страшної баби на слупку?</p>
	<p>А з тої кобили зробилася копиця сіна. Шваґер каже:</p>
	<p>— Петре, накидай на цю копицю бротянку і скажи: «Тпру, кобило! Як була, так будь!»</p>
	<p>І він кинув на копицю бротянку і сказав:</p>
	<p>— Тпру, кобилко! Як була, так будь.</p>
	<p>І копиця заїржала і зробилася кобилою. Він її за бротянку і веде за собою. І приводить до баби т’хаті.</p>
	<p>— Бабко, ходіть сюди. Бабка вийшла.</p>
	<p>— Відпас я одну днину?</p>
	<p>— Відпас, синку.</p>
	<p>— То заганяйте її, бабко, в свою стайню.</p>
	<p>Баба загнала та бере лопату і б’є кобилу. Але б’є!</p>
	<p>— Чому ти ся не сховала? Як завтра не сховаєшся, буду ті ще гірше бити.</p>
	<p>Дала йому баба повечеряти, ляг він спати і спав до днини. А рано попоїв, і виводить йому баба кобилу. І каже:</p>
	<p>— Шинку, так паси, як учора. А як не приведеш кобилку, то буде голова там.</p>
	<p>Дала йому баба бротянку, і повів він кобиля на пашу. Привів, здоймає бротянку і пускає її пасти. І каже кобилці:</p>
	<p>— Аби-с не ховалася від мене, бо ті найду й так.</p>
	<p>Кобилка пасеться, а він так хоче спати. І заснув. Спав він, спав пробудився — кобилки нема. Думає: «Ого, вже голова моя піде на кіл». Та й плаче. А тут набігає молодшої сестри чоловік.</p>
	<p>— Чого ти, Петре, лягаєш спати?</p>
	<p>— Мій дорогий, я не хочу, а очі самі зажмурюються, і я сплю.</p>
	<p>— А де кобилка?</p>
	<p>— Я не знаю. Тепер піде моя голова на кіл.</p>
	<p>— Петре, не журися, вони мудрі, а я ще мудріший від них. Маєш бротянку?</p>
	<p>— Маю, — каже.</p>
	<p>— Видиш гезде в воді камінь?</p>
	<p>— Вижу.</p>
	<p>— Підойми його, під ним є риба. Кидай на неї бротянку й кажи: «Тпру, кобилка, як була-с, так будь!»</p>
	<p>І він так зробив. І зробилася кобилка, і заїржала: «І-га-га-га-га!» Накинув бротянку на кобилку і веде ю додому. Баба вздріла та й думає: «Най ті чорт озме! То мене заморока найшла». Привів він кобилу та й каже:</p>
	<p>— Бабко, маєте кобилку!</p>
	<p>— Ну, — каже, — шинку, такого-м ще пастуха не мала.</p>
	<p>Дала йому вечеряти та й пішла в стайню. І б’є кобилу лопатою так, що фест.</p>
	<p>— Чому ти не ховалася? Входить до хати та й знов каже:</p>
	<p>— Шинку, я ще не мала такого пастуха красного. Файний з тебе пастух.</p>
	<p>Спав він до рання, дала йому бабка поснідати.</p>
	<p>— Іди, шинку, паси кобилку.</p>
	<p>Узяв він кобилку на бротянку, веде на пашу. Та й пускає кобилку та й каже:</p>
	<p>— Не ховайся, бо ті й так найду.</p>
	<p>І так він схотів спати. І заснув, навіть не чув, коли. Пробудився кобилки нема. І зачав він плакати. Приходить знов наймолодший шваґер.</p>
	<p>— Я казав тобі не спати.</p>
	<p>— Шваґре мій дорогий, я самий не знаю, як заснув. Тепер піде моя голова на кіл.</p>
	<p>— Нє, не піде, — каже шваґер. — Тут трошки гірша справа, але мемо щось робити. Вона зробила з кобилки квочку та й поклала під ню яйця. Та й поставила верх квочки стілець, сіла та й сидить. Я, — каже, — зроблюся лисом і буду кури лапати. А кури муть ґвавтувати. Ти близько підсунься. Вона мусить встати з того гнізда і наганяти лиса. Як вона встане, кидай на квочку бротянку.</p>
	<p>Зробився шваґер лисом і ловить кури. А баба:</p>
	<p>— Гі, лис! Гі, лис!</p>
	<p>Та взяла бук і ганяється за лисом. А цей штрик, кинув бротянку на курку і крикнув:</p>
	<p>— Тпру, кобилко, як була-с, так будь!</p>
	<p>І з курки зробилася кобилка. «Іга-га-га!» Він узяв її за бротянку та й повів на пашу. А лис собі втік. Здогнала баба лиса, вбігає на квочку дивитися, а квочки нема.</p>
	<p>— Ой-йо-йой, що я наробила! Вже лошатко завтра піде, завтра його хлопець забере.</p>
	<p>А він веде з паші кобилку.</p>
	<p>— Гов, бабко! Ходіть кобилку беріть до стайні! Баба взяла кобилку в стайню.</p>
	<p>— Що ти, шинку, хоч’ за то, що ти пас?</p>
	<p>— Я хочу, — каже, — з-під цеї кобили лоша. А кобила сеї ночі має жеребитися.</p>
	<p>— Шинку, — каже, — дивись, які в мене красні коні. Де би ти таке лоша брав? Лягай, шинку, спати. Буде, як буде.</p>
	<p>Рано встав він.</p>
	<p>— Бабко, йдіть мені лоша давати. Веде вона його до стайні та й каже:</p>
	<p>— Дивись, шинку, яке це нехарне лоша, яке худеньке. Дивись, які в мене красні коні. Бери собі, котрого хоч’.</p>
	<p>— Нє, — бабко, — я годився на лоша.</p>
	<p>— Та бери, як ти так наважився.</p>
	<p>— Дайте мені до него бротянку.</p>
	<p>Та й поклав бротянку на лоша, та й тягне за собою. Вона вийшла за ним та й каже:</p>
	<p>— Шинку, що тобі з такого лошати слабого, що не годне навіть іти?</p>
	<p>— Байка, бабко, воно піде за мною.</p>
	<p>Веде він своє лоша, веде, і заговорило воно до него людським голосом:</p>
	<p>— Петре Святий, пусти мене д’мамі свої, аби попоссало хоч раз, два рази.</p>
	<p>Пускає він лоша і каже:</p>
	<p>— Аби-с прийшло д’мені, бо піду за тобою.</p>
	<p>Лоша поссало два рази свою маму. І прилітає д’нему вже не лоша, а кінь, як змій. І шість ніг має, як той кінь Луциперів. Каже:</p>
	<p>— Я прийшов д’тобі, Петре. Мемо брати Красавицю й тікати?</p>
	<p>— Будемо брати. А не йме нас Луципер?</p>
	<p>— Ні.</p>
	<p>Приходить він і каже:</p>
	<p>— Красавиця, збирайся й тікаймо.</p>
	<p>— А як це так, що ти був порубаний та й знов прийшов за мною?</p>
	<p>— Тікаймо, потому скажу.</p>
	<p>І тікають вони цим новим конем. А Луциперів кінь пошпотався.</p>
	<p>— Коню, чи тобі вода не студена, чи трава не зелена?</p>
	<p>— Вода студена і трава зелена. Але Петро Святий узяв Красавицю й тікає.</p>
	<p>— А спечемо піч хліба?</p>
	<p>— Нє, не спечемо.</p>
	<p>— А з’їмо піч хліба?</p>
	<p>— Нє.</p>
	<p>— А скуримо одну файку тютюну?</p>
	<p>— Нє.</p>
	<p>— А здогонимо Петра Святого з Красавицею?</p>
	<p>— Нє.</p>
	<p>— Іди, би-с пук, а здогонимо.</p>
	<p>Той кікь іде в повітрю з Петром і Красавицею, а цей іде в повітрю з Луципером. Кричить у повітрю Луциперів кінь:</p>
	<p>— Брате, чекай мене, бо пукаю!</p>
	<p>— Потряси, — каже, — Луципера, аби з него дехоть пішов. Тоді зачекаю.</p>
	<p>Як потряс кінь Луципером, то нім він злетів на землю, з него дехоть зробився.</p>
	<p>— Чекай мене, — каже, — брате.</p>
	<p>— Тепер зачекаю, бо ти ворога Петрового знищив.</p>
	<p>Зійшли на землю оба коні. Красавиця сіла на Луциперового коня, і поїхали вони обоє землею.</p>
	<p>Приїхають вони до середущої сестри, сестра ся втішила. Вечером прилітає її чоловік, подивився на Красавицю й на шваґра. Тоді пішов Вітер за молодшим братом своїм і за старшим. Цілу ніч баювали всі. А другої днини пішли Петро й Красавиця та звінчалися. Та й зробили забаву. І я там був, і то все видів. І тоді розлякувалися Петро й Красавиця з сестрами й шваґрами і вернулися на Скляну гору. Та й я з ними пішов туди. І вони мені все розказали, як було, аби я вмів розказати від початку до кінця. І тоді вони мені подякували, а я їм подякував. Та сів на столець і байці конець.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Космач, Косівського району, Івано-Франківської області 8 лютого 1986 року Коб’юк Курило Петрович (1905 року народження)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Гуцульщини/">Фольклор Гуцульщини</a></li>
		<li><a href="/Українська міфологія/Чорт.html">Чорт в українській міфології</a></li>
	</ul>
</footer>
<!--#include virtual="/-/inc/general__page_end.inc" -->
