<!--#include virtual="/-/inc/general__page_start.inc" -->
<title>Три сестриці ☼ Українська народна казка ☼ Народна творчість</title>
<meta name="Description" content="Українська народна казка Поділля «Три сестриці» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Три сестриці.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Три сестриці <br><span class="article__headerDescription">Українська народна казка Поділля</span></h1>
	<p>Прийшла Зима й засипала снігом поля і ліси, міста і села. Прийшов Дід Мороз і закував кригою ріки, ставки, озера. Поглянеш — дахи білі, земля біла, небо сіре, а з неба сніг, як крупа манна, сиплеться.</p>
	<p>Холодно, сумно. Нема краси. Чи ж до неї Зимі, коли стільки снігу для хуртовин приготувати треба? А Діду Морозу — морозцю міцнішого додати? Побачили це дочки Зими, три сестрички, коси сріблясті, очі зоряні, і задумалися.</p>
	<p>Блакитноокою весною, зеленим літом, багряною осінню бачать вони землю з свого далекого кришталевого палацу на Півночі в красі незрівнянній. Всі ці пори року переливаються різними барвами.</p>
	<p>А білій зимі як бути? І надумали: найстарша, майстриня уміла, сплела дивне мереживо з білих та срібних ниток і накинула його на кущі та дерева, на паркани та кожну травинку.</p>
	<p>І людям це так сподобалось, що й слова нові для нього придумали: іней та паморозь.</p>
	<p>Середня сестричка кроїти візерунки любила. Стала вона вирізувати їх із снігу й осипати ними землю. І полетіли вони, заіскрились в променях сонця. Люди руками сплеснули від захвату! І назвали їх сніжинками.</p>
	<p>А наймолодша краще за всіх малювала квіти, дерева, трави. Взяла вона відерце з крижаною фарбою, срібний пензлик і пішла розмальовувати вікна в будинках. Тільки здалось їй цього замало. Вибрала вона найніжніші барви у Сонця-батечка: блакитну, рожеву і почала рано-вранці розфарбовувати небо на Сході. Небо велике — стомилась. Вдень відпочивала, а надвечір і другу найкращу свою картину закінчила. Фарби яскраві, гарячі вибирала.</p>
	<p>Й стали з’являтись на небі ранками і вечорами разом із сонечком картини молодшої сестрички-художниці. Земля, куди не кинь оком, біла, а небо над нею переливається найтоншими відтінками. І чим дужчий мороз, тим яскравіші фарби.</p>
	<p>З того часу і взимку стало красиво. Хоч і холодно, але полюбили люди зиму за її красу незрівнянну, створену трьома сестрами-майстринями.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>10 (6339). Три сестриці. СУС —, новотвір. Записано 2009 року. Беличко Людмила Василівна (1977). Вінницька область, Вінниця</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Поділля/">Фольклор Поділля</a></li>
	</ul>
</footer>
<!--#include virtual="/-/inc/general__page_end.inc" -->
