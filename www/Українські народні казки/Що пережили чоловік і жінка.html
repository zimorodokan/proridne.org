<!--#include virtual="/-/inc/general__page_start.inc" -->
<title>Що пережили чоловік і жінка ☼ Українська народна казка ☼ Народна творчість</title>
<meta name="Description" content="Українська народна казка Бойківщини «Що пережили чоловік і жінка» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Що пережили чоловік і жінка.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Що пережили чоловік і жінка <br><span class="article__headerDescription">Українська народна казка Бойківщини</span></h1>
	<p>Був такий пан, що мав своїх сім магазинів. Мав він сина-єдинака. Той син добре жив, але не знав, як живуть люде. Він каже:</p>
	<p>— Тату, позволь мені взяти фіякір і їздового, би я поїхав подивиться, як люди живуть.</p>
	<p>Тато йому позволив, він набрав грошей. Їде цілий день, надибав під горою хату і проситься на ніч. Газда йому каже:</p>
	<p>— Не прийму, паничу, нема де спати.</p>
	<p>— Я буду спати де-небудь, на підлозі чи де. Коби в хаті.</p>
	<p>— Та нє, — каже, — не прийму до хати, зовсім не прийму.</p>
	<p>— А чому?</p>
	<p>— Бо моя жона дитину робити буде. Можу вас прияти в дровітню.</p>
	<p>— Най буде в дровітню.</p>
	<p>Прияли його в дровітню, і він з їздовим переночував на фіякрі. Фіякір великий, мають сіно. А другий день приходить панич до хати й питає:</p>
	<p>— Чим ся хвалите?</p>
	<p>Каже газда:</p>
	<p>— Дівча вродилося, іменуємо Оленкою.</p>
	<p>— То я вам буду кумом, — каже.</p>
	<p>— Де ви мені будете кумом? Ви пан, а я бідний. Не мож, би ви були моїм кумом.</p>
	<p>— А я хочу. Хочу бути у вас за кума.</p>
	<p>— Ну що ж, як ваша ласка, я тому рад, але я не маю права просити вас у куми.</p>
	<p>Коли газда погодився, що він може бути за кума, він велів впрячи коні, поїхали в город, купили їдення, пиття повен віз. Приїхали додому, обернули коні, поїхали в село і охрестили Оленку. Та й цілий день вони бавилися. А після хрестин газда плів з коріння кошики. А паничеви це інтересно було. Коні фірман випустив на галявину, коні пасуть, на галявині такі пахощі.</p>
	<p>Газда взяв топір і йдуть рубати коріння. Газда вирубає в смерічки корінь, а панич вхопить та й вирве його, та й вирве.він міцний, вириває то коріння і не стомлюється. Дерли вони то коріння цілий день. Надерли стільки, що ледве принесли додому.</p>
	<p>Другий день газда гне з того коріння каблуки і плете кошики. Він добре вміє то робити, а панич коло нього учиться плести. І так газда його навчив, що він плів, як і сам газда. Цілий тиждень плів панич кошики з газдою. А в тиждень приїжджає додому, а тато каже:</p>
	<p>— Ой, сину, як ти забарився.</p>
	<p>А він каже:</p>
	<p>— Тату, і ви би хтіли бути там, де я був. Там така файна галявина під горою. Коні пасли, а я бідним людям за кума був.</p>
	<p>Отець каже:</p>
	<p>— Добре, сину, ти зробив, що не гордував бідними людьми.</p>
	<p>Перебуло після того дев’ять років, і каже тато:</p>
	<p>— Синку, ти ж маєш похресницю. Треба їй подарунки відвезти.</p>
	<p>А тато знав, яка дівчина могла вирости за дев’ять років. Мали вони свої клади, пішли набрали плаття всякого, обув’я. Фірман впрягає коні і їдуть.</p>
	<p>Їдуть вони догори, під’їжджають до тої галявини, до тої садиби, а там дівча само грається. Увиділо, що якийсь віз їде, та й утекло і сховалося в дровітню. Дике. Заїхали вони на подвір’я, входять до хати. Привіталися та й питає панич:</p>
	<p>— Де ж моя похресниця?</p>
	<p>— Та десь надворі бавиться.</p>
	<p>Вийшла мати надвір.</p>
	<p>Де ти, Оленко?! Оленко, де ти?!</p>
	<p>— Я тут, мамо.</p>
	<p>— Ходи до хати. Хресний батько подарунки тобі привіз. Ходи поздоровкайся з ним і подякуй йому.</p>
	<p>Закликала вона дівчинку до хати. Не знаю, я там не був тоді, чи вона цілувала його в руку, чи ні. Мене тоді там не було. Досить, що вона його сподобалася. Сподобалося йому то дівча на вроду. Каже він:</p>
	<p>— Слухайте, дайте цю Оленку мені. Я її дам до школи, я її буду вчити своїм коштом, і вона вийде в люде, не буде тут у лісі бідувати. І сама буде добре жити, і вам буде поміч давати.</p>
	<p>Не хтіли вони дати, бо одна дитина, але він дуже вчепився, і дали вони йому ту Оленку. Дав він її до школи і вивчив її. Своїм коштом годував, одягав. А коли вона скінчила школу, він взяв її додому і з нею оженився.</p>
	<p>Отець його закликає на ту свадьбу й царя, бо був уже отець мільйонер. Цареви дуже сподобалася молода. А він мав сина. Та й дивиться цар на Оленку, та й дивиться. Але він не має права відобрати її.</p>
	<p>Пройшов вік по свадьбі, цар справляє велику забаву. І запрошує на забаву й тих молодих людей. Запросив і так зробив, що розлучив чоловіків і жінок. Жінки в кімнатах з одного боку коридору, а чоловіки з другого. І сказав своїм людям її чоловіка забити в бочку, відвезти до моря і пустити на море.</p>
	<p>Забили його в бочку і кинули в море. А морські хвилі занесли його аж до берегів іншої держави. А в той час плив там корабель, і на корабли думали, що то плаває бочка з якимось напоєм. Підобрали ту бочку на корабель, розбивають, а там чоловік. Ще живий.</p>
	<p>І він звідтам добирався много років до свої держави.</p>
	<p>А вона по тій забаві питається царя:</p>
	<p>— А де ж мій чоловік?</p>
	<p>Сходяться жінки з чоловіками, а її чоловіка нема.</p>
	<p>— Де мій чоловік?</p>
	<p>Каже цар:</p>
	<p>— Твій чоловік пропав безвісти. Виходь за мого сина.</p>
	<p>Ну що вона мала робити? Не порадить нічого. Мусіла вийти за царського сина. І жиє вона з царевим сином, але її це не влаштовує, вона банує за своїм чоловіком. І робить вона упоминки по своєму чоловікови. Дає гроші вбогим. Всім вбогим гроші роздає.</p>
	<p>Перейшло много років, його родичі померли, ті магазини люди розібрали, і різні убогі, жебраки — всі сходилися до його хати.</p>
	<p>А він добився до свої держави і думав, що вже заживе. Прийшов до свої хати — там нема де переночувати. Повна хата тих убогих. Він замешкав коло дверей. Вона прийшла і роздала бідним гроші. Він її спізнав, вона його ні. Він вкляк на коліна і хотів поцілувати її в руку, вона не далася.</p>
	<p>Він приходить ночувати під двері свого дому, а вона все приходить роздавати убогим гроші. І починає він писати на папері історію свого життя. Пише, як він привіз її до батька, як дав до школи, як з нею оженився, як цар запросив їх на іменини і що зробив з ним цар. Як його на морі забрали на корабель, як він много років плів кошики і з того жив, і добивався додому.</p>
	<p>Коли вона знов прийшла і роздавала убогим гроші, він дав їй у руки то, що написав. Вона вийшла надвір, читає — то її рідний чоловік. І заплакала вона, заплакала. Та вертається до свого чоловіка і каже:</p>
	<p>— Люде справляють упоминки по своїх рідних. Твоя рідня вмерла і моя вмерла, треба нам упоминки справити.</p>
	<p>Він каже:</p>
	<p>— Справляй, як ти знаєш.</p>
	<p>— Не треба нам закликати королів і міністрів. Треба закликати убогих, щоб вони помолилися.</p>
	<p>Сказала вона про упоминки цареви, а цар каже:</p>
	<p>— Я то не приймаю, бідні не будуть з панами їсти, а пани з бідними.</p>
	<p>А вона каже:</p>
	<p>— Я так зроблю, що єдні за других не будуть знати.</p>
	<p>— Як ти так зробиш, то я не бороню. Щоб не було мені сорому.</p>
	<p>І вона пішла й закликала тих убогих і свого чоловіка. І завела їх у іншу кімнату, і вони там собі гостяться. Під час тої гостини, на перерві, вона випросила голос:</p>
	<p>— Можна мені говорити?</p>
	<p>— Можна, — сказали королі й міністри.</p>
	<p>— Я маю золоту валізку. До тої валізки був золотий ключ. Той ключ загубився. Я дістала срібний ключ. А тепер знайшовся золотий, той, що був. Повіджте мені, який має бути ключ до тої валізки, чи той перший золотий, чи той другий срібний.</p>
	<p>І все панство сказало:</p>
	<p>— До золотої валізки має бути золотий ключ, а не срібний.</p>
	<p>— Тоді вона приводить свого чоловіка і каже:</p>
	<p>— Тото мій золотий ключ.</p>
	<p>І лишила вона царство і пішла з ним жити у Швейцарію, там, де золото зберігається.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>132 (2082). Що пережили чоловік і жінка. СУС —. 15 листопада 1989 р. Стець Василь Прокопович (1905). Львівська область, Турківський район, село Ясінка</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Бойківщини/">Фольклор Бойківщини</a></li>
	</ul>
</footer>
<!--#include virtual="/-/inc/general__page_end.inc" -->
