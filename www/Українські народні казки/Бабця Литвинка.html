<!--#include virtual="/-/inc/general__page_start.inc" -->
<title>Бабця Литвинка ☼ Українська народна казка ☼ Народна творчість</title>
<meta name="Description" content="Українська народна казка Поділля «Бабця Литвинка» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Бабця Литвинка.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Бабця Литвинка <br><span class="article__headerDescription">Українська народна казка Поділля</span></h1>
	<p>Жила собі бабця Литвинка. Була вона доброю повитухою, зі всіх навколишніх сіл до неї зверталися за допомогою.</p>
	<p>Одного разу вночі почула бабця стукіт копит, іржання коней. Дивиться у вікно — а там розкішна карета, трійкою коней породистих запряжена. Вийшов із карети молодий і дуже гарний пан, постукав у вікно. Одягнулась бабця, стала у дверях:</p>
	<p>— Чого хотіли, паночку?</p>
	<p>— Просив би вас моїй жінці помогти.</p>
	<p>— То ви б могли доктора взяти.</p>
	<p>— А я вас, бабцю, прошу, їдьте зо мною.</p>
	<p>Бабця Литвинка ніколи нікому не відмовляла. Сіла вперше в житті у карету і поїхали, а куди, того вона чогось ніяк не могла зрозуміти. От стоїть дуже гарний палац. Зайшла у палац, а там у багатій світлиці молода пані, гарна-гарна, тільки змучена і дуже бліда.</p>
	<p>Заспокоїла її бабця Литвинка, а незабаром уже вповивала маленького хорошого хлопчика і давала молодій пані заспокійливого чаю. А та попросила бабцю нагнутися нижче до неї і прошептала:</p>
	<p>— Мій чоловік спитає, чим розплатитися; не беріть ні золота, ні срібла, а гаряче вугілля із каміна. Він приїде до вас на другу ніч, а потім на третю. Не спішіть, вдягайте все на себе навиворіт і дочекайтеся співу перших півнів.</p>
	<p>Здивувалася бабця. А пан їй дякує за жінку і сина, а потім питає:</p>
	<p>— Чим вам заплатити? Ось золото, ось срібло, ось вугілля з каміну.</p>
	<p>— Я, паночку, візьму вугілля.</p>
	<p>Потемнів на виду пан, та насипав бабці повен фартух гарячого вугілля і повіз її у кареті додому. Довго їхали, аж тут заспівали перші півні. Десь пропали карета, коні і пан, а бабця стоїть на горі біля свого села, і в неї повен фартух золота.</p>
	<p>На другу ніч бабця знову почула стукіт коней, іржання коней. У вікно постукав той самий пан. Бабця вже здогадалася, що то був сам нечистий, він шкодував за золотом і хотів його повернути:</p>
	<p>— Бабусю! Де ви? Виходьте! — гукав пан.</p>
	<p>Йду, йду, паночку, тільки вдягнуся, — відказувала Литвинка і починала вдягатися дуже помалу і навиворіт, як радила молода панна.</p>
	<p>— Скоріше! — гукав пан.</p>
	<p>Зараз, зараз іду! — відказувала бабця і молилася богу</p>
	<p>Запіяли півні — пан із каретою та кіньми щезли. На третю ніч пан приїхав знов. Він дуже просив вийти, дуже сердився, а бабця Литвинка вдягала все навиворіт і говорила:</p>
	<p>— Я вже скоро, от тільки вдягнуся, паночку, почекайте.</p>
	<p>Зі співом перших півнів пан щез, тепер уже назавжди.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>141 (6398). Бабця Литвинка. СУС —. Записано 2009 року. Москальчук Василь Іванович (1928). Вінницька область, Барський район, Попівці</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Поділля/">Фольклор Поділля</a></li>
	</ul>
</footer>
<!--#include virtual="/-/inc/general__page_end.inc" -->
