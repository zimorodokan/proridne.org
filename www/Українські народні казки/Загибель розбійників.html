<!--#include virtual="/-/inc/general__page_start.inc" -->
<title>Загибель розбійників ☼ Українська народна казка ☼ Народна творчість</title>
<meta name="Description" content="Українська народна казка Гуцульщини «Загибель розбійників» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Загибель розбійників.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Загибель розбійників <br><span class="article__headerDescription">Українська народна казка Гуцульщини</span></h1>
	<p>Був бідний чоловік. Пішов він у ліс і далеко зайшов рипою. А тут берегом ідуть кінні. Він напудився і виліз на смереку. А то були розбійники. Вони прийшли до скали, злізли з коней, і один каже: «Седзаме, отворися». Двері створилися, і вони занесли туди гроші. І пішли. А той чоловік зліз із смереки, підійшов до тої скали і сказав:</p>
	<p>— Седзаме, отворися.</p>
	<p>Двері отворилися, він зайшов туди, а там повно золота. І набрав він у пазуху, скільки міг.</p>
	<p>Приніс він ті гроші додому та й не вміє порахувати. І післав жінку до сусіди, аби дала якусь посудину. Жінка прийшла за посудиною, а сусіда була мудра і свою мірку зі споду підмастила смолою. Та приносить мірку назад, а на ній прилипло золото. Сусіда каже свому чоловікови:</p>
	<p>— Ти кажеш, що вони бідні? А ти подивися, що вони міряли. Той пішов до бідного та й питає, звідки в них золото.</p>
	<p>— Іди, — каже, — я тобі скажу, де я набрав. І скажу, що треба робити, і ти будеш мати золото.</p>
	<p>І розказав йому бідний усе, як було. А той не бере торбу на золото, а їде возом, бо хоче набрати багато. Приїхав до тої скали і сказав:</p>
	<p>— Седзаме, отворися.</p>
	<p>Двері втворилися. Зайшов він, а двері за ним затворилися. Набрав золота та й забув, як казати, щоб двері втворилися. Каже:</p>
	<p>— Жито, втворися! Пшениця, втворися! Ячмінь, втворися! Двері не втворяються.</p>
	<p>— Яблука, втворіться! Груші, втворіться! — не відкриваються двері.</p>
	<p>— Горшки, баняки втворіться! — не втворяються двері.</p>
	<p>Сів він там та й сидить. А коні з возом надворі. Сидить він у скалі, чує, ідуть розбійники. Вижуть, що коні є, а нікого коло них нема. Кажуть розбійники:</p>
	<p>— Седзаме, утворися!</p>
	<p>Двері втворилися, а той хотів тікати. І вони його там зарубали шаблями. Хотів він мати багато, а втратив усе.</p>
	<p>А жінка дома журиться. Прийшла до сусіда та й питає:</p>
	<p>— Ви не знаєте, що то може бути, що нема мого чоловіка? Той пішов і привіз відти чоловіка, розрубаного на два кавалки.</p>
	<p>І ще раз грошей набрав. А розбійники прийшли та й бачать, що коней нема. Та й того зарубаного нема. А він же був усередині, там, де гроші лежать. «Хтось тут ходить», — думають розбійники.</p>
	<p>Зібрався один розбійник і пішов шукати. А той, що взяв тіло, пішов до кравця, і тіло зшили. І поховали цілого. А розбійник трафив якраз до того кравця, що зшивав тіло. Та й питає:</p>
	<p>— Що ти при такім поганім світлі шиєш?</p>
	<p>— Та я при такім світлі тіло порубане зшивав та й добре видів. А розбійникови цего й треба було. Каже він:</p>
	<p>— Може би, ви мене повели туди, де це тіло було, бо я ще такого не видів? Я вам дам гроші.</p>
	<p>— Добре.</p>
	<p>Той повів його, але лиш вулицю показав, а не дім. А розбійник позначив на тій вулиці усі п’ять воріт.</p>
	<p>І що розбійники роблять? Шиють з шкір дванадцять збанків&nbsp;<sup>*</sup>. В кожен збанок лізе один розбійник, а в останній, дванадцятий, налили оливи. І приїхали до того самого бідного, що золото в них брав. Один був за фірмана, і він упросився в бідного на ніч. Каже:</p>
	<p>— Я везу оливу продавати.</p>
	<p>І ліг він спати. А «олива» на возі в збанках.</p>
	<p>Жінка вийшла вночі з хати, а з одного збанка хтось каже:</p>
	<p>— Вже час?</p>
	<p>Вона прислухалася — тихо. Та й ковтає вона в збанки і чує, що вони порожні. А там були розбійники, і тільки в однім збанку була олива. Вона набрала тої оливи, нагріла добре і всипала в кожний збанок. І всіх рабівників попарила. Лиш один з них утік. І той, що був у хаті, втік. Два утекло, а десять пропало. Чоловік рано встає.</p>
	<p>— Де купець? А. жінка каже:</p>
	<p>— Тихо. Треба в гною копати яму та то все поховати. І так вони збулися розбійників і забрали всі гроші.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__footnotes">
			<p><sup>*</sup> Зба́нок — дзбан.</p>
		</div>
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Село Старі Кути, Косівського району, Івано-Франківської області 8 квітня 1984 року Федюк Одокія Василівна (1900 року народження)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Гуцульщини/">Фольклор Гуцульщини</a></li>
	</ul>
</footer>
<!--#include virtual="/-/inc/general__page_end.inc" -->
