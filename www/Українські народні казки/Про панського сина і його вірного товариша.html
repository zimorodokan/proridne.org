<!--#include virtual="/-/inc/general__page_start.inc" -->
<title>Про панського сина і його вірного товариша ☼ Українська народна казка ☼ Народна творчість</title>
<meta name="Description" content="Українська народна казка Покуття «Про панського сина і його вірного товариша» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Про панського сина і його вірного товариша.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Про панського сина і його вірного товариша <br><span class="article__headerDescription">Українська народна казка Покуття</span></h1>
	<p>Жили собі пан і пані. І був у них маленький хлопчик, що недавно вродився. Заслабла його мама й померла. Через два роки тато його оженився, бо дитина маленька. Та й виростає хлопчик при мачусі. Потому, як він виріс великий, питає свого тата:</p>
	<p>— Тату, хто то в нас такий файний на портреті?</p>
	<p>Тато зразу не хотів казати, а потому признався, сказав:</p>
	<p>— Це твоя мама.</p>
	<p>— А чого ви мені, тату, казали, що то моя мама? Се він про мачуху говорить. А тато каже:</p>
	<p>— Я не хотів тобі признаватися. Се не мама твоя, а мачуха. Та й думає вже хлопець женитися, сказав татови. А тато йому:</p>
	<p>— Бери женися. А він каже:</p>
	<p>— Як найду таку файну дівчину, як моя мама, то оженюся, їздив він світом більше, як рік. Приїхав додому та й каже татови:</p>
	<p>— Я багато їздив, багато видів дівчат, а такої файної, як моя мама, не здибав. То й женитися не буду.</p>
	<p>Пан задумався над тим. Де найти таку дівчину, аби син сподобав її і оженився?</p>
	<p>А в той час була велика посуха, скрізь бракувало води. А в сего пана була велика керниця, що в ній було багато води. Пан подумав: «Я розішлю скрізь афіші, що можуть приїздити до мене люди по воду».</p>
	<p>І розіслав він такі афіші. Люди зачали їхати з усіх сторін до тої керниці брати води. А пан дав там такого чоловіка, аби він передивлявся, де є файна дівчина. І щоб питав. Хто прийде води брати, а він питає:</p>
	<p>— Де є така файна дівчина, аби оженився син сего пана.</p>
	<p>Ніхто не чув, ніхто не знає. Нарешті приходить брати води один чоловік в середнім віці. А той чоловік його питає:</p>
	<p>— Може, ви чули про дуже файну дівчину? А він каже:</p>
	<p>— Чув я, що в одного царя є золота дівчина, але се дуже далеко. Він бере того чоловіка, приводить до пана та й каже:</p>
	<p>— Осей чоловік чув про золоту дівчину, цареву доньку, але той цар дуже далеко жиє.</p>
	<p>А пан каже:</p>
	<p>— Слухай, чоловіче, поїдь з моїм сином до того царя, а я тобі дам, що схочеш.</p>
	<p>Чоловік йому:</p>
	<p>— Поїду.</p>
	<p>Пан дав синови й тому чоловікови щонайсильніші коні, дав на дорогу багато грошей, і вони поїхали. Їхали дуже-дуже довго, заїхали в ліс та й дуже помучилися. Треба десь відпочити. Найшли в лісі маленьку хату. Заходять до тої хати, а там коло маленького столика сидить старий дід. Вони поздоровкалися, а дід до них не відозвався.</p>
	<p>Вони кажуть:</p>
	<p>— Діду, прийміть нас на ніч.</p>
	<p>А дід мовчить і мішає карти. Цілий час карти мішає. А се вже ніч. Куди йти? Каже той старший лановому сину:</p>
	<p>— Мусимо тут ночувати, бо куди вночі йти?</p>
	<p>Щось вони там мали з собою в торбині, повечеряли і дають їсти дідови. А дід їсти не хоче і не обзивається. Мовчить і карти мішає. Каже сей чоловік до хлопця:</p>
	<p>— Ти лягай під кухню спати, а я буду на порозі.</p>
	<p>Молодий ляг під кухню та й заснув, бо змучений був, а той чоловік приклонився на поріг, але не спить, боїться спати. Бо не знає, що може бути вночі.</p>
	<p>Чує той чоловік уночі, якийсь дзвінок задзвонив. Дід вийшов і утворив двері. До хати залітають три голуби. Сіли вони на стіл коло діда і говорять:</p>
	<p>— Діду, хто се у нас ночує? Дід їм:</p>
	<p>— Я не знаю хто.</p>
	<p>Тоді каже одна голубка:</p>
	<p>— Я чула, що в царя є золота дівчина. Там і там вона, далеко. І до неї їде один хлопець, панський син, женитися.</p>
	<p>А друга голубка каже:</p>
	<p>— До неї вже багато приїздило цісарів. І котрий лиш подивиться їй у очі, так стає каменем.</p>
	<p>А третя голубка каже:</p>
	<p>— А я чула, що хто до неї їде, то би їхав прямою дорогою. Аби не звертав убік, на другу дорогу. А як приїде до неї, вона буде давати вино. Аби він то вино не пив, лиш кушав.</p>
	<p>Тоді три голубки перемінюються на дівчата і лягають спати. А рано, лиш розвиднилося, сей чоловік будить хлопця, і виходять вони надвір. Посідали на коні та й поїхали до того цісаря.</p>
	<p>Їхали вони, їхали, дивляться, а там дві дорозі — направо і наліво. Каже сей чоловік:</p>
	<p>— Будем їхати дорогою направо. Але сідаймо поснідати. Сіли вони снідати, а чоловік каже хлопцеви:</p>
	<p>— Ти чув, що говорили тоти голубки? А хлопець йому:</p>
	<p>— Та де чув, як я спав? І чоловік розказав:</p>
	<p>— То тепер слухай мене, що я скажу. Не виконаєш, то смерть буде нам. Як приїдеш до тої дівчини і зайдеш до покою, аби-с на ню не дивився. Лиш на ноги до колін можеш дивитися. Бо як подивишся в очі, на лице, то станеш каменем. Вона буде давати тобі пити вино. Аби-с його лиш кушав, а решту назад себе висипав. І за першим келішком не дивися на ню, за другим келішком не дивися. Аж за третім, як покушаєш його, подивися на ню, але не в очі. Іди, а я тут лишаюся. Найду собі десь хату та й буду тут ночувати. А як ти се виконаєш, то приїдеш до мене.</p>
	<p>Але то все було розділено на три дни. Три рази мав він до неї йти. Пішов хлопець першої днини. Там йому показали, у котрий покій заходити. Він іде і думає, що таки вже хотів би видіти, чи вона така файна, як його мама. Але стримує себе, боїться, слухає того, що йому товариш сказав. Увійшов до того Покою, а дівчина сидить на троні і до него не говорить, лиш дає йому пити вина третину келішка. Він трошки покушав, а то висипав назад себе. І у двері, і пішов. Дівчини не видів, лиш ноги. Прийшов він до тої хати, де його товариш ночував, а товариш питає:</p>
	<p>— Ну як, що там? А він каже:</p>
	<p>— Я видів лиш ноги.</p>
	<p>— А вино пив?</p>
	<p>— Покушав та й решту висипав. Але, — каже, — як я виходив з покою, то перед покоєм такого каміння було, що я ледве обійшов його.</p>
	<p>А товариш каже:</p>
	<p>— То з тих женихів, котрі до неї приходили, стало каміння. Стережи себе, аби і з тебе не був камінь.</p>
	<p>Та й полягали спати.</p>
	<p>На другий день рано встали, поснідали. Та й пішов він знов до неї. Ввійшов до покою і подивився на ню до пояса. Далі не дивиться. Вона йому наливає половину келішка вина і дає пити. Він трошки покушав, решту висипав назад себе. І в двері, і пішов.</p>
	<p>Прийшов він до товариша, а той питає:</p>
	<p>— Ну, як там було? А він каже:</p>
	<p>— Уже-м видів до пояса. А вина не пив, лиш покушав. На третій день іде він до неї знов. Каже товариш:</p>
	<p>— Тепер покушаєш вина і подивишся на неї в зріст. Чи сподобається вона тобі.</p>
	<p>Зайшов він до покою, дівчина насипала йому повен келішок вина та й подала. Він половину того вина випив і подивився в її обличчя. І дуже собі її сподобав. А вона подивилася на него і також собі сподобала його. Та й тоді каже:</p>
	<p>— Ну, будеш мій чоловік, бо лиш ти утримався передо мною. Тоді сказала дівчина свому татови:</p>
	<p>— Тату, я вже найшла собі жениха.</p>
	<p>Тато зрадів, бо кілько було женихів, і ніхто ще перед нею не утримався, аж сей утримався. Зробили вони весілля, а сей його товариш був йому за дружбу. Тоді пише він додому, до свого тата: «Я оженився. Приготуйтеся там, бо приїду з жінкою».</p>
	<p>А та мачуха дуже його не любила ще з малої дитини. І завидувала йому, що він оженився. Та й подумала собі: «Як він приїде з жінкою, то мене можуть відци вигнати». Пішла до знахарки і зачала се розказувати. Та й каже:</p>
	<p>— Що робити, аби вони не приїхали додому? А знахарка каже:</p>
	<p>— Як будуть уже їхати додому, то дадуть вам знати. А ви аби пририхтували келішок отруї. Вийдете проти них і ту отрую аби-сте подали молодій. Скажете, аби випила вина за молодих щастя. А чоловік ваш аби усідлав дурного коня, котрий ще не був надворі: аби син сів на того коня, то він занесе його в саме море.</p>
	<p>І мачуха сказала чоловікови:</p>
	<p>— Я нап’юся вина до молодої, а ти би всідлав того коня молодого, аби він сів на него і їхав проти тебе.</p>
	<p>Як довідалися вони, що діти вже зближаються, під’їжджають додому, пан сказав, щоб насідало багато хлопців на коні і їхали напроти молодих. І того коня всідлали: пан веде його, а пані йде з вином. Вони їдуть обидвоє у бричці і той товариш з ними. Пані підходить до брички, поздоровляє їх і подає келішок з вином, а товариш потихеньку сказав їй:</p>
	<p>— Не пий, висип.</p>
	<p>Тато підходить з конем і каже:</p>
	<p>— Сину, сідай на коня. Я хочу, щоби ти їхав на подвір’я на кони. А товариш тихо сказав:</p>
	<p>— Не сідай на коня.</p>
	<p>Мачуха подає вино, вона не п’є, виливає його. А син на коня не сідає. Каже:</p>
	<p>— Тату, я слабий, не можу. Іншим разом сяду та й поїду. Тоді тато сказав іншому хлопцеви, рядовому:</p>
	<p>— Сядь на коня і заведи його до стайні.</p>
	<p>А той як на коня сів, то кінь так з ним полетів, що ніхто й не чув жодної відомости про него.</p>
	<p>Молоді заїхали на подвір’я, і пан робить дома баль, що син оженився й приїхав. Його товариш залишився жити в них, та й собі прекрасно жиють.</p>
	<p>А мачуха далі щось шукає. Увечір лягають молоді спати. Та й чоловік лягає, а жінка каже, що вона щось слаба. А його товариш каже:</p>
	<p>— Я хочу посидіти сю ніч у тім покої, де молода пані буде спати. Він знає, що то щось небезпечне має бути з нею. А молодий сказав:</p>
	<p>— Пересидиш, але я все одно дав під двері два сторожі.</p>
	<p>— Най буде, — каже товариш.</p>
	<p>Та й лягла пані спати. А він поклав собі крісло в покої та й сидить. А два сторожі в коридорі пильнують, аби ніхто не зайшов туди. Світло в покою горить, він не гасив. Дивиться він, а то в мурі діра велика, і лізе з тої діри сильна гадюка. Залазить до покою, і не лізе д’нему, але лізе туди, д’молодій жінці. А там був на клинку меч її чоловіка. Він хапає той меч і зарубує гадюку. Утворив вікно, і викинув через вікно. В покою зробився гуркіт. Кров з гадюки побризкала пані лице. Він пішов і язиком ту кров злизав, бо то була така кров, що спалювала шкіру. Полиже й плюне, полиже й плюне. А сторожі, що пантрували під дверима, витягли з дірочки ключ і дивилися, що там твориться. І чого там гуркіт такий? А він сказав тим сторожам, аби утворили двері. І пішов собі, і десь там доночовував надворі.</p>
	<p>Рано всі повставали. Встав молодий пан, та й молода пані встала. І сей зачинає розказувати. Показав молодому гадюку порубану, подивилися, що кров скрізь побризкана.</p>
	<p>А сторожі, що під дверима були, нічого не казали йому, але сказали мачусі:</p>
	<p>— Ми виділи, як він пані цілував.</p>
	<p>Але нічого. Живуть вони собі далі добре, в згоді. А почерез рік у сих молодих людей народжується дитина. Молодий пан хоче хрестини справляти. А мачуха пішла до тої знахарки та й розповіла їй:</p>
	<p>— Вона привела собі якогось другого, цілується з ним, а сей дурний хоче ще хрестини справляти.</p>
	<p>Наговорила їй всякого, а та знахарка каже:</p>
	<p>— Я дам тобі отруї, а ти всип йому, тому чоловікови, до їди, і він стане мертвим муром.</p>
	<p>Та вже завтра мають бути хрестини, а мачуха давала тому чоловікови обідати і капнула до їди тої отруї. Чоловік з’їв той обід, відійшов пару кроків від тої кімнати і перемінився на кам’яну стіну.</p>
	<p>А молодий як се вздрів, зачав дуже плакати перед тою стіною. Та й каже:</p>
	<p>— Товаришу, що ти зробив, що ся стало? Та ж я тебе мав за кума брати!</p>
	<p>Плаче він і плаче. І чує він, з муру щось говорить до него.</p>
	<p>— Завтра, як прийдуть гості і прийде ксьондз хрестити дитину, ти би дитину украв з колиски і поклав під сю стіну.</p>
	<p>На другий день заїжджаються гості. Пан привіз ксьондза. Усі лагодяться там до хрестин. Жінка лишила дитину в колисці та й пішла помагати лагодити. А він забіг до покою, ухопив дитину з колиски і поклав під стіну. Дитина зачала плакати, а він узяв пальцем сльозу з лиця і помастив стіну.</p>
	<p>Жінка вбігає до покою, а дитини нема. Зачала кричати і плакати:</p>
	<p>— Де дитина поділася?!</p>
	<p>А з тої стіни зробився його друг — такий, як був, узяв дитину на руки і заніс до хати. Дав тій пані в руки і сказав:</p>
	<p>— Я ваш кум.</p>
	<p>Мачуху прогнали, щоб її там більше не було. І зачали тоді всі балювати: їсти, пити, гуляти. Так закінчилися хрестини. А разом з хрестинами закінчилася байка.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Торговиця, Городенківського району, Івано-Франківської області 7 вересня 1987 року Гринюк Євдокія Михайлівна (1917 року народження)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Покуття/">Фольклор Покуття</a></li>
	</ul>
</footer>
<!--#include virtual="/-/inc/general__page_end.inc" -->
