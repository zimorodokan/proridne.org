<!--#include virtual="/-/inc/general__page_start.inc" -->
<title>Як хлопець визволив дітей ☼ Українська народна казка ☼ Народна творчість</title>
<meta name="Description" content="Українська народна казка Гуцульщини «Як хлопець визволив дітей» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Як хлопець визволив дітей.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Як хлопець визволив дітей <br><span class="article__headerDescription">Українська народна казка Гуцульщини</span></h1>
	<p>Запанував у однім великім селі дідько. Ходить собі по селі, заходить у кожну хату. Але у вигляді бідного старця. Торбина почерез плече, паличка в руці. Як зачне з одного краю села іти в другий край, то люди йому надають всякого, хто що має. Кусок хліба, яйце, горня молока. Кажуть люди йому:</p>
	<p>— Вуйку, йдіть уже в друге село. Та ви недавно були в нас.</p>
	<p>— Я був не в однім селі. То ніде мені так не давали люди, як у вашім селі. Прогонили мене. А в вашім селі дуже чемні люди. Мені вони сподобалися. Я не піду з вашого села.</p>
	<p>Але люди щось догадувалися. Пропадали з цего села то хлопець, то дівчина. І не можуть найти їх ніде. Подумали люди: «Чи не цей затуманює і вибирає наших дітей?» Зійшлася в одну хату громада людей. Зачали радитися.</p>
	<p>— Чи це не є дідько, цей, що ходить хата від хати? Чи це не він викрадає молодих людей із нашого села?</p>
	<p>Врадили, що все залежить від цего чоловіка.</p>
	<p>— Треба його сперти та й попитатися в него з криком, відки він є і де він родився.</p>
	<p>Так і зробили. Ймили його в одній хаті.</p>
	<p>— Ну, вуйку, було, що було дотепер, а тепер ми хочемо знати, відки ви є родом і де ваша хата. Бо відколи ви зайшли в наше село, відтоді пропадає в нас то парубок, то дівка без вісти.</p>
	<p>Він їм відповідає:</p>
	<p>— Великий мій світ, а моя хата аж за Червоним морем.</p>
	<p>— А як ви тим морем добулися? Ми колись десь чули про то море.</p>
	<p>А він каже їм:</p>
	<p>— Я не пливу, а лечу. Так що вам за це засі&nbsp;<sup>*</sup>.</p>
	<p>Уздріла громада, що це дідьча сила, і ніхто це не годен побороти. Та й лишили цего «вуйка».</p>
	<p>Далися вони на пораду на інші села. Котрий би знайшовся такий чоловік, що міг би вигнати з села «вуйка». Розказували людям по всіх селах. І в однім селі найшовся одинадцятьлітній хлопець. Попросили у його мами, щоби пустила його в село, де находився «вуйко». Той хлопець був дуже хитрий і мудрий.</p>
	<p>— Я піду з вами, люди, у ваше село, але мусите брати зо мною мою маму, бо я в мами лиш оден. Мама без мене буде дуже плакати. Бо мені треба з тим «вуйком» довго товаришувати.</p>
	<p>Громада попросила маму:</p>
	<p>— Йдіть, вуйночко, з хлопцем у наше село. Ми вам будемо платити, хату вам дамо.</p>
	<p>Пристала жінка піти з хлопцем у то село, до тої громади. Дали мамі хату. Хлопець сказав:</p>
	<p>— А де той «вуйко», що ви на него нарікаєте?</p>
	<p>— А він, — кажуть, — через три-чотири дні надійде в цю хату.</p>
	<p>І прийшов «вуйко» в ту вдовину хату. Сів на лавицю, хохнув на маму того хлопця своїм воздухом, і маму зломив твердий сон. А хлопцеви «вуйко» каже:</p>
	<p>— Підеш зо мною. А хлопець питає:</p>
	<p>— Куди?</p>
	<p>— У такий край веселий, що ти ще зроду не видів такого краю.</p>
	<p>Прийшли вони до великої води. Взяв «вуйко» хлопця за плечі, летом перештрик воду, і пішли вони оба далі. У ліси пішли. І дійшли до великої печери. Печера сама отворилася, і хлопець уздрів там багато хлопців і дівчат. І всі заплакали, як уздріли цего хлопця. А там заходить баба та й погрожує їх. Передає чорт ті бабі цего хлопця та й каже:</p>
	<p>— Сокоти мені цего хлопця, бо я цего хлопця дуже полюбив. А хлопець каже чортови:</p>
	<p>— Якщо ви мене так полюбили, то скажіть цій бабі, аби вона мене трохи пускала прогулюватися на білий світ. А я буду прогулюватися та й назад приходити в вашу печеру.</p>
	<p>Чорт погодився.</p>
	<p>Чорт пішов собі далі в світ здобувати людей. А хлопчина вздрів муки тих дітей у печері і пішов шукати по світі сили, аби побороти чорта і визволити з неволі дівчат і хлопців. Ішов він, що йшов, і надибав хатину. На приспі сидів дідок, старенький, бородатий. Хлопчик сів коло дідуся, сплакав і сказав:</p>
	<p>— Дайте мені, дідусю, таку поміч, щоби я визволив з чортівської печери усіх своїх товаришів.</p>
	<p>Поплескав дідусь хлопчика по плечі та й сказав йому:</p>
	<p>— А ти знаєш ту печеру?</p>
	<p>— Знаю, знаю, дідусю. Я з неї вийшов. Дідусь витяг з кишені ножиці та й гребінь.</p>
	<p>— Коли чорт прийде із світу, ти приластися до него та й скажи йому: «Дайте я вам втну нігті на руках та й на ногах. Та й я вас так люблю, вуйку, що хотів би, аби ви скупалися». Коли скупаєш його, то втнеш йому нігті. А цим гребенем зчешеш його. Але аби ти чесав йому волосся не назад, а на очі. Коли ти втнеш йому з рук та й з ніг нігті, вся сила з него упаде. А як волосся на очі зачешеш, то засліпиш йому очі навіки, бо ці ножиці і цей гребінь чарівні.</p>
	<p>Хлопець втішився, прибіг до печери. Баба втішилася, що не втік.</p>
	<p>Прийшов її чоловік із світу, розказала вона йому все.</p>
	<p>— Цей хлопець у нас надійний. І чортови то вдалося.</p>
	<p>Одного разу каже хлопець чортови:</p>
	<p>— Я би вас, вуйку, хотів з люби&nbsp;<sup>*</sup> скупати.</p>
	<p>«Вуйко» погодився, хлопець скупав його, втяв нігті з рук і з ніг і волосся зчесав на очі. І чорт ув’яв, як повісмо. Вся сила впала з него. І заснув він твердим сном. Хлопець зібрав усі дівчата й хлопці і сказав:</p>
	<p>— За мною ідіть.</p>
	<p>Вийшли вони з печери, змучені, стомлені і пішли. І повів їх хлопець попри хати того діда.</p>
	<p>— Подякуйте цему дідусеви. Це він визволив вас з поганих чортівських рук.</p>
	<p>Діти обіймили дідуся, обцілували. Тоді сказав хлопець дідусеви:</p>
	<p>— Перевезіть нас, дідусю, через цю велику ріку.</p>
	<p>— Най буде. Ідіть за мною, — сказав дідусь.</p>
	<p>Прийшли вони до води, дідусь витяг з-під плеча чарівний прут, вдарив по воді, і вода розступилася. І дітвора пішла сухим шутром&nbsp;<sup>*</sup> на той бік. Вода зійшлася, і дідусь лишився собі на тім березі. Діти подякували йому.</p>
	<p>Хлопець пішов у своє село і повів усіх за собою. Родичі дуже врадувалися, що увиділи своїх дітей. І на цім конець.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__footnotes">
			<p><sup>*</sup> За́сі — зась!</p>
			<p><sup>*</sup> Люба́ — любов.</p>
			<p><sup>*</sup> Шуте́р — щебінь.</p>
		</div>
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Хутір Калинки́, Косівського району, Івано-Франківської області 1 лютого 1986 року Колобейчук Григорій Дмитрович (народж. 1930)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Гуцульщини/">Фольклор Гуцульщини</a></li>
		<li><a href="/Українська міфологія/Чорт.html">Чорт в українській міфології</a></li>
	</ul>
</footer>
<!--#include virtual="/-/inc/general__page_end.inc" -->
