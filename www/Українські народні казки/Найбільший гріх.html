<!--#include virtual="/-/inc/general__page_start.inc" -->
<title>Найбільший гріх ☼ Українська народна казка ☼ Народна творчість</title>
<meta name="Description" content="Українська народна казка Бойківщини «Найбільший гріх» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Найбільший гріх.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Найбільший гріх <br><span class="article__headerDescription">Українська народна казка Бойківщини</span></h1>
	<p>Мали батьки єдного сина. Він ходив у школу і дуже гарно ся вчив. Так гарно ся вчив, що батьки мали дуже-дуже велику пошану. За те, що вони такого сина виховали. А потім став він не приходити додому, як перше приходив.</p>
	<p>— Я, — каже, — спізнююся, бо мене вчитель залишає інших учнів научувати.</p>
	<p>А потім прислали зі школи сказати, би родичі прийшли до школи. Родичі пішли, а там питаються:</p>
	<p>— Чому ваш син не приходить до школи? Так файно вчиться і не приходить. Що він, хворий чи що?</p>
	<p>А вони повідають:</p>
	<p>— Та ми посилаємо його в школу. Не знаєм, де він є. Він, — кажуть, — не приходить домі.</p>
	<p>Та й нема сина. А родичі вже остаріли, вже доживали. Приходить хтось уночі і стукає у вікно. Вони й кажуть:</p>
	<p>— Хто там?</p>
	<p>— Пускайте до хати.</p>
	<p>Вони пустили до хати, а той зайшов і каже:</p>
	<p>— Давайте гроші. Вони зачали плакати:</p>
	<p>— Ми не маєм грошей.</p>
	<p>Тоді він що робить? Узяв і на смерть їх забив. Забрався й пішов геть. А то був їх син, і родичі того не знали.</p>
	<p>Наколи він таке злочинство зробив, убив тата й маму, мав він то на душі і не міг спати. І вже остарів, і знає, що зле зробив, і хоче того гріха спокутувати. Іде священик людину сповідати, а він каже:</p>
	<p>— Отче духовний, я маю до вас велике питання.</p>
	<p>— Що ви, — каже, — хотіли? Він йому:</p>
	<p>— Я би хотів, отче духовний, щоби ви мене висповідали. Бо я, — каже, — великий гріх зробив.</p>
	<p>Священик йому:</p>
	<p>— Прийдіть, я вас висповідаю.</p>
	<p>Приступив він до сповіди, і зачинає його священик питати:</p>
	<p>— Який ти гріх зробив? А він:</p>
	<p>— Я тата й маму вбив. Священик дістав страх і каже:</p>
	<p>— Я тебе не буду сповідати. Іди.</p>
	<p>Він два роки ходив і всюди обійшов. І як скаже, що він тата й маму вбив, так від него священики тікають. Підійшов він ще до єдного священика. Той священик мав вісімдесять вісім років. Старенький був, старенький. Зачав він його сповідати. Питає його:</p>
	<p>— Що ти на своїм життю наробив?</p>
	<p>— Я, — каже, — вбив тата й маму. Каже священик:</p>
	<p>— Раз ти таке зробив, я тобі таку покуту завдам. Маєш, чоловіче, піти і знайти молоденьку суху яблінку. Маєш її викопати і посадити десь у городі. Маєш носити в роті воду і її підливати, щоби вона вродила яблука. А як вона вродить, маєш прийти до мене і мене закликати. Я подивлюся на ту яблінку.</p>
	<p>І носив він у роті воду, і підливав суху яблінку. Так підливав, може, рік, а може, й більше. І вона зазеленіла, і вродила яблука. Тоді він пішов до того старого священика і сказав, що вже яблінка родить яблука. Священик прийшов, подивився і каже:</p>
	<p>— Дуже гарно. Маєш цю яблінку так обскубти, щоби й єдно яблуко дармо не пропало.</p>
	<p>І він обскуб ту яблінку, хіба два яблука ся остало — не міг їх ані зірвати, ані стрясти. Тоді каже до священика:</p>
	<p>— Що я маю робити? Як я їх маю зняти?</p>
	<p>— Ти їх не знімеш, бо то твої тато й мама, — сказав священик. — Ти того гріха не спокутуєш.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Урич, Сколівського району, Львівської області 14 грудня 1990 року Швед Гринь Миколайович (1911)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Бойківщини/">Фольклор Бойківщини</a></li>
	</ul>
</footer>
<!--#include virtual="/-/inc/general__page_end.inc" -->
