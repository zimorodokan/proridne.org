<!--#include virtual="/-/inc/general__page_start.inc" -->
<title>Про кука ☼ Українська народна казка ☼ Народна творчість</title>
<meta name="Description" content="Українська народна казка Про Тварин (звірів) «Про кука» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Про кука.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Про кука <br><span class="article__headerDescription">Українська народна казка про тварин</span></h1>
	<p>Перший був старший птах кук. Жінка звеліла йому зібрать птаство і зробить із кісток їх гніздо. Усі позлітались, тільки крука нема. [Кук] вийшов і питає:</p>
	<p>— Все птаство є? Кажуть:</p>
	<p>— Крука нема.</p>
	<p>Нема його день, нема й другий. Птаство сидить два дні не ївши. На третій день прилітає крук.</p>
	<p>— Де ти був? — питає його кук.</p>
	<p>— Літав по світу, розглядував, чого більше: гір чи долин.</p>
	<p>— Чого ж більше?</p>
	<p>— Долин, — каже.</p>
	<p>— Брешеш, — каже, — повинно бути по половині.</p>
	<p>— Долин, — каже, — більше, бо я тую гору за долину рахую, де вода стоїть.</p>
	<p>Кук одпустив птаство попоїсти, а на другий день велів усім зібраться. На другий день усі птахи позлітались, тільки крука нема. Кук вийшов і питає:</p>
	<p>— Є все птаство?</p>
	<p>— Крука, — кажуть, — нема.</p>
	<p>Нема його день, нема його другий; сидить птаство уже два дні не ївши. На третій день прилітає крук. Кук вийшов і питає: — Де ти був?</p>
	<p>— Вередував дерево: чи більше сухого, чи більше зеленого.</p>
	<p>— Якого ж більше?</p>
	<p>— Сухого, — каже.</p>
	<p>— Брешеш. Зеленого більше.</p>
	<p>— Ні, — каже, — сухого більше, бо я й те дерево за сухе рахую, що хоч одна голлячка суха.</p>
	<p>Кук одпустив птаство попоїсти, а на другий день велів усім зібраться. На другий день злетілось усе птаство, а крука нема. Ждуть його день, ждуть його і другий день — нема крука. На третій день прилітає крук. Кук його і питає:</p>
	<p>— Де ти був?</p>
	<p>— Літав по світу.</p>
	<p>— Що ти робив?</p>
	<p>— Вередував, чого більше: жінок чи чоловіків.</p>
	<p>— Чого ж більше: жінок чи чоловіків?</p>
	<p>— Жінок, — каже, — більше.</p>
	<p>— Брешеш, — каже.</p>
	<p>— Жінок більше, бо я того чоловіка за жінку рахую, що жінку слуха.</p>
	<p>Кук тоді собі по голові пустив: «Се погано, це й я жінку хотів послухать». І сказав їй, що її вже не послухає.</p>
	<p>Птаство збунтовалось і хотіло вибрать старшого. Сокіл сказав:</p>
	<p>— Я його заб’ю, тільки викличіть на гору.</p>
	<p>Дуб стояв над горою над тією. Зозулька почала дразнить; прилетіла до нори і все:</p>
	<p>— Куку! Куку!</p>
	<p>Кук розсердився, виліз із нори — вона на дерево. Він у нору. Злетіла зозуля з дерева, прилетіла до нори:</p>
	<p>— Куку! Куку!</p>
	<p>Кук розсердився, виліз із нори — вона на дерево. Кук сховався у нору. Вона знову:</p>
	<p>— Куку! Куку!</p>
	<p>Кук в третій раз погнався за нею і сів на сук. Сокіл і убив його. Той упав. Птаство не знає, чи він убитий. Зозулька все нижче підлетить та все:</p>
	<p>— Куку! Куку!</p>
	<p>Він мовчить. А далі вже сіла коло його, а після на його: — Куку!</p>
	<p>Він мовчить. Тоді вона:</p>
	<p>— Хи-хи!.. Кукуку по куку!</p>
	<p>Сокіл став на місце кука. Зозуля, як летіла, ще дразнить кука; то знесла яйце — другі птиці взялись висидіть. З того часу вона на своїх яйцях не сидить.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p>Про кука. Н. П. Андреев, Указатель сказочных сюжетов по системе Аарне. Издание государственного Русского географического общества, Л., 1929. — *981/І. Зап. у с. Косенів Новоград-Волинського пов. Волинської губ. Час запису не зазначений. Труды этнографическо-статистической экспедиции в Западно-Русский край. Материалы и исследования, собранные д. чл. П. П. Чубинским, т. I, СПб., 1872; т. II, 1878., II, стор. 110—112.</p>
			<p><a href="/Український фольклор Книги/Іван Березовський ☼ Казки про тварин/">Казки про тварин</a> (Українська народна творчість) — Київ: Наукова думка. — 1976 — 575 с.</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
</footer>
<!--#include virtual="/-/inc/general__page_end.inc" -->
