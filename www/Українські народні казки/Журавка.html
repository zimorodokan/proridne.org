<!--#include virtual="/-/inc/general__page_start.inc" -->
<title>Журавка ☼ Українська народна казка ☼ Народна творчість</title>
<meta name="Description" content="Українська народна казка Полтавщини «Журавка» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Журавка.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Журавка <br><span class="article__headerDescription">Українська народна казка Полтавщини</span></h1>
	<p>Дуже давно в одному селі жили дід з бабою. І дуже вони сумували, що в них не було дітей. Якось зимового вечора пішов дід у ліс по дрова. Назбирав гілок, хмизу, закинув в’язку на плечі і пішов додому. Коли чує жалібний крик. Дивиться, аж то журавлик потрапив у пастку, стогне, кличе на допомогу.</p>
	<p>— Потерпи трішки, зараз я тебе звільню, — сказав дід.</p>
	<p>Звільнив дід журавлика, та й полетів той курличучи. А ввечері сіли дід з бабою вечеряти, аж хтось стукає.</p>
	<p>— Хто б це міг бути так пізно?</p>
	<p>Відчинив дід двері, бачить, стоїть дівчина вся в снігу.</p>
	<p>— Заметіль, не видно нічого, я й заблукала.</p>
	<p>Запросили дід з бабою дівчину до хати. А вона була красива, лагідна. І запитав дід:</p>
	<p>— Як тебе звати?</p>
	<p>— Журавка, — відповіла дівчина.</p>
	<p>Сподобалась старим дівчина і стали вони її просить залишитися у них. З радістю погодилася Журавка залишитися в діда з бабою, бо нікого на цім світі у неї не було. І вирішила вона наткати полотна з вдячності за їх доброту. Тільки попросила, щоб ніхто не підглядав за її роботою. І через три дні винесла вона чудову тканину: по червоному полю золоті журавлі летять. А сама Журавка ніби хвора з кімнати вийшла, аж захвилювався дід.</p>
	<p>Незабаром прийшов купець, що скуповував по селах полотно у селян, та й запитав у бабусі, чи напряла вона. І показала йому бабуся тканину, що напряла Журавка. А там золоті журавлики, неначе живі, летять.</p>
	<p>— О, такої чудової тканини ще ніхто не бачив. Ваша донька чудова майстриня, — сказав купець і дав жменю золотих монет.</p>
	<p>Ніколи не бачили дід з бабою золота, зраділи. Пошили до свят чудову сукню Журавці, щоб усі бачили, яка вона красуня.</p>
	<p>Прийшла весна, пригріло сонечко. Прибігали сільські дівчата і хлопці, гукали Журавку на вечорниці. Зберуться навколо Журавки, а вона їм розповідає казки про різних чудернацьких птахів.</p>
	<p>Минув час. Знову прийшов купець по тканину. Та дід не хотів, щоб донька пряла, бо боявся, що вона захворіє. Але купець вмів умовляти. Дав він дідові гаманець із золотом і наказ, щоб через три дні тканина була готова. Зажурилися дід з бабою, шкода їм Журавки. Та вона заспокоїла їх:</p>
	<p>— Не сумуйте, не плачте. Через три дні тканина буде готова, ще й краща, ніж минулого разу.</p>
	<p>Пішла дівчина до своєї кімнати, зачинила двері, і запрацював станок ткацький. Три дні не виходила дівчина зі своєї кімнати. Раптом прийшов купець та й став питати за тканину. Дід з бабою не пускали його в кімнату до Журавки, але купець їх відштовхнув і відчинив двері.</p>
	<p>— Ой, там журавель! — злякано закричав він.</p>
	<p>Зайшли дід з бабою, а там і справді за станком стоїть великий птах. Полякались вони, а купець утік.</p>
	<p>Другого дня побачили дід з бабою, що лежить візерунчаста тканина та кругом журавлине пір’я розкидано. Гукнули дівчину, та не відізвалася вона, шукали, та не знайшли її. А увечері побачили журавлика, який курличучи, кружляв над їхньою хатою.</p>
	<p>— Журавка, це ж наша Журавка! — заплакали дід з бабою.</p>
	<p>Вони зрозуміли, що врятований дідом птах обернувся дівчиною. Гукали її, та вона не повернулася.</p>
	<p>Кажуть, далеко на озері бачили журавлика, на якому було зовсім мало пір’я, а він усе поглядав у бік, де залишилися дід із бабою.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>67 (4795а). Журавка. СУС —. Записала Сириця Аліна 2008 року. Сириця Тамара Василівна (1951). Полтавська область, Карлівський район, Попівка</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Полтавщини/">Фольклор Полтавщини</a></li>
	</ul>
</footer>
<!--#include virtual="/-/inc/general__page_end.inc" -->
