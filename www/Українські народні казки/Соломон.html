<!--#include virtual="/-/inc/general__page_start.inc" -->
<title>Соломон ☼ Українська народна казка ☼ Народна творчість</title>
<meta name="Description" content="Українська народна казка Буковини «Соломон» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Соломон.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Соломон <br><span class="article__headerDescription">Українська народна казка Буковини</span></h1>
	<p>Жили собі цар з царицею. Мали вони сина. І звали того сина Соломон. Цариця померла. Лишився цар із сином, та й оженився він на іншій царівні. Став Соломон підростати і зачав усім цікавитися. Узяв він з цариці кирпу, набрав повну кирпу нечистого сміття, висипав на вагу і важить. Цариця побачила то, і їй не сподобалося.</p>
	<p>— Що ти робиш? — питає вона.</p>
	<p>— Хочу зважити, який у цариці розум.</p>
	<p>Цариця розгнівалася, пішла до царя і розказала йому все.</p>
	<p>—...Твій син рівняє мій розум зі сміттям. Позбудешся сина, то буду жити з тобою, а як ні — піду від тебе.</p>
	<p>Цареви було жаль сина. Але жаль було й цариці. Вона сама була з іншої держави. Якби цариця пішла, то з тою державою могла бути війна. Прикликав цар вірного слугу свого і наказав:</p>
	<p>— Бери мого сина в ліс, убий його там, вийми з него серце і відрубай мізинний пальчик, щоб був для цариці доказ, що ти його вбив.</p>
	<p>Веде слуга Соломона лісом і плаче. Соломон його питає:</p>
	<p>— Чого це ви плачете, мій вірний слуга? Слуга говорить:</p>
	<p>— Я плачу тому, що веду тебе на страту. Цар звелів тебе вбити, витягнути з тебе серце і відрубати мізинний палець. Але я це не можу зробити.</p>
	<p>Тоді Соломон каже:</p>
	<p>— Палець свій я зараз сам відрубаю. А серце возьмемо з собаки. Так вони й зробили, і поніс слуга до царя серце й мізинний палець.</p>
	<p>А Соломон пішов світом.</p>
	<p>Пройшло немало часу. Над державою того царя декілька років не йшов дощ. Хто-то сказав цареви, щоб зробили золотий плуг і орали тим плугом — то буде врожай. Зробили того плуга і почали ним орати. А йде Соломон. Побачив він то і питає їх:</p>
	<p>— Що це ви робите? А слуги говорять:</p>
	<p>— Цар сказав, що як будемо орати золотим плугом, то буде врожай. Соломон Премудрий говорить:</p>
	<p>— Золотий плуг тут ні до чого. Оріть хоч стома золотими плугами; в них ціни немає і врожаю не ждіть. А як будуть іти дощі в маю, то буде врожай і без золотих плугів.</p>
	<p>Прийшли слуги до царя і розповіли йому, що їм сказав один юнак. Цар вислухав їх і з великою радістю сказав:</p>
	<p>— Ніхто не міг так відповісти, тілко мій син.</p>
	<p>Тоді дав цар усім наказ: усіх дітей з такого-то віку по такий, таких, як його син, зібрати в одне приміщення. Зібрали їх усіх і дали їсти. Але ложки дали їм метрові і поприв’язували їх до рук. Діти тілко дивилися на страву і не їли, бо не могли такими довгими ложками досягти рота. Проходячи понад тим будинком, Соломон побачив, що діти сидять з такими ложками, і запитав:</p>
	<p>— Чому ви не їсте? Діти відповіли:</p>
	<p>— Ложки довгі. Соломон їм каже:</p>
	<p>— А ви один одному давайте в рот.</p>
	<p>Так усі діти понаїдалися. Коли прийшли царські слуги і побачили, що все з’їджено, то спитали дітей:</p>
	<p>— Як це ви все з’їли?</p>
	<p>— А ми давали один одному.</p>
	<p>Діти відповіли:</p>
	<p>— Якийсь юнак нам сказав.</p>
	<p>Слуги побігли і розказали про це цареви. Цар зрадів і каже:</p>
	<p>— Це мій син.</p>
	<p>Але знайти Соломона слуги не змогли.</p>
	<p>Минали роки, і Соломон став дорослим. Він був хитрим і красивим, найкращим юнаком у царстві.</p>
	<p>У той час цариці захотілося робити бал. Запросили на той бал усіх розумних і красивих людей. Потрапив на цей бал і мудрий Соломон. Побачила цариця такого красеня і почала за ним стежити. Стежила до тих пір, поки не запросила його до танцю. Після танцю запросила його до себе в покої і веліла йому, щоб він узяв її на руки. Але Соломон Премудрий був хитріший за неї. Він почав їй про все розказувати: де по світі був, що бачив. Навіть спитав, що вона зробила з серцем і пальцем Соломона. Цариця побачила, що він без пальця, і стало їй ясно, що перед нею — сам Соломон. Вона зімліла і померла в него на руках. Побачили слуги, що цариця померла, і дали знати царю. Цар прибіг сердитий, але, як побачив Соломона і взнав, що перед ним його син, обняв, поцілував, і був бал не один день, а багато днів. І я там пив і гуляв, і по бороді текло, а в роті не було.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Романівці, Сокирянського району, Чернівецької області 5 січня 1980 року Біскупський Іван Михайлович (1934)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Буковини/">Фольклор Буковини</a></li>
	</ul>
</footer>
<!--#include virtual="/-/inc/general__page_end.inc" -->
