<!--#include virtual="/-/inc/general__page_start.inc" -->
<title>Іван і підземне царство ☼ Українська народна казка ☼ Народна творчість</title>
<meta name="Description" content="Українська народна казка Покуття «Іван і підземне царство» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Іван і підземне царство.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Іван і підземне царство <br><span class="article__headerDescription">Українська народна казка Покуття</span></h1>
	<p>В одній державі був цар, і захотів він поїхати на полювання. І поїхав, і в полюванні відбився від своїх товаришів, так, що не знав, де він, а де вони. Трубив, трубив — не давали йому відповіди. Він був дуже перемучений, втомлений і захотів води. І нараз трафилася йому керничка. Він хотів напитися, подивився, а в керничці пливає горнятко. Він лапав, лапав і не міг злапати його. Та й каже він:</p>
	<p>— Бог з тобою, я собі дам і без тебе раду.</p>
	<p>Та й опускає голову до води і п’є. Напився, хоче витягти голову з тої кернички — не мож, не пускає щось, тримає його у воді. Він спочатку мовчав, а тоді нарешті заговорив:</p>
	<p>— Ти пусти мене, — каже. І чує він голос:</p>
	<p>— Я тебе пущу, але підпишешся мені, що віддаш мені то, що в тебе вдома є, але ти про него не знаєш.</p>
	<p>Він подумав собі: «Я все знаю». Та й каже:</p>
	<p>— Я підпишу.</p>
	<p>І той його відпустив.</p>
	<p>І висунулася з кернички рука, а в ній документ.</p>
	<p>— Підпиши!</p>
	<p>Він підписав. І поїхав додому. Виїхав він нарешті з того лісу, під’їжджає і чує, що в него дома велика радість — син народився в него, наступник буде. Царевич народився. Цар дуже зрадів, але зразу ж і засмутився. Тому, що він за сина свого в лісі підписався.</p>
	<p>А син файно росте. Підріс і бачить, що тато цілий час сумний. Та й питає хлопчик:</p>
	<p>— Тату, скажіть, що вам? Чого ви такі сумні. А цар каже:</p>
	<p>— Тепер, сину, я признаюся. Я тебе втратив. Ти маєш іти до іншого царя.</p>
	<p>І розказав йому все, як було. І хлопець сказав:</p>
	<p>— Мені треба йти. Раз ви підписали договір, то треба його виконувати. Сів хлопець на коня і поїхав на ту поляну, де підписувався за него його тато-цар. Зліз він з коня, коня пустив і дожидає того чужого царя. І з’явився той цар і його забирає. І каже йому так:</p>
	<p>— Ти будеш звільнений, як виконаєш три моїх завдання. Перше завдання буде таке: буде стояти дванадцять дівок, і ти маєш пізнати, котра з них наймолодша. А тепер можеш іти відпочивати.</p>
	<p>Дали йому квартиру, і він пішов відпочивати. Та й страшенно переживає. Що буде? Коли чує, надлетіла пчілка та й бринить за вікном: «Пусти мене, пусти». Він пустив її. Пчілка влетіла і перекинулася на дівку. І каже:</p>
	<p>— Я наймолодша дівчина, і я хочу тобі допомогти. Як цар поставить нас дванадцять у ряд, щоби-с добре дивився. Як надлетить муха і сяде мені коло вуха, ти крикнеш: «Се моя!» І перекинулася вона на пчілку і вилетіла у вікно.</p>
	<p>А рано цар вишикував перед ним дівчат. Він на них дивиться, добре дивиться. І тут надлетіла муха і сіла їй коло вуха. І каже він:</p>
	<p>— Се моя. Тоді цар сказав:</p>
	<p>— Друге завдання таке. Маєш мені побудувати на сій ріці міст. Такий, щоб можна було по ньому їхати. Сильний міст щоб був. Як зробиш, буде добре. А тепер іди відпочивати.</p>
	<p>Пішов він на свою квартиру відпочивати. Прилетіла знов та сама пчілка і каже:</p>
	<p>— Лягай і спи до рання. Рано тебе викличуть. І все вже буде зроблене.</p>
	<p>І за одну ніч було збудовано такий міст. Бо та дівчина була чарівниця, і вона знала, як це зробити. Прийшов сам цар, провірив той міст — капітально зроблено. Так було зроблено, що й потяг по тім мості йшов.</p>
	<p>— А третє завдання, — сказав цар, — таке. Ти мені повинен зшити чоботи з соломи, щоби сіяли, як золото. І то маєш зробити завтра перед моїм престолом, мені на очах. Іди відпочивай.</p>
	<p>Пішов він на свою квартиру. І знов прилетіла пчілка і перекинулася на дівчину. І каже йому вона:</p>
	<p>— Що сказав цар? Яке завдання дав?</p>
	<p>Він розказав їй, яке завдання. А вона каже:</p>
	<p>— Тут ми вже не дамо ради. Треба тікати. Я тобі допомагала дотепер, допоможу і втекти, як ти пообіцяєш мені, що возьмеш мене за жінку.</p>
	<p>І він пообіцяв їй, бо він її вже полюбив. Сказала вона:</p>
	<p>— Як не втечем, то ми пропали. І я з тобою пропаду, бо цар про все довідається.</p>
	<p>Тоді він що? Плюнув на шибку раз і другий, і вибираються вони. І йдуть на ту простогалину, де Іван лишив коня. Та сідають обоє на того коня і тікають. Тікають уночі, нім цар устане.</p>
	<p>А цар пробудився, устав та й каже:</p>
	<p>— Ідіть кличте його сюди.</p>
	<p>Слуги прийшли та й кричать за дверми:</p>
	<p>— Цар кличе тебе, ходи! А та слина на шибці каже:</p>
	<p>— Ще не пізня година, ще спати хочеться.</p>
	<p>І думають вони, що він спить. Та й пішли. А потому прийшли та й знов стукають-грюкають.</p>
	<p>— Ходи!</p>
	<p>А друга слина каже:</p>
	<p>— Дуже спати хочу. Най ще посплю.</p>
	<p>Цар дивиться — нема наймолодшої доньки, отої дівки його нема. Розбили двері, зайшли в його квартиру — і його нема. І цар зрозумів усе і сказав:</p>
	<p>— У погоню! Здогонити їх!</p>
	<p>І їх здоганяє військо. Вона слухає і чує гук. Чує, що дуднить. Каже вона:</p>
	<p>— Нас доганяє військо підземного царства. Тікати нема як, треба ся робити гостинцем. Зробимся роздоріжжям через жита й пшениці.</p>
	<p>І зробилися вони таким роздоріжжям. Приїхало на то роздоріжжя військо і не знає, куди далі їхати. Той каже: «Туди їхати», а той: «Туди». Кажуть:</p>
	<p>— Не знаєм, куди вони поїхали. Вертаємся додому.</p>
	<p>Військо вернулося, а вони знов перекинулися на людей і далі тікають. Так тікають, що вже не годні скоріше. Але слухають, вже підземний цар таки сам їде, здоганяє їх. Тут уже крутити й дурити трудно. Каже хлопець:</p>
	<p>— Що робити? І то живо треба щось робити, бо він уже недалеко. І робиться Іван попом, таким, якби йому вже сто років. А вона перекинулася на церкву стареньку на роздоріжжі. Цар приїхав та й каже:</p>
	<p>— Ги! Чи мене блуд причепився, чи що? Я з дороги збився.</p>
	<p>Де є церква чи каплиця, там усяка власть підземного царя кінчається. -...Далі йти я не можу, бо там уже царство Боже. І цар вернувся і більше вже за ними не їхав.</p>
	<p>І вони поїхали далі, і тут уже мав Іван дуже знайомого царя. Царі мають межи собою товариство, та як багачі та пани. Та й вони були знайомі, та й каже Іван свої дівчині:</p>
	<p>— Я поверну тут. Вона каже:</p>
	<p>— Поверни, але дивися, бо в цего царя є хлопець золотоголовий. Як його поцілуєш у голову, вся пам’ять відлетить у тебе. І ти за мене забудеш.</p>
	<p>А він каже:</p>
	<p>— Нє.</p>
	<p>І пішов Іван, і так сталося, що забув він за царівну, котра його цілий час рятувала і котрій він обіцяв бути вірним. І збирається вже він женитися з донькою того знайомого царя. І вже шикують весілля.</p>
	<p>А дівчина, що його рятувала, згодилася кухарити до весілля. Та й спекли великий книш. Вже ся збирають іти до шлюбу, а вона розкроїла той книш. А з того книша виходять голуб і голубка. Та й каже голубка:</p>
	<p>— Не лиши мене, голубку, свою дружину, як той Іван-царевич свою царівну лишив.</p>
	<p>Іван це вчув, вилетів надвір, побачив свою дівчину, все пригадав і зразу з нею пішов до коня. Сіли вони на коня і поїхали до його тата. І закінчилися його пригоди, він уже став вільним. І взяв він за дружину дівчину, котра цілий час йому помагала.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Грушка, Тлумацького району, Івано-Франківської області 14 липня 1992 року Атаманюк Дмитро Петрович (1905)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Покуття/">Фольклор Покуття</a></li>
	</ul>
</footer>
<!--#include virtual="/-/inc/general__page_end.inc" -->
