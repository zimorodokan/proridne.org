<!--#include virtual="/-/inc/general__page_start.inc" -->
<title>Дерево до неба ☼ Українська народна казка ☼ Народна творчість</title>
<meta name="Description" content="Українська народна казка Полтавщини «Дерево до неба» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Дерево до неба.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Дерево до неба <br><span class="article__headerDescription">Українська народна казка Полтавщини</span></h1>
	<p>Десь за горами, за лісами, не знати в якій країні жив цар. Скупий дуже був. Державу мав велику, а нащадка не було, тільки єдина донька.</p>
	<p>От підросла донька та й надумав цар видати її заміж, щоб скинути з старечих плечей керування. Дав по всій країні знати, щоб приїздили доньку сватати. Почали з’їжджатися герцоги, барони і прості хлопці, та не сподобався дівчині ніхто.</p>
	<p>Якось сиділа вона в саду, де росло дуже високе дерево. Надійшла хмара, потемніло і весь сад став темний, ніби вночі. Вибіг цар доньку кликати, а її нема. Розіслав він тоді скрізь гінців з посланням: «Хто поверне мені дочку, за того видам її заміж».</p>
	<p>Довго її шукали, та марно, мов крізь землю провалилася. Зажурився цар, захворів. Сниться йому якось сон, що у саду буря, дощ, блискавка, а в хмарі сидить семиголовий змій, який краде його доньку. А палац того змія на самому верху високого дерева.</p>
	<p>Задумався після того цар та й оголосив, що хто вилізе на високе дерево і поверне доньку, тому віддасть півцарства. Знову посходилися герцоги і барони, але ніхто не зміг вилізти на те дерево. Коли це йде свинарчук і каже:</p>
	<p>— Дозволь, царю, і мені на дерево залізти.</p>
	<p>Цар засміявся, а свинарчук своєї:</p>
	<p>— Як не вернусь з царівною, то робіть з моєю головою, що хочете.</p>
	<p>Дуже вже сподобалася свинарчукові царівна. Подумав, подумав цар, а потім погодився. Прийшов свинарчук у хлів, а стара свиня-льоха говорить йому:</p>
	<p>— Я тобі пораду дам за те, що ти добре доглядаєш мене. Проси царя, хай заріже буйвола і пошиє три кожухи. Коли лізтимеш на дерево, то один вдягни, а два з собою візьми.</p>
	<p>Той так і зробив. Одягнув один кожух, а два до себе прив’язав. Поки виліз на дерево, то всі три порвав. Дістався вершини дерева, а там ліси, гори і все цвіте. А на горі палац обертається. Вдарив Іван сокирою — палац зупинився. Коли увійшов всередину, то палац знову почав обертатися.</p>
	<p>Іде хлопець палацом, оглядається. Коли це дивиться, царська дочка біжить до нього.</p>
	<p>— Іванку, як ти сюди потрапив?</p>
	<p>— Збирайся негайно до татка, — каже їй хлопець, — бо помирає він з туги за тобою.</p>
	<p>— Ой, не говори нічого, бо як змій почує, то і тобі, і мені кінець.</p>
	<p>Почув це змій, прилетів і питає:</p>
	<p>— Що це за творіння?</p>
	<p>А в самого сім голів, і з кожної полум’я палахкотить.</p>
	<p>— Та це мій вірний слуга, — відповідає царева донька, — не може він без мене бути, от і прийшов служити. Не вбивай його, він мені у пригоді стане.</p>
	<p>Подивився змій на Івана та й каже:</p>
	<p>— Ну, гаразд, залишайся. Тільки даремно ти у мене хліба не їстимеш. Дам я тобі роботу — коня годувати. Тільки не давай йому того, що він просить.</p>
	<p>Повів Івана змій, показав коня. А той лежить на підлозі, облізлий, мухи по ньому лазять, такий слабий, що і встати не може. Приніс йому хлопець сіна, вівса, ячменю, води, а він нічого не їсть.</p>
	<p>— Їж, конику, — промовляє Іван та й гладить коня, — може, поздоровшаєш.</p>
	<p>А коник відказує:</p>
	<p>— То не моя їжа.</p>
	<p>— А чим же тебе годувати?</p>
	<p>— Я їм гарячий жар, а п’ю полум’я.</p>
	<p>— Але ж змій сказав, щоб я не давав тобі того, що ти попросиш.</p>
	<p>— Якщо не даси мені те, що я прошу, то царівну ніколи не визволиш.</p>
	<p>— Проси, що хочеш, все тобі дам, тільки, щоб її визволити.</p>
	<p>— Я багато не прошу. Коли змій полетить в гори, спали козел дров, а я жар поїм.</p>
	<p>Так і зробили. Іван набрав лопату жару і дав коневі. Той проковтнув і підняв голову. А як три лопати проковтнув, то й на ноги встав. Непростий то був кінь, бо п’ять ніг і крила мав. Послав кінь Івана за вуздечкою, яка лежала за бочками. Тільки Іван приніс, а тут і змій прилетів.</p>
	<p>— Обдурив ти мене, — каже до Івана, — мусиш тут загинути. Але спочатку вип’ємо. За гріхи мої вип’ємо.</p>
	<p>Випив змій сім відер, звалився та й заснув, як мертвий. Осідлав Іван коня і полетів. А в лісі кінь спустився на землю та й каже:</p>
	<p>— Є тут кабан, ми його маємо вбити. В голові у нього заєць, а в того зайця в голові шкатулка. А в шкатулці — три голки, в них сила змія. Тому їх треба знищити.</p>
	<p>Так і зробили. А коли повернулися в палац, то змій ледве дихав і все просив, щоб його не вбивали. Та Іван взяв шаблю і відрубав всі сім голів. Забрав царську доньку і відвіз додому.</p>
	<p>Цар зрадів, аж видужав з радості. І тут же видав дочку заміж за її рятівника. Так простий хлопець став царським зятем.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>49 (4641). Дерево до неба. СУС —. Записала Чернякова Тетяна (10 клас) 2008 року. Зеленська Ольга Федорівна (1946). Полтавська область, Лохвицький район, Западинці</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Полтавщини/">Фольклор Полтавщини</a></li>
	</ul>
</footer>
<!--#include virtual="/-/inc/general__page_end.inc" -->
