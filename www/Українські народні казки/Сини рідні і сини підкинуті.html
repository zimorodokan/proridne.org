<!--#include virtual="/-/inc/general__page_start.inc" -->
<title>Сини рідні і сини підкинуті ☼ Українська народна казка ☼ Народна творчість</title>
<meta name="Description" content="Українська народна казка Гуцульщини «Сини рідні і сини підкинуті» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Сини рідні і сини підкинуті.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Сини рідні і сини підкинуті <br><span class="article__headerDescription">Українська народна казка Гуцульщини</span></h1>
	<p>Був собі бідний чоловік. Він мав три дівчині. Пішли дівчата на ріку прати. А дорогою їде царевич. Дівчата говорять собі, а царевич то чує. Каже старша:</p>
	<p>— Коби мене цей царевич узяв, я би його шанувала, я би йому все файно робила. А середуща каже:</p>
	<p>— Коби мене він узяв, я би його дозирала й колисала. А молодша каже:</p>
	<p>— Якби мене цей узяв, я би йому вродила дванадцять синів золотоголових.</p>
	<p>А царевич під’їхав до них та й питає:</p>
	<p>— Де ваша хата? А вони кажуть:</p>
	<p>— Де зима з літом сходяться.</p>
	<p>Царевич пішов шукати тої хати. Подивився в одно подвір’я, а там стоять візок та й сани. Він думав собі: «Це зійшлися зима з літом». Та й пішов до тої хати, та й каже тому чоловікови:</p>
	<p>— Я прийшов, би ви мені віддали одну дівчину. А той бідний чоловік каже:</p>
	<p>— Ти хочеш з мене сміятися! Що ти прийшов та й мені таке кажеш?</p>
	<p>— Ні, — каже, — я не сміюся. Я справді хочу, аби ви мені одну дівчину віддали.</p>
	<p>Питає чоловік:</p>
	<p>— Найстаршу?</p>
	<p>— Ні, — каже.</p>
	<p>— Середущу?</p>
	<p>— Ні, я возьму наймолодшу. А старий каже:</p>
	<p>— Бери, чоловіче.</p>
	<p>Він узяв ту дівчину, завіз до себе і оженився з нею. Та й уже довший час прожили вони в царських палатах. Жінка його була вже вагітна. А він одного разу сказав:</p>
	<p>— Я йду на лови.</p>
	<p>І пішов він, а жінку лишив на служницю-бабу. І сказав тій бабі:</p>
	<p>— Як буде жінка родити, аби ви зробили з тим порядок. Вона вродила файну, золотоголову дитину, а баба ту дитину взяла, а їй підкинула суху та погану. Царевич вернувся, а баба каже:</p>
	<p>— Ви казали, що ваша жінка золотоголового вродить, а вона вродила таку суху дитину та й погану, Сухенського вродила.</p>
	<p>А царевич на то нічого не сказав. Жиють собі далі.</p>
	<p>Та й уже друга дитина має бути. А він знов іде на лови та й знов сказав бабі, би баба дивилася. Та й знов жінка вродила файну зологоголову дитину. А та баба дитину взяла, а підкинула жінці таку дитину, як жаба. Той приходить, а баба каже:</p>
	<p>— Ви казали, що ваша жінка золотоголового вродить. Ади, якого вона вам уродила Жабенського.</p>
	<p>А він знову нічого не сказав.</p>
	<p>Уже третя дитина має бути, а він знов лишив жінку на ту бабу та й поїхав. А жінка знов уродила дитину золотоголову. Баба ту дитину взяла, а жінці підкинула песика. Чоловік приїздить, а баба каже:</p>
	<p>— Ади, ви казали, що ваша жінка золотоголового вродить, а вона Песенського вродила.</p>
	<p>А він каже:</p>
	<p>— Що я маю з цею жінкою робити?</p>
	<p>Та взяв велику бочку, та й поставив туди жінку і її Сухенського, Жабенського й Песенського — усіх трьох. Та й забив, засмолив бочку і пустив на воду. І пливуть вони та й пливуть. Припливли до якогось острова. А там були люди. Та й кажуть вони:</p>
	<p>— Що в цій бочці?</p>
	<p>Узяли вони та й розбили ту бочку, а відти вилізла жінка і троє її дітей. Та й жили вони коло тих людей. А баба каже царевичеви:</p>
	<p>— Ви беріть мою доньку. Моя, ади, файні діти народить, а не Сухенського, Жабенського та й Песенського.</p>
	<p>А та жінка побудувала на ріці від того острова до берега міст. Та й золоте поруччя. Та й посадила коло хати таку яблінку, що яблука на ній так дзвонили, як органи грають.</p>
	<p>Їхали тим краєм чумаки та й поїхали через міст до жінки. Та й каже їм вона:</p>
	<p>— Чумаки-чумаченьки, ходіть до мене їсти-пити і на моє диво ся подивити.</p>
	<p>А вони побули там, подивилися, як яблінка грає, та на тих Сухенського, Жабенського й Песенського подивилися та й поїхали додому.</p>
	<p>Їдуть чумаки попри царя. А цар виходить та й каже:</p>
	<p>— Чумаки-чумаченьки, де ви бували, що ви видали? А вони кажуть:</p>
	<p>— Ми були у вдови, що має три сини: Сухенського, Жабенського й Песенського. Та вдова поклала золотий міст від острова до берега. І яблінку таку посадила, що як органи грають яблука.</p>
	<p>А цар собі подумав: «Це, видко, моя жінка». Подумав, але нічого не сказав.</p>
	<p>А Песенський, Сухенський і Жабенський кажуть:</p>
	<p>— Мамо, ми знаємо, де ваші діти золотоголові. Ми йдемо і приведемо їх.</p>
	<p>А як вони вродилися, баба їх поскидала в якусь керницю. І Сухенський, Жабенський та Песенський пішли та й тих синів відти вибрали та й понесли їх до мами.</p>
	<p>Їдуть чумаки другий раз. А вона знов вийшла та й каже, та жінка:</p>
	<p>— Чумаки-чумаченьки, я вам дам їсти й пити та й на моє дивонько ся подивити.</p>
	<p>А вони прийшли, їли й пили та й уздріли, що вже є шість синів: три тих, що були, і три золотоголових. Уздріли то чумаки та й поїхали. Їдуть попри царський двір, а цар вийшов та й каже:</p>
	<p>— Чумаки-чумаченьки, де ви бували, що ви видали?</p>
	<p>— Були у вдовиці. Є там уже шість синів: три золотоголові та й Сухенський, Жабенський і Песенський.</p>
	<p>А він тоді каже:</p>
	<p>— То моя жінка. Та й сказав:</p>
	<p>— Ти, бабо, що наробила?!</p>
	<p>— Та й сказав присилити її до коня. Та й її доньку. І сказав своїм слугам:</p>
	<p>— Сідайте на коні і так гоніть їх, щоби бабі і її доньці був конець!</p>
	<p>І коні рознесли їх.</p>
	<p>А він поїхав до свої жінки і взяв її і всіх шість дітей — троє золотоголових та й Жебенського, Сухенського, Песенського — до себе. І вже добре вони всі жили. Трохи жили в його палаці, а трохи в її хаті коло того моста, бо й там добре було. І тепер вони жиють і постолом добро везуть.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Село Долішній Спас, Косівського району, Івано-Франківської області 31 травня 1987 року Гаврилюк Одокія Лук’янівна (1907 року народження)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Гуцульщини/">Фольклор Гуцульщини</a></li>
	</ul>
</footer>
<!--#include virtual="/-/inc/general__page_end.inc" -->
