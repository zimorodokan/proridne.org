<!--#include virtual="/-/inc/general__page_start.inc" -->
<title>Попелюшник ☼ Українська народна казка ☼ Народна творчість</title>
<meta name="Description" content="Українська народна казка Гуцульщини «Попелюшник» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Попелюшник.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Попелюшник <br><span class="article__headerDescription">Українська народна казка Гуцульщини</span></h1>
	<p>Був господар, мав три сини. Два були розумні, а один трошки дурненький. Він нічого не робив, усе сидів під пічкою та й попелом грався. А коли захоче, то йде рибку ловити. Одного разу пішов він на річку ловити рибку і зловив щуку. Щука зачала в него проситися:</p>
	<p>— Пусти мене, в мене маленькі дітоньки. Не вбивай мене. І ще сказала йому щука:</p>
	<p>— Коли тобі буде потрібно що, прийди до річки, і я тобі дам, що попросиш. Тільки скажи: «За Божим позволінням, за щучиним помишлінням най мені буде то й то».</p>
	<p>І він щуку пустив. Та прийшов додому й каже:</p>
	<p>— Мамо, я ймив щуку.</p>
	<p>— Та де вона? Давай, най я смажу.</p>
	<p>— Та я її пустив.</p>
	<p>— Та чого ти пустив?</p>
	<p>— Вона в мене просилася.</p>
	<p>Ну та й що з ним робити? Вже гірше нема.</p>
	<p>Але одного разу написали в газети, що царська донька хоче віддаватися, і ніякий хлопець їй не подобається. Лицарі приходять — ні! Каже вона своєму татови:</p>
	<p>— Насипте скляну гору. Хто на ту гору вискочить, той буде мій чоловік, а ваш зять.</p>
	<p>— Добре.</p>
	<p>Послухав її цар, висипав скляну гору і подав у газети: «Хто хоче бути моїм зятем, то най виїде на цю гору». Ті газети розійшлися скрізь, по всіх селах і дійшли й до того ґазди, що мав три сини. Старші хлопці взяли газету й читають, а Попелюшник слухає. Прочитали та й кажуть:</p>
	<p>— Треба вилетіти конем на скляну гору. Якби це зробив хто з нас, був би царським зятем. Але як це зробити? Але збираймося та й їдьмо. Є ж у нас два коні. Може, один з нас вилетить?</p>
	<p>Та зібралися два старших брати і поїхали. А Попелюшник пішов до річки й каже:</p>
	<p>— За Божим позволінням, за щучиним помишлінням, най мені вийде кінь. Сивий, срібне копито, золота грива.</p>
	<p>З’явилася щука, плеснула хвостиком, і став перед ним кінь. А він знов каже:</p>
	<p>— За Божим позволінням, за щучиним помишлінням, най мені буде сідло і уздечка, золотисте, сріблисте все.</p>
	<p>З’явилися сідло й уздечка, осідлав він коня й каже:</p>
	<p>— За Божим позволінням, за щучиним помишлінням, най мені буде лицарське вбрання, шабля, арапник&nbsp;<sup>*</sup>...</p>
	<p>Знов плеснула щука хвостиком, і вилетіло з води все, що він хотів. Він раз-два вбрався, а своє старе вбрання в корч сховав. Та сів на коня і як пішов, як пішов! Доганяє братів. Та як урве арапником одного коня, другого! Ті лиш видивилися на него. Відки такий лицар узявся?</p>
	<p>І біг він, біг, і прибув під ту скляну гору. А там коней! Уже одні поламали ноги, одні побилися. А він лиш тим конем клоп-клоп, клоп-клоп — і вийшов на гору. Йой, царева дочка так втішилася і прибила йому золоту печатку на чоло.</p>
	<p>А він заобернувся і поїхав. Та приїхав до річки, здав усе добро назад щуці, вбрався в своє, дивиться у воду — щось у него золоте на чолі. Миє він то, шурує, шкрябає — не може нічого зробити. І що він робить? Уриває здолини&nbsp;<sup>*</sup> свої сорочки, завиває&nbsp;<sup>*</sup> собі тим голову і йде до хати.</p>
	<p>А брати його приїхали там, не могли нічого зробити та й вернулися додому.</p>
	<p>Питається його мама:</p>
	<p>— Чого ти завив голову?</p>
	<p>— В мене голова болить.</p>
	<p>А цар скрізь розіслав війська шукати того лицаря, що печатка на чолі. Але ніде не можуть найти його, хоч умри. По всіх селах, по всіх містах шукали — нема. І нарешті приходять до цего ґазди. Питають:</p>
	<p>— Є у вас сини?</p>
	<p>А сини молотять у стодолі.</p>
	<p>— Та є генде&nbsp;<sup>*</sup> два, молотять.</p>
	<p>— Ну а більше нема?</p>
	<p>— Є ще один у хаті. Такий, трохи дурний. Вони вже хотіли йти. А один з них каже:</p>
	<p>— Ану зайдім та подивімся, хто там у хаті.</p>
	<p>Зайшли, а він собі під пічкою попіл пересипає. А голова зав’язана. Агій&nbsp;<sup>*</sup>, що це? Та й подумали вони: треба подивитися, що це. Раз уже зайшли, то подивимося! Зняли пов’язку — золота печатка на чолі!</p>
	<p>Його беруть, він виривається. Він хотів піти до річки, аби перебрався. Та де, вони його не пускають. Вони заради него йшли. Посадили його на коня і везуть до царя. Мотузком уперезаний, сорочка довга, без штанів. Звикле, дурненький. Приводять його туди.</p>
	<p>Цар завмер, як побачив його. Каже дочці:</p>
	<p>— Ти такого мені зятя вибрала? Іди мені з царства, би я тебе не чув і не видів.</p>
	<p>І прогнав їх обох. Вона плаче, а він по дорозі каже їй:</p>
	<p>— Не журися, все буде добре.</p>
	<p>Та й іде він до річки, там, де щука.</p>
	<p>Прийшов над ту річку і царівну привів там. Вона упала і заснула. Змучена була.</p>
	<p>А як вони відходили з царського двору, цар подобрів і сказав до доньки:</p>
	<p>— Ідіть та хоть до нас у гості прийдіть. А Попелюшник каже:</p>
	<p>— Тоді до тебе в гості прийду, коли від мене до тебе буде права&nbsp;<sup>*</sup> дорога, сріблом висипана. А по обох боках срібні слупки&nbsp;<sup>*</sup>, на них золоті клітки, а в клітках пташки мають співати.</p>
	<p>Вона заснула, а він каже:</p>
	<p>— За Божим позволінням, за щучиним помишлінням, най мені будуть палати, кращі, як у мої жінки тата.</p>
	<p>Рибка плеснула хвостиком — вийшли палати. Він знов каже:</p>
	<p>— За Божим позволінням, за щучиним помишлінням, най мені в палатах все буде краще, як у її тата.</p>
	<p>І все вже в палатах є. Він тоді каже:</p>
	<p>— За Божим позволінням, за щучиним помишлінням, най буде дорога від мене просто до царя, сріблом висиплена, срібні слупочки на обі сторони і клітки золоті, а в клітках пташки би співали.</p>
	<p>Плеснула рибка хвостиком, і то зробилося. Тоді він каже:</p>
	<p>— За Божим позволінням, за щучиним помишлінням би коло мої жінки-царівни служниці стояли і перами махали.</p>
	<p>І прокинулася його жінка в царській палаті, в царськім убранню і служниці коло неї.</p>
	<p>А тато її рано встав, дивиться — чудо! Вулиця рівна, дорога проста-проста далеко тягнеться, по обох боках слупочки срібні, а на них клітки і в клітках пташки співають. Каже цариця:</p>
	<p>— Збираймося і йдім до доньки.</p>
	<p>Зібралися вони, прийшли до доньки й зятя, набувалися три дні, їли, пили, гуляли. І на тім байка закінчилася.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__footnotes">
			<p><sup>*</sup> Ара́пник — канчук, нагайка.</p>
			<p><sup>*</sup> Доли́на — тут: низ.</p>
			<p><sup>*</sup> Зави́ти — тут: обгорнути.</p>
			<p><sup>*</sup> Ге́нде — он там.</p>
			<p><sup>*</sup> Агі́й — вигук обурення або здивування.</p>
			<p><sup>*</sup> Пра́вий — тут: прямий, простий.</p>
			<p><sup>*</sup> Слуп — стовп.</p>
		</div>
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Село Рожнів, Косівського району, Івано-Франківської області 28 березня 1986 року Намісниченко Теодозія Дмитрівна (1905 року народження)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Гуцульщини/">Фольклор Гуцульщини</a></li>
	</ul>
</footer>
<!--#include virtual="/-/inc/general__page_end.inc" -->
