<!--#include virtual="/-/inc/general__page_start.inc" -->
<title>Як розжився бідний і пропав багач ☼ Українська народна казка ☼ Народна творчість</title>
<meta name="Description" content="Українська народна казка Гуцульщини «Як розжився бідний і пропав багач» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Як розжився бідний і пропав багач.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Як розжився бідний і пропав багач <br><span class="article__headerDescription">Українська народна казка Гуцульщини</span></h1>
	<p>Було два брати, один багач, а один бідний. Ішли вони на базар. І балакали. Бідний казав:</p>
	<p>— Треба жити по-божому.</p>
	<p>— Ніхто по-божому не жиє, — сказав багач, — і я не буду жити. Ми йдемо на базар і здогонимо інших людей або вони нас здогонять. І спитаємося трьох людей, хто тепер жиє по-божому. Як скажуть, що люди жиють по-божому, то буде твоя правда, а як скажуть, що не жиють по-божому, то моя.</p>
	<p>І вони ся заложили на маєток. У бідного була корівка й коник. І було семеро дітей. А в багатого багато худоби й коней і одна дитина.</p>
	<p>Спитали вони трьох людей, і сказали їм ті люди, що ніхто по-божому не жиє. І бідний своє господарство програв. Лишилися йому лиш одні діточки.</p>
	<p>Ідуть вони з базару, і багач іде до бідного по його худобу. Прийшов, забирає коровину, забирає конину. Жінка плаче, світу не видить, діти плачуть.</p>
	<p>— Що ж ти, чоловіче, зробив?! Нащо ж ти наше господарство програв? Мали ми коровину, то мали діти що їсти. Тепер що будуть їсти?</p>
	<p>— Не бійся, жінко, якось то буде. Бог нам поможе.</p>
	<p>— Вже допоміг, — говорить жінка. Другий день чи третій іде бідний до багача.</p>
	<p>— Брате любий, позич мені мірку жита, заки я розкручуся. Каже багач:</p>
	<p>— Позичу ті, але око давай.</p>
	<p>— Як же я буду без ока? Як буду мати очі, я щось здобуду. А без очей, що я здобуду?</p>
	<p>Зрештою, дав бідний багачеви виколоти око. Багач виколов йому око і дав мірку жита. Приносить бідний то жито т’хаті. З ока тече, жінка плаче.</p>
	<p>— Будем водичкою жити. Не треба нам цего жита, лиш най би в тебе було око.</p>
	<p>Було того жита на два дни. З’їли вони його, і йде бідний брат другу мірку зичити. А багач каже:</p>
	<p>— Давай друге око.</p>
	<p>І дав бідний брат ще й друге око собі виколоти і дістав мірку жита. Жінка так плаче, що світу не видить. А він каже:</p>
	<p>— Не пропадемо, жінко. Чогось будемо ся лапати. З’їли теля й те жито. Що робити? Каже чоловік жінці:</p>
	<p>— Веди мене на базар. Може, хтось такий добрий буде, що дасть копійку, дасть кавалочок хліба.</p>
	<p>Жінка повела його на базар і лишила там. Чоловікови десь дали хліба, десь грошей. І на той час не прийшла жінка, що його треба було додому вести. Він пішов сам. І заблудив. Зайшов у великі ліси. Відчуває він, що вже ніч. Його може з’їсти в лісі звір. Прийшов він під великого дуба і там сидить. Виліз на дуба й сидить.</p>
	<p>Уночі збігаються під того дуба чорти. Кладуть ватру і собі говорять, їх є три. Каже один:</p>
	<p>— Ти знаєш що? Я так під’юдив, що брат братови виколов двоє очей.</p>
	<p>А другий каже:</p>
	<p>— Він без очей, але якби він дістав з цего дуба роси, то би помочив нею очі, і він би видів.</p>
	<p>А третій каже:</p>
	<p>— Я під’юдив услужалих царевих. Вони дали царевій панні такі ліки, що вона осліпла.</p>
	<p>А другий чорт каже:</p>
	<p>— А я зробив у такім і такім селі, що на все село нема води. Каменем забив ту нору, котра воду давала.</p>
	<p>А перший чорт каже:</p>
	<p>— А якби там було сто п’ятдесят хлопа, виважили б той камінь.</p>
	<p>А цес на дубі все слухає. І вже досягає на листочках роси та й змочує собі очі. І думає: «Коби днини діждати». Чує, піють кугути, чує, вози їдуть. Вже чути шал досвіта. І ніби трошки вже видить він очима. Сіріється днинка.</p>
	<p>І мав він коло себе склянничку. Рано набирає він у склянничку тої роси і вже думає йти до царя. Зліз він з дуба і тримає в склянничці ту росу. І вже видить. Не так дуже добре, але видить світ.</p>
	<p>І йде він відти геть, насамперед у те село, де була вода забита. І здоганяє жінку, що несе три коновки води з другого села, дві на коромислі, а третю в руці. Каже він:</p>
	<p>— Жіночко, дайте-ко води. А жінка каже:</p>
	<p>— Не дам, чоловіче. Я несу аж з другого села, в нас води нема. А він каже їй:</p>
	<p>— У вас зараз вода буде. Ідіть т’хаті і кажіть людям, най сходяться д’тій плиті великій. Щоб там було сто п’ятдесят чоловіка. Із сокирами, з кіллям залізним, з цапінами — з усяким таким.</p>
	<p>Надійшов він туди — там люди вже є. Відважили камінь, і відти булькнула догори вода і залляла всі керниці, поточний — геть усе. Вони його питають:</p>
	<p>— Що ви хочете за то, що ви нам воду пустили? А він каже:</p>
	<p>— Я буду жадати, би-сте ви склалися і дали мені коровину.</p>
	<p>Вони рухнулися межи собою і дали ’му корову. І ще до того дали грошей, хліба. І помогли йому відогнати ту коровину додому і все зароблене завезти.</p>
	<p>І пішов він до того царя, де дівчина не виділа на очі. І має склянчину з росою із того дуба. Приходить туди і розказує цареви, аби його пустив до його донечки.</p>
	<p>А цар каже:</p>
	<p>— Пущу тебе до донечки. Як ти мені її влічиш, дам тобі золота й срібла півметра. І коні в возі. Лиш мені влічи доньку.</p>
	<p>Зайшов він до царської доньки, змочив їй очі тою водою. І вона увиділа. І як увиділа, цар дав йому срібла й злота. І коні запрягли в віз, і помогли йому то додому відпровадити.</p>
	<p>Приїхав він т’хаті. І все в него е. Коли він приїхав, жінка стала як несамовита. Думала, що це їй причувається. Чоловік іде до сусіди, щоб ішов жінку спам’ятати, бо жінка замкнулася в хаті і не пускає його. Сусід приходить до вікна.</p>
	<p>— Жінко, пусти чоловіка.</p>
	<p>Пустила його жінка до хати, занесли гроші. І вже файно вони жили. Купили все, що треба, і побудували хати.</p>
	<p>А його брат-багач так завидіе. «І відки він це здобув?» — думає. І підходить він д’брату.</p>
	<p>— Брате любий, розкажи мені, як ти світу вздрів і як ти розбудувався. А брат не хоче розказувати. І так один рочок пройшов, так і другий.</p>
	<p>Пішло на третій рік. А багач доти братика мучив, що брат розказав йому все. І за того дуба, де збігалися чорти, і про те, що він потому робив. І багач пішов у ліс, найшов того дуба, виліз у него і слухає. Збіглися чорти, і багач слухає, що вони говорять. І мав їм казати, аби вони йшли його брата знищити. Але не встиг це сказати, як чорти почали говорити своє.</p>
	<p>— Ти, — каже, — знаєш що? Той уже ввидів на очі. Той, що йому брат виколов.</p>
	<p>— А в тім селі камінь уже обернений і вода вже відти йде рікою.</p>
	<p>— А царева дівчина вже увиділа, — розказує третій. А один чорт каже:</p>
	<p>— Ви знаєте що? У нас хтось лізе в дуба і підслухує.</p>
	<p>Та як вихопиться один у дуба, подивитися, чи хтось не є там. А той там сидить. І чорт його з дуба стрімголов як пустить. І розбився він на смерть.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Космач, Косівського району, Івано-Франківської області 17 серпня 1984 року Брустурняк Настя Василівна (1907 року народження)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Гуцульщини/">Фольклор Гуцульщини</a></li>
		<li><a href="/Українська міфологія/Чорт.html">Чорт в українській міфології</a></li>
	</ul>
</footer>
<!--#include virtual="/-/inc/general__page_end.inc" -->
