<!--#include virtual="/-/inc/general__page_start.inc" -->
<title>Про лихого царського сина ☼ Українська народна казка ☼ Народна творчість</title>
<meta name="Description" content="Українська народна казка Гуцульщини «Про лихого царського сина» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Про лихого царського сина.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Про лихого царського сина <br><span class="article__headerDescription">Українська народна казка Гуцульщини</span></h1>
	<p>Був у одній державі цар. Дуже добрий для народу він був. Народ його поважав і любив. І був у него оден син. Тільки оден. Доріс той син до вісімнадцять років. І сказав свому татови:</p>
	<p>— Коли ви мені будете передавати своє царство? Щоби я вже керував державою.</p>
	<p>— Ой синочку мій дорогий, тобі ще треба багато вчитися. Коли ти будеш мати всю науку та й практику, а я постарію, та й тоді покладу свою коруну на твою голову. Та й будеш тоді царювати.</p>
	<p>Задумався син дуже. Думає він собі: «Дуже довго треба мені чекати, бо тато ще не старий». Думав, думав, що має робити, та й надумав тата вбити.</p>
	<p>Одного разу каже він:</p>
	<p>— Тату, ходім на озеро покататися на човні.</p>
	<p>— Най буде, синку, підемо.</p>
	<p>А перед тим син побіг до човна та й підсунув під човен два коли і прикріпив їх. Та й повернувся додому.</p>
	<p>— А йдемо, тату.</p>
	<p>— Ходім, — сказав цар. Та й пішли оба.</p>
	<p>— Сідайте, тату, в човен.</p>
	<p>Сів цар у човен, син теж. Пливуть до другого берега, вертаються знов до цего берега, де сідали. Син керує, тато сидить, сміється, радується. Відтак знов їдуть до того берега й вертають. Син виліз з човна, нараз бере за кінці ті два коли і тата вивертає з човна в воду. І кричить:</p>
	<p>— Ґвавту! Люди, рятуйте, тато втопився!</p>
	<p>А люди по краях озера купалися, учули ґвавт і прибігли до човна. Штрикли в воду за чоловіком. (Вони не знали, що то цар і царський син). Витягли потопленого чоловіка з води на берег, а він уже був неживий. Люди здоймили з него верхній одяг, подивилися на його ознаки — це тільки ознаки царя. Розпитуються в хлопця:</p>
	<p>— Яким чином утопився цар? А. він каже:</p>
	<p>— Я з ним катався. Це мій тато. Він нахилив голову над воду та й звернувся з човна і впав у воду. Поки я штрик рятувати, тато хльобнув води та й утопився.</p>
	<p>Люди прив’язали човен моцно до берега, поставили вартових та взяли царя на руки й понесли. А синови сказали:</p>
	<p>— За нами йди.</p>
	<p>І просто до столиці пішли.</p>
	<p>Як уздріли мертвого царя, почало плакати все міністерство. Та й спитали:</p>
	<p>— Хто нашого царя втопив? Всі люди крикнули:</p>
	<p>— Питайте його сина! Він усе знає. Беріть його і сами йдіть на озеро та обдивіться. Там наші люди стоять коло човна, чекають на вас.</p>
	<p>І пішли всі. Витягли човен на берег, обдивилися на всі боки, а під човном було підроблено. І всі сказали, що син убив тата. Задля того він його втопив, щоби перебрав намість него царство.</p>
	<p>Тоді міністри взяли хлопця в царський палац, аби зробити над ним суд. Одні казали убити його на тім місці, де він потопив тата. Другі казали кинути його в колодязь, а зверху замурувати, щоби він там умер від голоду й холоду. А треті казали нагнати його геть за моря, аби він притулку не мав ні в старого, ні в малого. Хто його вздрить, аби прогонив його геть від себе. І дати йому ім’я «циган». І від того часу цигани не мали притулку в людей.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Хутір Калинки́, Косівського району, Івано-Франківської області 20 січня 1986 року Колобейчук Григорій Дмитрович (народж. 1930)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Гуцульщини/">Фольклор Гуцульщини</a></li>
	</ul>
</footer>
<!--#include virtual="/-/inc/general__page_end.inc" -->
