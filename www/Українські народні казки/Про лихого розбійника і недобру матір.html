<!--#include virtual="/-/inc/general__page_start.inc" -->
<title>Про лихого розбійника і недобру матір ☼ Українська народна казка ☼ Народна творчість</title>
<meta name="Description" content="Українська народна казка Гуцульщини «Про лихого розбійника і недобру матір» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Про лихого розбійника і недобру матір.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Про лихого розбійника і недобру матір <br><span class="article__headerDescription">Українська народна казка Гуцульщини</span></h1>
	<p>Був лісник. Пішов він у неділю в ліс і пропав там. Було, що було, нарешті син того лісника сказав:</p>
	<p>— Мамо, ходімо в ліс. Хоч найдемо тіло татове й похоронимо.</p>
	<p>Всідлали вони коня і пішли в ліс шукати. Ходять вони по лісі, ніч ся робить. А там стояв великий дуб, вищий за весь ліс. Каже він: — Мамо, я лізу в дуб, а ви чекайте мене тут. Лізе він у того дуба, лізе, а серед дуба хтось каже:</p>
	<p>— Хотів би ти бути до всієї звіри королем?</p>
	<p>— Хотів би-м, але ще не маю сили, бо я малий.</p>
	<p>— На тобі пасок і лізь далі.</p>
	<p>І хтось подав йому згори пасок, але він не бачив, хто то був. Узяв він той пасок і поліз далі вгору. Лізе він, а під верхом знову каже йому хтось:</p>
	<p>— Куди йдеш?</p>
	<p>— Іду тата шукати. Тут нам з мамою зробилася ніч. І я лізу в дуба, щоб побачити, де світло. І на то світло підем.</p>
	<p>— Ти хотів би бути до всієї звіри королем?</p>
	<p>— Хотів би-м, але я малий, не маю здоров’я.</p>
	<p>— Не питай, меш мати здоров’я.</p>
	<p>І дало йому то з діри, з дубового дупла, шаблю. То внизу дало з діри пасок, а це вгорі — шаблю. Як він узяв ту шаблю, то йому здавалося, що дуб перевертається разом з ним.</p>
	<p>Подивився він на північ — світло є в лісі. Злізає надолину д’мамі й каже:</p>
	<p>— Мамо, на північ є світло. Туди ми йдемо.</p>
	<p>Ідуть вони, йдуть. Мама їде на кони, а він іде пішки. Мама каже:</p>
	<p>— Сину, сідай на коня.</p>
	<p>— Їдьте, мамо, їдьте.</p>
	<p>Їхала вона, їхала. Нарешті злізла з коня і каже:</p>
	<p>— Сину, сідай на коня.</p>
	<p>Сів він на коня, і кінь ся переломив під ним. Каже він:</p>
	<p>— Видите, мамо. Були би-с їхали, а так ви мете йти ногами, та й я буду йти.</p>
	<p>Ідуть вони далі і підходять д’цему світлови. Дивляться, великі доми.</p>
	<p>— Мамо, тут ми переночуємо.</p>
	<p>Входять вони до хати, а за столом сидять дванадцять опришків. Старший питається:</p>
	<p>— Куди ви йдете?</p>
	<p>— Тато пропав, ми йдемо тата шукати. Старший каже:</p>
	<p>— Отут найдеш тата свого.</p>
	<p>— Я на то пішов, аби знайшов, — сказав хлопець. Вийшли всі опришки з-за стола, і каже йому старий опришок:</p>
	<p>— Поборися з моїм отим наймолодшим.</p>
	<p>— Я згідний, — каже хлопець.</p>
	<p>Стали вони боротися. Як тріпнув хлопець тим молодшим опришком, то той відразу вмер. Вони кинулися всі д’нему. Він вихопив шабельку і стяв усім голови, а старшому опришку лиш підтяв.</p>
	<p>І каже він тому старшому опришкови:</p>
	<p>— Дай ми ключі від усіх кімнат.</p>
	<p>Він одинадцять ключів дав, а дванадцятий не хотів давати. Хлопець пішов кімнатами, пивницями, різну їду найшов, різне пиття. І найшов людське м’ясо: ноги, руки. Приходить назад і каже старшому опришкови:</p>
	<p>— Давай дванадцятий ключ.</p>
	<p>— Та не треба тобі. Витяг він шаблю і каже:</p>
	<p>— Дорубаю тобі голову і найду ключ.</p>
	<p>— Слухай, не стинай мені голову, — каже опришок. — На тобі ключ.</p>
	<p>Взяв він той ключ і пішов до дванадцятої кімнати. А там у пивниці голови з людей. Перезирав він їх та й найшов голову свого тата. Заплакав хлопець і сказав:</p>
	<p>— Що-м шукав, то й найшов.</p>
	<p>Тоді виходить він д’тому бандитови і каже:</p>
	<p>— Ти мого тата знищив. Мамо, тут є голова нашого тата. А ти, — питає він того збуя, — хоч’ жити чи хоч’ гнити?</p>
	<p>Каже той:</p>
	<p>— Чоловіче, кожному кортить жити.</p>
	<p>— Мій тато теж хотів жити, і він просився в тебе. А ти татови відібрав життя. Як поїш м’ясо побитих тобою людей, то я тебе пустю.</p>
	<p>А той каже:</p>
	<p>— Неси мене там, я поїм то м’ясо.</p>
	<p>Він заніс опришка до тої пивниці і пішов на польовання. А мати замкнула кімнату і йде д’тому в пивницю. Прийшла та й питає:</p>
	<p>— Як тобі тут?</p>
	<p>— Слабий. Там, у тій кімнаті, є вода цілюща й вода живуща. Дай мені ту воду, і я зараз буду здоровий.</p>
	<p>Внесла вона йому ту воду, він промив нею рану, і вона зразу загоїлася. І сподобала собі мати цего збуя. Каже вона йому:</p>
	<p>— Ти знаєш, я собі тебе так сподобала, що я би хотіла з тобою жити.</p>
	<p>— Та й я, — каже, — сподобав тебе, але твій син нам не дасть жити. Його треба знищити.</p>
	<p>— Але, — каже мама, — як ’го знищити? Він має велику силу.</p>
	<p>— Знищимо, — каже. — Ти робися слаба. У мене в тій і тій кімнаті є струна, така, що її ніхто не врве. Аби-с йому тою струною руки ззаду зв’язала. І зроби йому купіль, аби його скупала.</p>
	<p>Приходить син, а мама його «слаба». «Йой, йой...»</p>
	<p>— Що вам, мамо, є?</p>
	<p>— Слаба, синку. Я би зробила тобі купіль та й тебе скупала. А потому я би в тій воді скупалася. Та й мені легше було б. Такий мені сон був.</p>
	<p>— Най буде, мамо. Насипала вона літепла.</p>
	<p>— Сідай, синку.</p>
	<p>Він сів. Вона йому миє плечі, груди.</p>
	<p>— Синку, йой-йой, чого ти на мене так бризкаєш.</p>
	<p>— Я не бризкаю, мамо.</p>
	<p>— Я би тобі руки зв’язала.</p>
	<p>— Нащо ми руки в’язати? Я не бризкаю.</p>
	<p>— Йой, дитино, я тобі не ворог. Дай я тобі руки зв’яжу.</p>
	<p>— Най буде, мамо.</p>
	<p>— Давай руки назад.</p>
	<p>— Ні, мамо, не дам. Хочете, спереду в’яжіть, а ззаду не дам. Зв’язала вона йому руки тою струною та й каже:</p>
	<p>— Вже зв’язані!</p>
	<p>Перелякався він, покрутив руками і ту струнку пірвав. І зібрався й пішов сердитий геть. Мама заходить до збуя й каже:</p>
	<p>— Велику силу має. Він то пірвав. А збуй сказав:</p>
	<p>— Ми щось інакше найдемо.</p>
	<p>— А що? — питає вона.</p>
	<p>— Ти скажи, що молока медведячого хотіла б напитися, і легше тобі буде.</p>
	<p>Син ввечір приходить, а мама:</p>
	<p>— Йой, йой, гину, синку!</p>
	<p>— Що будем робити?</p>
	<p>— Снилося мені, що якби ти медведиху здоїв, а я молока того покушала, легше би було мені.</p>
	<p>Пішов він у ліс, фівкнув на звір, звір збіглася. Та й медведиха прийшла.</p>
	<p>— Що хоч’, пане королю?</p>
	<p>— Хочу, би в медведиці молока здоїти. Мама моя слаба. Може би, пила та їй легше було.</p>
	<p>Медведиха здоїла молока, узяв він його і приніс матері.</p>
	<p>— Синку, я буду пити це молоко, але хочу його підігріти. То, може, буде легше.</p>
	<p>Син пішов, а вона приходить д’збуйови. Та й каже:</p>
	<p>— Приніс він медведяче молоко. Не годні ми його знищити.</p>
	<p>— Знищимо, — каже збуй. — Є Скляна гора. На тій горі є яблінка. Хто з неї яблуко з’їсть, на добу засне. І є на тій горі двадцять штири опришки. Вони знищать його, коли він з’їсть то яблуко. А як вони не знищать, то він набере яблук, і ти присилуєш його з’їсте їх. Він на двадцять штири години умре, і ми його знищимо.</p>
	<p>Приходить син додому. А вона: «Йой, йой, йой!»</p>
	<p>— Що є вам, мамо?</p>
	<p>— Синку, слаба, буду вмирати.</p>
	<p>— Пили-сте молоко медведяче?</p>
	<p>— Пила, нічого не помагає.</p>
	<p>— Я би вас узяв десь до лікаря.</p>
	<p>— Ні, синку, ні. Мені ся снило, що є Скляна гора. На тій Скляній горі є яблінка. Аби як хто слабий, з’їсть з неї яблучко і буде дужий. А ти, синку, не годен тих яблучок дістати?</p>
	<p>— Мамо, нема того, що би я не годен зробили. Наскоро це є, я допитаюся. І як будуть ті яблучка, я їх принесу вам.</p>
	<p>Та й пішов він у дорогу. А мати приходить д’збуйови та й каже:</p>
	<p>— Пішов.</p>
	<p>А збуй каже:</p>
	<p>— Як вони не знищать, то дома його знищимо. Син прийшов у ліс і фівкнув. Посходилася звір.</p>
	<p>— Що хочете, пане королю?</p>
	<p>— Є така Скляна гора?</p>
	<p>— Є, — кажуть.</p>
	<p>— А яблінка є там? Звір каже:</p>
	<p>— Є. Але, королю, великі бандити є на тій горі. Не дайтеся на зраду, бо то з вами зрада є.</p>
	<p>— Не, нема зради. То мама моя слаба. Якби з’їла одно яблуко, вона би подужала.</p>
	<p>Каже звір:</p>
	<p>— Пане королю, мама, не мама, а зрада е. Ті яблука файно пахнуть. Як ви підете на гору і таке яблуко з’їсте, на добу заснете. А там є бандити, вони знищать вас.</p>
	<p>— Аби-сте ви мене вивели туди, — каже він.</p>
	<p>Сів він на вовка і поїхав. Вовк скочив на ту гору. І сказав йому:</p>
	<p>— Пане королю, аби-сте яблука не їли, бо то зрада. Та й пішов вовк.</p>
	<p>Дивиться він, а там двір іще раз такий завеликий, як той, де він жив. Він собі подумав так: «Треба перевірити, що тут є. Потому наберу яблук». Входить він у одну кімнату, входить у другу, іде в третю. А тут пані сидить за столом і шабля перед нею махає, так, що вона не має права встати з-за стола. Витяг він свою шаблю і зіпер ту шаблю, не хитається вже вона. І питає він:</p>
	<p>— Що ти за одна?</p>
	<p>— Я, — каже, — царева донька.</p>
	<p>— Чого ти зайшла тут?</p>
	<p>— Бандити ймили мене, завели тут і не пускають. Чоловіче красний, тікай, заки бандитів нема.</p>
	<p>— А кілко тут бандитів є?</p>
	<p>— Двадцять штири.</p>
	<p>— Не журися, — каже, — я бандитів знищу і тебе відци відпущу. А тепер я піду урвати мамі хоть з троє яблук.</p>
	<p>Каже вона:</p>
	<p>— Чоловіче добрий, доста що я в неволи. Врвеш яблук і тікай з душею.</p>
	<p>— Йой, яка ти, — каже, — я ся не бою нікого.</p>
	<p>Приходить він д’яблінці, урвав троє яблук для мами, поклав у кишеню. Та й думає: «Агій, щоби такі красні яблука пахли та й я й одного не з’їв?» І з’їв одно яблуко. «Яке добре. Ще хочу одно». З’їв друге яблуко. «Ох яке добре. Ще одно їм». І з’їв третє яблуко та й заснув.</p>
	<p>Спить він, а ввечір приходять збуї.</p>
	<p>— Що тут за пан такий прийшов д’нам та й спить? Одні кажуть:</p>
	<p>— Рубаймо його. А другі кажуть:</p>
	<p>— Ланцами зв’яжім. Хочемо знати, що це за один прийшов до нас. Відки він?</p>
	<p>І вони вже нікуди не йдуть, чекають, аби цей устав. І набуваються собі, п’ють, їдять. І все посилають одного дивитися, чи пробудився він, чи нє. А цей пробудився, уздрів, що він прикований ланцами, та притиснув і всі ланци пірвав. Та й думає: «Хто мене зв’язав?» Вони вздріли, що він устав, і всі д’нему полетіли. А він вихопив шабельку і стяв усім голови. Тоді свиснув на звір, і звір прибігла д’нему.</p>
	<p>— Що, пане королю?</p>
	<p>— Ідіть поїжте всіх тих, що я порубав, а що не з’їсте, винесіть відци. Тоді йде він д’тій царівні.</p>
	<p>— Дивися, як звір їх їсть.</p>
	<p>— Пане, та мені здалося, що вони вас зв’язали.</p>
	<p>— Вони, — каже, — зв’язали, але я то пірвав. Зостановив він знов ту шаблю і каже:</p>
	<p>— Вилазь з-за стола. Вона вилізла.</p>
	<p>— Ви, — каже, — маєте жону?</p>
	<p>— Нема, — каже. — Ти мені можеш бути жоною.</p>
	<p>— Най буде. Ходім до мого тата і звінчаємося. Пане дорогий, ідіть зо мною, бо зрада є з вами.</p>
	<p>— Ні, я мушу мамі тих яблук занести, аби мама подужала. А ти собі йди додому. Я до тебе прийду, може, за місяць.</p>
	<p>— Пане дорогий, ходіть зо мною.</p>
	<p>— Я з тобою не піду, бо в мене мама слаба. Мушу її виходити, і обоє прийдем до тебе.</p>
	<p>Прийшла та дівчина до тата свого і сказала, що її були збуї забрали. А такий і такий пан прийшов і врятував. І розказала все татови.</p>
	<p>— Тату, він прийде з своєю мамою і зо мною має шлюб брати. За місяць. А на честь того, що я вирятувалася, я вас, тату, прошу зробити шпиталь для калік. Хто буде хромий, хто буде без руки, хто буде сліпий, отут мемо лікувати їх безплатно. А хто приведе до нас каліку, дістане тридцять червоних.</p>
	<p>А хлопець прийшов додому і дає мамі їсти яблуко. А мама каже:</p>
	<p>— Йой, які вони красні, пахучі. Синку, їж і ти яблуко.</p>
	<p>— Мамо, я не хочу.</p>
	<p>— Синку, їж, я не є твій ворог.</p>
	<p>А він подумав: «То мама. Хоч я і засну, мама нічого поганого мені не зробить». Та й з’їв одно яблуко. А вона дає йому друге. З’їв і друге.</p>
	<p>— Синку, їж і трете яблучко, я не ворог твій.</p>
	<p>З’їв він трете яблуко і заснув. А вона кричить на того бандита:</p>
	<p>— Ходи, вже спить!</p>
	<p>Той вбігає. Перший раз пасок з него здоймає і шаблю. А мама кричить:</p>
	<p>— Рубай цею шаблею йому голову! Він тілко людей понищив. А збуй сказав:</p>
	<p>— Нє, це невольно. Він в мене життя не взяв, я в него не озму.</p>
	<p>— А що з ним хоч’ робити?</p>
	<p>— Виколю йому очі і віднесу його в ліс. Най жиє без очей. Він уже мені тоді ніц не зробить.</p>
	<p>І виколов йому очі та й відніс його далеко в ліс.</p>
	<p>Пробудився він у лісі, а в него болять, печуть очі. І сліпий він. Каже він: «Я мамі вірив, а мама мені очі виколола». І плаче він, і богу ся молить.</p>
	<p>А один бідний чоловік ішов з хлопцем у ліс за дровами. Чоловік старає дрова, а хлопець бігає по лісі. Чує хлопець, чоловік якийсь йойкається. Підходить д’нему і питається:</p>
	<p>— Що тобі є, то ти плачеш? Хто тобі очі виколов?</p>
	<p>— Рідна мама. Хлопчик біжить д’татови.</p>
	<p>— Тату, тату, тут є чоловік. Каліка сліпий. А тато каже:</p>
	<p>— Як ті дам каліку, як урву ті буком, то пукнеш.</p>
	<p>Хлопець знов пішов д’тому каліці, а той просить:</p>
	<p>— Хто в бога вірує, най мене рятує. Прибігає хлопець знов д’татови.</p>
	<p>— Тату, від царя казали, що хто приведе каліку, дістане тридцять червоних. Приведіть до царя каліку, і дістанете тридцять червоних.</p>
	<p>— Де той каліка?</p>
	<p>— Ходіть сюди.</p>
	<p>Привів хлопець тата до каліки, тато питається:</p>
	<p>— Що ти за один, чоловіче?</p>
	<p>— Я лісника син. Моя мама виколола мені очі.</p>
	<p>— А ти би пішов зо мною? — питає той чоловік.</p>
	<p>— Піду, лиш би я не пропадав тут.</p>
	<p>Взяв той чоловік його до свого дому, нагодував його.</p>
	<p>— А ти би хотів піти в шпиталь?</p>
	<p>— Пішов би, лиш я не знаю, де.</p>
	<p>— Я знаю, — каже, — я тебе відведу.</p>
	<p>— Як відведете, мете мати простибіг.</p>
	<p>Пішов той ґазда до влади, аби влада дала на каліку бричку, щоб відвезти його в шпиталь. Там подивилися, що це є справді каліка, і повезли його до царського шпиталю. Заплатили тому чоловікови тридцять червоних і поклали сліпого каліку у шпиталь.</p>
	<p>А царівна раз на добу ходила в той шпиталь. Прийшла вона дивитися на сліпого хлопця. Подивилася та й каже:</p>
	<p>— Та це той, що мене вирятував. І питається його:</p>
	<p>— Хто тобі очі виколов?</p>
	<p>— Мама, — каже він.</p>
	<p>— А ти, — каже, — був на тій Скляній горі?</p>
	<p>— Був.</p>
	<p>— Що-с там видів?</p>
	<p>— Яблінку видів. На ній такі яблука, що як хто з’їсть, добу спить.</p>
	<p>— І ще що там було?</p>
	<p>— Були бандити. І я їх вистинав.</p>
	<p>— А ти визолив царську доньку?</p>
	<p>— Визволив.</p>
	<p>— А що вона тобі казала? Казала, що буде твоя жінка, бо ти її врятував?</p>
	<p>— Так.</p>
	<p>— Я — та сама царська донька. Обцілувала вона його та й каже:</p>
	<p>— Любила-м тебе, як ти був герой, і люблю тебе, як ти каліка.</p>
	<p>— Що тобі з мене, коли я каліка? — каже він. А вона каже:</p>
	<p>— Якби не ти, я би на світі вже не жила. Я піду і розкажу про тебе татови свому. Ми тебе файно вберемо, підемо до ксьондза і звінчаємося.</p>
	<p>Каже він:</p>
	<p>— Я не можу це зробити, бо в мене рани болять, де очі були. Загояться рани, і аж тоді можемо піти до вінчання.</p>
	<p>— Добре, я йду д’татови. А тато питає її:</p>
	<p>— Що то є, що ти перше була в шпитали раз та добу, а тепер все в шпитали та й у шпитали? І до хати мало коли приходиш.</p>
	<p>А вона каже:</p>
	<p>— Тату, в шпитали є той, хто мене вирятував від бандитів. Він був такий герой, що двадцять штири бандити вбив. А мама йому очі виколола. Я тоді пообіцяла, що буду його жінкою. Та й нині я так думаю.</p>
	<p>— Добре, — каже, — дитино.</p>
	<p>І все вона з ним у шпитали. А одної ночі сниться їй, щоб до схід сонця дев’ять меж перейшла і тому хлопцеви росою очі повтирала, то буде мати очі, як мав. Та й йому такий самий сон снився.</p>
	<p>Рано вона каже йому:</p>
	<p>— Ти знаєш що? Такий і такий мені сон снився.</p>
	<p>— І мені такий сон був, — каже він.</p>
	<p>І сказала вона уланам, аби їй два коні усідлали. Та й вони сіли обоє на коні і летять, що мають сили. Зійшла вона з коня на одній межі, втерла йому росою очі. Втерла на другій межі. На третій знов утерла. І на четвертій, і на п’ятій межі втерла йому росою очі. А як втерла на шостій, він сказав:</p>
	<p>— Я вже так бачу, як уночі крізь мряку. Вже вижу трошки. Втерла вона йому очі на семій межі:</p>
	<p>— Вже так вижу, як крізь мряку в днину. На восьмій межі втерла вона йому очі знов.</p>
	<p>— Я вже таки файно вижу, — каже він.</p>
	<p>А як втерла вона йому очі на дев’ятій межі, він так уздрів, як видів колись. Вертаються вони до царя.</p>
	<p>— Тату, я виходила свого мужа! Муже мій дорогий, ходім та звінчаємося.</p>
	<p>А він каже:</p>
	<p>— Нє, я йду до мами попрощатися.</p>
	<p>— Дорогий мій, не йди, бо пропадеш.</p>
	<p>— Не пропаду.</p>
	<p>І попрощався, й пішов.</p>
	<p>Приходить він до того лісу, зайшов у будинок, а далі все замкнено. До кімнат зайти не годен. Подивився у заґратоване вікно, є його мама і той збуй, разом сплять у лужку. І він пішов геть.</p>
	<p>Дістав він собі таку пилку, що раз потягнеш, і ґрата перетинається. І на другу ніч перед днем знов приходить туди. Перетяв ґрати і вскочив до хати. Пішов по кімнатах. Дивиться, в середній кімнаті є його шабля й пасок. Взяв він на себе пасок і почепив шабельку. Зайшов у другу кімнату, а вони сплять собі в лужку. Будить він маму й того збуя:</p>
	<p>— Вставайте, молодята.</p>
	<p>Вона схопилися. Мама застила. І впали вони перед ним на коліна. І сказав він свої мамі:</p>
	<p>— Іди, сатано, сперед мене.</p>
	<p>Замок їх обох у кімнату. Та надер дві бочки смоли, зв’язав їх і кинув у ту смолу. Та й ті бочки запалив. Що вони просилися, а він сказав:</p>
	<p>— Не просіться, бо пусте ваше просіння. Ви мене хотіли знищити і викололи мені очі.</p>
	<p>І зачекав він, доки вони не згоріли. А тоді вийшов, крикнув і закликав вовка. Та сів на вовка і поїхав т’цареви. Як вона його вздріла дуже зраділа.</p>
	<p>— Татку, який був він герой, такий знову зробився. А він сказав:</p>
	<p>— Та ту, нема тої держави, щоби вас побила. Я допоможу вам. А цар сказав таке:</p>
	<p>— Небожата, ідіть до ксьондза, звінчайтеся і жийте, і най вам бог помагає.</p>
	<p>Вони звінчалися, і цар передав на него коруну. Та й я там був. Велика забава там була. Поклали мене до стола плечима, а до стіни очима. Та й інших людей так поклали. Одного обминули, а другому не дали. Та й так наша забава перейшла. Сів я на столець, байці конець.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Космач, Косівського району, Івано-Франківської області 17 березня 1985 року Коб’юк Курило Петрович (1905 року народження)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Гуцульщини/">Фольклор Гуцульщини</a></li>
	</ul>
</footer>
<!--#include virtual="/-/inc/general__page_end.inc" -->
