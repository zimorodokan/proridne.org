<!--#include virtual="/-/inc/general__page_start.inc" -->
<title>А хто хазяїн ☼ Українська народна казка ☼ Народна творчість</title>
<meta name="Description" content="Українська народна казка Полтавщини «А хто хазяїн» ☼ Український фольклор, усна народна творчість України">
<link rel="canonical" href="https://proridne.org/Українські народні казки/А хто хазяїн.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">А хто хазяїн <br><span class="article__headerDescription">Українська народна казка Полтавщини</span></h1>
	<p>Сварить жінка чоловіка, а той тільки плечима здвигує та слухається її настанов. Набридло синові бачити і чути, як мати батьком керує та й питається:</p>
	<p>— Батьку, а чому ви матір в усьому слухаєте? От як у мене буде жінка так я їй що скажу, те вона й робитиме.</p>
	<p>— Е, ні синку, — говорить батько, — се воно не так просто. Яким гарним хазяїн буде, та все одно жінку слухає.</p>
	<p>— А моя жінка буде слухати тільки мене, бо того не може бути, щоб, бувши чоловіком, жінці потакать.</p>
	<p>— То, сину, я тебе переконаю. Іди в сарай та злови там сто гусок та одного гусака. А я волів запряжу.</p>
	<p>Пішов батько на вулицю волів запрягать. Одного худого та рогатого, а другого гарного та з надбитим рогом. Поскладали вони мішки з гусьми на воза та й поїхали.</p>
	<p>— Батьку, — питає син, — а чого ж тільки одного гусака взяли?</p>
	<p>— А тому синку, в якому дворі хазяїном буде чоловік, будемо давати гусака, а в якому жінка — гуску.</p>
	<p>Під’їжджають вони до першого двору. Виходить з нього чоловік. Батько й питається його:</p>
	<p>— А хто хазяїн цього двору?</p>
	<p>Чоловік у відповідь:</p>
	<p>— Як хто? Я хазяїн!</p>
	<p>Син батькові ззаду:</p>
	<p>— Я ж тобі говорив, що треба бути хазяїном, а ти все матері потакаєш.</p>
	<p>— Почекай сину, — відповів батько, — то як ти хазяїн, вибирай вола. Якого візьмеш? Худого та рогатого, чи без рога та гарного?</p>
	<p>Стояв чоловік, думав, думав:</p>
	<p>— Ну що, давай без рога.</p>
	<p>Тут з хати як вискочить жінка, як почне лементувати:</p>
	<p>— Ах ти ж пес не прив’язаний! Ах ти ж такий-сякий! Куди ж годний віл безрогий? Людям на сміх, чи що? Бери рогатого. Відгодуємо та й очі цілі будуть. Не повиштрикують люди пальцями.</p>
	<p>— Ех, — говорить чоловік, — давай рогатого.</p>
	<p>— То на тобі гуску — відповів батько.</p>
	<p>І поїхав далі. Під’їжджає до наступної господи й питається у чоловіка, що у дворі працював:</p>
	<p>— А хто тут хазяїн?</p>
	<p>— Я хазяїн, — відповів чоловік.</p>
	<p>— Як ти, — говорить батько, — то вибирай вола! Якого візьмеш? Худого та рогатого, чи безрогого та гарного?</p>
	<p>Став чоловік та й думає. Як тут до нього жінка вийшла. Чоловік відповідає:</p>
	<p>— Давай рогатого.</p>
	<p>А жінка до чоловіка:</p>
	<p>— Івасику, орлику. Ми ж з тобою чотирнадцять років живемо душа в душу, я ж тобі й галушки, і вареники, й пиріжечки, та все що забажаєш. Та тільки кращого тобі хочу. То, як твоя ласка, послухай зараз моєї поради, візьми безрогого вола. Він же і здоровий, і справний, і до роботи буде пригожий. А рогатого з рік треба буде годувати, щоб працювати став.</p>
	<p>— Твоя правда — говорить чоловік, — давай безрогого.</p>
	<p>— Як так, то на тобі гуску.</p>
	<p>Об’їздили син із батьком не одне село і не один хутір. І залишились у них одна гуска та гусак. Якось під’їжджають до такої великої та гарної господи, де жив тесляр дядько Петро.</p>
	<p>— Оце вже справжній хазяїн, — говорить син, — прийдеться тобі батьку вже й гусака віддавати.</p>
	<p>Батько засміявся й гукає:</p>
	<p>— Хто тут хазяїн?</p>
	<p>З подвір’я вийшов гарний високий чоловік та й говорить:</p>
	<p>— Ну я хазяїн, то що?</p>
	<p>— Коли ти хазяїн, то вибирай вола? Худого та рогатого, чи безрогого та гарного.</p>
	<p>— Ґм-м, — буркнув дядько Петро, — давай безрогого.</p>
	<p>Тут рипнули двері хати, по подвір’ю пройшла жінка, і зайшла назад. Чоловік подивився у двір і говорить:</p>
	<p>— Ні, давай краще рогатого.</p>
	<p>А батько йому дав гуску, та й поїхали додому.</p>
	<p>— Ну що сину, — питається батько, — зрозумів хто в сім’ї хазяїн?</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>1 (4768). А хто хазяїн. СУС 1366А*. Записала Мартиненко В. Є. 2008 року. Болкуневич Зінаїда Семенівна (1937). Полтавська область, Решетилівський район, Решетилівка</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Полтавщини/">Фольклор Полтавщини</a></li>
	</ul>
</footer>
<!--#include virtual="/-/inc/general__page_end.inc" -->
