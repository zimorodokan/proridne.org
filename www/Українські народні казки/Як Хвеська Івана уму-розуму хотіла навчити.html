<!--#include virtual="/-/inc/general__page_start.inc" -->
<title>Як Хвеська Івана уму-розуму хотіла навчити ☼ Українська народна казка ☼ Народна творчість</title>
<meta name="Description" content="Українська народна казка Подніпров’я (Наддніпрянщини) «Як Хвеська Івана уму-розуму хотіла навчити» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Як Хвеська Івана уму-розуму хотіла навчити.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Як Хвеська Івана уму-розуму хотіла навчити <br><span class="article__headerDescription">Українська народна казка Подніпров’я (Наддніпрянщини)</span></h1>
	<p>Жили собі, були Хвеська та Іван. І такий Іван невтельопний був. Шо не зробе, то тільки на нього подивись, плюнь і нічого не скажи. Ось дохазяйнувались до того, шо вже й їсти нема чого, хоч висвисни. І каже Хвеська:</p>
	<p>— Піди до моїх батьків (вони в сусідньому селі жили) та й скажи: «Здоровенькі були, казала Хвеська, щоб ви щось дали».</p>
	<p>От і пішов Іван. І справді ті і масла, і сирця, і борошенця дали, все в горнятка поскладали та й відправили зятя в путь-дорогу.</p>
	<p>Іде Іван, уже й вечоріти стало, морозяка такий, що й соплі під носом замерзають. Дивиця на балці лід потріскався. Думає: «Ой Боже, земля тріскаєця, ще розколеця навпіл». Взяв сиру понапихав у тріщини, потім маслом замазав, а й зверху ще й борошном потрусив. Управився, іде далі, дивиться, пеньки сухі стоять.</p>
	<p>— Бідні дядьки, померзли без шапок, — каже.</p>
	<p>Понадівав горнятка на пеньки та й пішов додому. Прийшов з пустими руками, все як було розказав Хвесьці.</p>
	<p>— Ох ти ж і дурний, голова ж твоя макітряна. Та ти, як побачив ті тріщини, та й не дивився б на них, а йшов собі далі.</p>
	<p>— Добре, так і робитиму.</p>
	<p>Ось якось іде він поза селом, аж біжать шість собак, а Іван помне, як його Хвеська вчила. Відвернувся від собак і не дивиця. А ті ж як напали та обірвали на ньому всю одежу, що тільки під верхом і було, та й осталось.</p>
	<p>Хвеська, як побачила його, тільки в долоні сплеснула. Розказав їй все Іван як є, а вона йому:</p>
	<p>— Ох ти ж і дурний. Треба ж було взяти палицю та й порозгонити всіх собак.</p>
	<p>— Добре, я запомню, далі так і робитиму.</p>
	<p>Пройшло небагато времня. Іде Іван, аж дивиться, а через село похорон іде. Іван не розтірявся, як ухвате дрючок та з ним до людей і почав розгонити. А мужики й покійника покинули та як спапашили Івана, та як дали йому прочуханки так, шо той тільки-тільки доплентав додому. Хвеська ще з вікна побачила, яке лишенько з її чоловіком случилось. Розпитала, як та що, та й каже:</p>
	<p>— Який же ти тільки дурний. Ти б же підійшов близенько, перехрестився та й сказав: «Царство небесне, царство небесне». Зрозуміло?</p>
	<p>— Та зрозумів уже, надалі знатиму.</p>
	<p>Якось пас він за селом корову чує хтось гукає:</p>
	<p>— Поможіть, поможіть!</p>
	<p>Підбіг Іван, на той голос, аж дивиться у яму з водою (копанка осталась за селом) упало теля. Дядько як не натужуєця, а ніяк не витяне. Що підтягне теля до берега, а воно тільки шубовсть оп’ять і вирвеця. А Іван уже добре запомнив, як його Хвеська вчила. Підійшов близенько, перехрестився та:</p>
	<p>— Царство небесне, царство небесне, — каже.</p>
	<p>А дядько й так сердитий був, а то й теля покинув та такої дукси дав Іванові, живого місця на тому не осталось.</p>
	<p>Похвалився Іван Хвесьці, а та:</p>
	<p>— Горбатого й могила не виправе. Та ти б же побачив таке, та вхватив би теля за хвоста, а дядько за голову та й витягли б. Зрозумів?</p>
	<p>— Та зрозумів уже…</p>
	<p>На другий день чує Іван, десь порося кричить. Аж сусід надумав кабанчика на Різдво зарізати. Іван і тут не розтірявся. Саме, як сусід почав шмалити підсвинка, де не візьмись у двір Іван. Поки той по солому пішов, а Іван кабана за хвоста та й тягне з двору. Тут саме й сусід нагодився.</p>
	<p>Попались йому віжки під руку. То він тими віжками, як почав хрестити Івана. Спасибі Хвесці, заступилась.</p>
	<p>— Ох ти ж і невтельопний, та ти б же підійшов та й сказав: «Дякувати богу, із свіжиною, будьте здорові, та на здоров’я вам і вашим діточкам поїсти».</p>
	<p>— Я все зрозумів. Уже буду знати.</p>
	<p>А тут така нагода. Відірвалась коза. Ходе Іван, шукає її. Аж у панському саду, саме за кущем калини, сів пан нужду справити (ну «по-большому» сходити). Аж тут Іван аж присідає та з-за куща виглядає. Пан уже і відвертаєця і прихиляєця. А Іван до пана:</p>
	<p>— Дякувати богу, із свіжиною будьте здорові, на здоров’я вам і вашим діточкам поїсти.</p>
	<p>Гукнув пан слуг, а тих не треба вчити, як березовою кашею годувати. Били та приказували, щоб знав, як пана почитати.</p>
	<p>Прийшов Іван додому, а Хвеська вже й не питала, за що його було бито.</p>
	<p>— Сиди, — каже, — дома з тебе більш толку буде.</p>
	<p>Ото вони так живуть, поживають і досі.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>18 (7167). Як Хвеська Івана уму-розуму хотіла навчити. СУС 1696. Записав учень 6 класу Войченко Ярослав 2009 року. Тюпка Марія Олексіївна (1925). Дніпропетровська область, Царичанський район, Ляшківка</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Наддніпрянщини/">Фольклор Подніпров’я (Наддніпрянщини)</a></li>
	</ul>
</footer>
<!--#include virtual="/-/inc/general__page_end.inc" -->
