<!--#include virtual="/-/inc/general__page_start.inc" -->
<title>Як чоловік заблудив ☼ Українська народна казка ☼ Народна творчість</title>
<meta name="Description" content="Українська народна казка Закарпаття «Як чоловік заблудив» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Як чоловік заблудив.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Як чоловік заблудив <br><span class="article__headerDescription">Українська народна казка Закарпаття</span></h1>
	<p>Був собі циган і був його кум. Як колись давно бувало, у село приходили цигани, і село одного з них призначило своїм ковачом. Циган був іще молодий, була в нього сім’я, і кожного року в його сім’ї народжувалася дитина. Цигани звикли робити так: коли народжувалася дитина, вони брали за кума найбагатшого чоловіка в селі. А багаті люде не одказувалися од того, бо казали, що хто буде йти до цигана за кума, будуть у того ґазди добре свині годоватися. Той циган і закумався з одним багатим. А той багач жив далеко од нього, на другому кінці села.</p>
	<p>У того кума була прекрасна жона та прекрасне велике ґаздівство. Але, на жаль, дітей у них не було. Циган його взяв за кума, а своїх дітей не мав. Він був дуже зайнятий на ґаздівстві й не дуже дивився за своєю жоною. Але жили вони з жоною прекрасно.</p>
	<p>Коли приходила осінь, то в нас були вечірки. Люде ходили одні до других. Дівки пряли, невісти й старі баби тоже. Пір’я пороли. А хлопці приходили на тоти вечірки та й фіґльовали. І багато хлопців на тих вечірках влюблялися в дівок.</p>
	<p>А одного разу на тих вечірках один влюбився в того багача жону. А чоловік того довгий час не помічав. Той леґінь часто ходив на вечірки, і бувало вже так, що він провожав тоту жону аж то воріт. А ґазда наробився на полю та коло худоби та й собі спокійно спав.</p>
	<p>Одного разу призначили вони вже собі місце для настоящої зустрічі. Вона сказала, що буде довго поратися, щоби той леґінь чекав її у стайні. І так вони довгий час зустрічалися в стайні.</p>
	<p>Але одного разу ґазда несподівано зайшов до стайні та найшов леґіня коло ясел, де стояли воли. І запитався в нього:</p>
	<p>— Що ти ту робиш, чоловіче добрий?</p>
	<p>— Та ми тут на вечірках сперечилися з одним моїм цімбором, же у вашого вола єден ріг довший, а другий коротший. І я прийшов поміряти й доказати йому, що у ваших волів роги єднакі.</p>
	<p>Ґазда повірив і одпустив його, все обійшлося добре. Коли вони зійшлися на вечірках другий раз, той леґінь з жоною багача, леґінь повідає:</p>
	<p>— Небого, діла там у нас більше не буде, бо твій чоловік мене застав у стайні. І я ледве викрутився. Придумав, що волам роги міряв. Нам треба підобрати друге місце.</p>
	<p>Вона каже:</p>
	<p>— Що нам придумувати? Чоловік ляже спати, я спорожню відра та його розбуджу й зажену за водою. А вода дуже далеко. Тим часом ти зайдеш до хижі. Поки він вернеться, я тебе одпроваджу.</p>
	<p>Так і було. Одного вечора кінчилася робота, ґазда ліг спати, а жона ще поралася. І зробила так, щоб у хижі не стало води. Тоді розбудила чоловіка та говорить:</p>
	<p>— Ох ти, сякий-такий! Як ти залишаєш нас без води на цілу ніч! Ану вставай і йди по воду.</p>
	<p>Він мусів устати, налегко одягся. Був у легких боганчах на босу ногу. А надворі вже заморозки.</p>
	<p>Ґазда пішов, а тим часом до хижі входить той леґінь. Вона світло загасила, хижу замкнула й каже фраєрови:</p>
	<p>— Будь, як дома.</p>
	<p>Фраєр боявся, але вона переговорила його:</p>
	<p>— Не бійся, все буде в порядку.</p>
	<p>Вже був дуже пізній час, коли чоловік повернувся з водою. Зачудувався він. Що то? В хижі не є світла, двері чогось замкнуті. Думає собі: «Що ся могло стати?» Почав дуркати в двер:</p>
	<p>— Жоно, отвори! Я прийшов з водою!</p>
	<p>Але ніхто не озивається. Він починає ще гірше дуркати.</p>
	<p>— Одкрий, бо я замерзаю!</p>
	<p>Ніхто ся не обзиває. Тоді чоловік почав гриміти в облаки. Ніхто не обзивається. Нарешті з постелі озвалася його жона:</p>
	<p>— Хто там? Чого тобі треба? Він говорить:</p>
	<p>— Та я, твій чоловік. Воду приніс. Чому ти світло погасила й хижу замкнула?</p>
	<p>А вна йому одповідає:</p>
	<p>— Який ти мій чоловік? Мій чоловік коло мене. Що ти, удурів або напився?</p>
	<p>— Ніт, я з водою прийшов. Та то моя хижа, а ти моя жона! Тоді озивається той її фраєр:</p>
	<p>— Зараз я тобі дам твою хижу та твою жону! Не йдеш мені з обійстя? Зараз я тебе нажену. Що ти не даєш нам спокійно спати?</p>
	<p>Чоловік собі думає: «Що зо мною? Чи заблудив, чи що зо мною сталося, що я не впізнаю свої хижі?» Іще декілька раз намагався дуркати, але його обезчестили паскудними лайками, і він не знав, куди подітися.</p>
	<p>В селі вже кругом спали. Куди подітися. Тилько одна кузня. Чути було, як там циган клепле. Чоловік вилляв воду та з відрами бігом на край села, бо ще чути було, як у кузні гримить. Прибігає до цигана, сім’я цигана ще спить, лем сам циган за ковадлом клепле підкови. Як увидів циган чоловіка з порожніми відрами, він спершу напудився. А той у спідніх гатях і в сорочці. І без рехлика, і без капелюха. Але циган скоро пізнав, же то кум. Питає кума:</p>
	<p>— Куме, що з вами? В таку пізню пору голі з відрами. Що вас пригнало до мене в такий пізній час?</p>
	<p>— Йой, куме! Такого зо мною ще ніде не було. Знаєте, жона загнала мене по воду, і я заблудив. Знаю, де моя хижа, все знаю, але не можу знайти свою хижу. Приходив точно у свій двір, а там озивалися, же то не моя хижа. Що робити?</p>
	<p>— Ей, куме, — циган не вірить, — та я вашу хижу нажмурячки найду.</p>
	<p>— Та не найдете, бо й я знаю, а не можу найти.</p>
	<p>А кум дуже змерз. Тоді циган бере кума на плечі та бігом дому. Приніс точно в той двір, так, як має бути, і сам уже циган дуркає в облаки і гойкає:</p>
	<p>— Кумо, втворяйте! Ту кум змерз. Скоро втворяйте! А кума озивається:</p>
	<p>— Який там іще кум?</p>
	<p>— Я, кум ваш, циган. Із кумом прийшов. Втворяйте скоро, бо кум замерзає.</p>
	<p>А вна знов одповідає:</p>
	<p>— Який мій чоловік? Мій чоловік коло мене!</p>
	<p>— То не може бути! Ваш чоловік ту є, в мене на плечах. Вже замерз.</p>
	<p>А фраєр з хижі гойкає:</p>
	<p>— Ідіть мені з обійстя! Не даєш мені спати коло мої жони. Зараз я вас нажену!</p>
	<p>Циган уже сам думає: «Що, і я заблудився? А може, в мене нечистий дух на плечах? Може, то нечиста сила прийшла до ковальні мене спокусити? Бо кум коло куми. Що робити?» І думає собі: «Звержу тото з себе». Напружився циган і зверг кума з плечей, а сам бігом утікати.</p>
	<p>Прибіг циган дому опуджений, застрашений, розбудив циганку, свою жону, і розповів їй про свою пригоду. Що то не кума він дому носив, а якусь нечисту силу, бо кум з кумою в постелі.</p>
	<p>— ...Але бог поміг од того збавитися, і я ледве добіг дому. Ледве душа тепла.</p>
	<p>А кум упав з циганових плечей і думає: «Де мені подітися?» Пішов у стайню, і там переспав у яслах.</p>
	<p>А як зачало рано зоріти, жона випровадила красно свого фраєра. І вже напоготові, чекає на чоловіка. Де він? А чоловік через деякий час з’являється з пустими відрами, такий змерзлий. Вона пішла на нього з усякими брудними лайками:</p>
	<p>— Ти сякий! Ти такий! Я цілу ніч без води була. А тебе нечиста сила куди носила!</p>
	<p>Насварилася, насварилася, і ґазда зостався виноватий, а вона права.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Туриця, Перечинського району, Закарпатської області 28 березня 1991 року Козак Михайло Юрійович (1924 року народження)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Закарпаття/">Фольклор Закарпаття</a></li>
	</ul>
</footer>
<!--#include virtual="/-/inc/general__page_end.inc" -->
