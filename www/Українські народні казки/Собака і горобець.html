<!--#include virtual="/-/inc/general__page_start.inc" -->
<title>Собака і горобець ☼ Українська народна казка ☼ Народна творчість</title>
<meta name="Description" content="Українська народна казка Чернігівщини «Собака і горобець» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Собака і горобець.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Собака і горобець <br><span class="article__headerDescription">Українська народна казка Чернігівщини</span></h1>
	<p>Був собі раз один чоловік. А в нього був старий собака. Коли собака зовсім постарів, чоловік його прогнав.</p>
	<p>Побіг собака дорогою. Бачить в пилюці купається горобець.</p>
	<p>— Хочеш мене з’їсти? — питає горобець.</p>
	<p>— Хочу, бо дуже голодний.</p>
	<p>— Не їж мене. Якщо ти голодний, то ходім зі мною у село і там наїсися.</p>
	<p>Підійшли до села.</p>
	<p>— Підожди, я підлечу і побачу, що хто робить, — каже горобець.</p>
	<p>Підлетів і побачив, що жінка колотить масло. Питає він собаки:</p>
	<p>— Ти будеш їсти масло?</p>
	<p>— Ой-йой, буду!</p>
	<p>— Так ходім зо мною.</p>
	<p>Прийшли під ворота.</p>
	<p>— Тут трохи підожди, а я піду пхатись жінці в очі. Вона кинеться за мною, а ти зайди у двір і їж собі масло. Я з жінкою зайду аж до хати. Вона буде ловити мене. Я сяду на вікно. Жінка з решетом підскочить, ударить по вікні і розіб’є скло і я вилечу.</p>
	<p>Так і було. Пташка жінці тичеться в очі. Жінка думає собі: „Якби я тебе піддурила та до хати заманила!». І помалу, помалу до хати.</p>
	<p>А собака тим часом скочив і їсть масло. Пташка, як побачила, що собака уже наївся, сіла на вікно. Жінка з решетом на неї. Ударила і розбила скло, почала дуже кричати. А собака і горобець пошли собі далі. Вийшли на поле.</p>
	<p>— Ну, тепер ти будеш мене доглядати, аби я наївся, — каже горобець.</p>
	<p>Поки він надзьобав пшениці, собака знов зголоднів.</p>
	<p>— Я знов голодний, — каже.</p>
	<p>— Ну, пішли в село і будеш їсти.</p>
	<p>Коло села пташка підлетіла і побачила, що чоловік та жінка надворі засолюють м’ясо. Питає:</p>
	<p>— Любиш м’ясо?</p>
	<p>— Ой-йой, чи люблю?</p>
	<p>— Ну, ходім зо мною.</p>
	<p>Прийшли під ворота. Собака тут остався, а горобець тичеться в очі чоловіку і жінці. Ганяються за горобцем і лаються:</p>
	<p>— Що за чорт? Треба заманить його у хату!</p>
	<p>Горобець того й ждав та й залетів у хату. Почали його ловить по стінах решетом і ситом.</p>
	<p>А тим часом собака смакує м’ясо. Коли добре наївся, взяв великий кусок і тягне на вулицю. А пташка побачила, що собака уже ситий і сіла на вікно. Жінка ситом по вікні і розбила скло. А тим часом пташка вилетіла.</p>
	<p>Вибігли надвір. Бачать, собака поїв м’ясо, а решту поніс. Дивується чоловік:</p>
	<p>— Що то за горобець? То не горобець, а наше нещастя. Скільки м’яса поїв собака!</p>
	<p>А горобець і собака вибігли на поле. Говорить собака:</p>
	<p>— Ну, тепер я ситий. Тільки сміятися хочу!</p>
	<p>— Тоді давай вернемось в село і будем сміятися.</p>
	<p>Коло села горобець підлетів і побачив, як у попа люди ціпами жито молотять, а піп стоїть і командує. Пташка полетіла у двір і почала попу набридати. Піп як закричить:</p>
	<p>— Люди, бийте пташку! Що за душа сідає мені на голову?</p>
	<p>— Да як бити її на вашій голові?</p>
	<p>А піп кричить:</p>
	<p>— Не дивіться на мою голову, бийте!</p>
	<p>Люди б’ють попа ціпами по голові, а собака під воротами сміється. Доти попа били, що почали на нього воду лити.</p>
	<p>Собака перестав журиться. «З горобцем я не пропаду», — подумав він.</p>
	<p>Так вони й ходили далі по світу.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>234 (4423). Собака і горобець. СУС —. Записано 2008 року. Андруша Ганна Федорівна (1929). Чернігівська область, Ічнянський район, Заудайки</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Чернігівщини/">Фольклор Чернігівщини</a></li>
	</ul>
</footer>
<!--#include virtual="/-/inc/general__page_end.inc" -->
