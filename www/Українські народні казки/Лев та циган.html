<!--#include virtual="/-/inc/general__page_start.inc" -->
<title>Лев та циган ☼ Українська народна казка ☼ Народна творчість</title>
<meta name="Description" content="Українська народна казка Про Тварин (звірів) «Лев та циган» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Лев та циган.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Лев та циган <br><span class="article__headerDescription">Українська народна казка про тварин</span></h1>
	<p>Був собі циган, і пішов він собі шукати здобичі, абиякого щастя. Переходив він лісом. От іде протів нього лев.</p>
	<p>— Куди ти ідеш? — питається, — що ти за ідей?</p>
	<p>— А ти що? — питається циган.</p>
	<p>— Я, — каже, — лев.</p>
	<p>— А я — пралев. Давай мірятися — хто дужчий, — говорить циган, — я чи ти?</p>
	<p>— Можна попробуватися, тільки немає чим.</p>
	<p>Ідуть дорогою і надибали палку залізну. От лев і говорить:</p>
	<p>— Тепер маєм чим вимірятися, хто дужчий. Хто дужче викине нею, той дужчий.</p>
	<p>Взяв тую палку. Як кинув, то її і не видко стало.</p>
	<p>— Ану тепер ти!</p>
	<p>— А не жалко ж тобі буде, — каже циган, — як я викину до брата, бо мій брат у бога за коваля; поробить з неї цвяхи та й буде богові коні кувати.</p>
	<p>— А справді шкода, нехай буде лучче в нас.</p>
	<p>І просить лев цигана в гості пообідать. Приходять додому. Лев посилає цигана по воду і дає йому залізні відра. Циган ледве покачав тії відра з гори. Прикачав до криниці, сів коло неї та й став шторпати патичком наоколо криниці. Лев не дочекався його да й приходить:</p>
	<p>— Що ти робиш?</p>
	<p>— То, що я не хочу носить відрами потроху, а все разом принесу, — відказав йому циган.</p>
	<p>Лев набрав води та й пішов. Прийшли і розклали огонь. Лев зачав варити вареники. Наварив ідну мірку собі, а другу циганові і говорить:</p>
	<p>— Котрий хутче з’їсть, то той дужчий.</p>
	<p>Лев зачав їсти, а циган у штани кидає. З’їли вони їх і кажуть:</p>
	<p>— Тепер ми рівні.</p>
	<p>Пішли вони собі на проходку у ліс і найшли черешні. Лев підскочив, вхватився за верх та й пригнув черешню, і зачали їсти ягоди обидва. Лев каже:</p>
	<p>— На тобі цю гілляку, тримай і їж, а я піду другу нагну.</p>
	<p>Лев пустив, а черешня перекинула цигана через себе, і він перелетів через неї і упав на ломачча, де був заєць, і убив його одразу.</p>
	<p>— А бач, — каже, — я дужчий: через черешню перескочив і зайця забив.</p>
	<p>— Ходім, — каже лев, — на скалу; которий лучче ногами вдарить, то той дужчий.</p>
	<p>Лев як ударив, то аж камінь посипався; а циган як ударив у камінь, то йому висмикнулись штани, і говорить:</p>
	<p>— Ото я вдарив, аж вареники посипались.</p>
	<p>— Тепер уже дужчий ти, — говорить тоді лев. — Що ти від мене хочеш, щоб ти мене покинув?</p>
	<p>— Бочку грошей, — каже циган.</p>
	<p>Взяв лев бочку грошей і цигана на себе і везе його додому. Привозить до шатра, а діти циганови повибігали, а лев питається:</p>
	<p>— А що то таке?</p>
	<p>— То мої діти.</p>
	<p>— А вони мені нічого не скажуть?</p>
	<p>— Я їм скажу іти до хати.</p>
	<p>— А де ж тобі ті гроші скинути? — питається лев.</p>
	<p>— Завези до хати.</p>
	<p>Як лев скинув з себе гроші, то й дихнув, а циганові діти аж під стелю підлетіли. Лев здивувався і питається:</p>
	<p>— А то що їм таке?</p>
	<p>— То вони шукають нагаїв і хтять тебе бити... Утікай! От лев і утік. І так вони розійшлися.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p>Лев та циган. Н. П. Андреев, Указатель сказочных сюжетов по системе Аарне. Издание государственного Русского географического общества, Л., 1929. — 1049/А. Зап. у м. Тиврові Вінницького пов. Подільської губ. Час запису не зазначений. Труды этнографическо-статистической экспедиции в Западно-Русский край. Материалы и исследования, собранные д. чл. П. П. Чубинским, т. I, СПб., 1872; т. II, 1878., II, стор. 123—124.</p>
			<p><a href="/Український фольклор Книги/Іван Березовський ☼ Казки про тварин/">Казки про тварин</a> (Українська народна творчість) — Київ: Наукова думка. — 1976 — 575 с.</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
</footer>
<!--#include virtual="/-/inc/general__page_end.inc" -->
