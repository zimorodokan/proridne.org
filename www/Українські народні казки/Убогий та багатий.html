<!--#include virtual="/-/inc/general__page_start.inc" -->
<title>Убогий та багатий ☼ Українська народна казка ☼ Народна творчість</title>
<meta name="Description" content="Українська народна казка Подніпров’я (Наддніпрянщини) «Убогий та багатий» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Убогий та багатий.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Убогий та багатий <br><span class="article__headerDescription">Українська народна казка Подніпров’я (Наддніпрянщини)</span></h1>
	<p>Жив собі один дуже вбогий чоловік. Ото ліг одного разу спати та й задумався: чого це убогим людям так важко на світі жити? І навіщо це багачі гроші збирають? «От якби в мене було їх багато-багато. Зажив би добре, розкошував, іншим допомагав».</p>
	<p>Коли скрипнули двері, щось з’явилося у хаті і сказало:</p>
	<p>— А хочеш забагатіти?</p>
	<p>— Хочу.</p>
	<p>— Ось тобі капшук, але він не простий: у ньому є червінець. Як тільки його витягнеш, так зараз вродиться і другий. Набери відтіль червінців стільки, скільки хочеш, а потім закинь капшук у річку. Тільки гляди, поки не закинеш капшук у воду, не можна тратити жодного червінця, а то всі череп’яні стануть. Сказало та й кинуло капшук убогому.</p>
	<p>А той так здивувався, так зрадів, не може й слова вимовити. Далі схаменувся, взяв обережно капшук, розшморгнув — є червінець. Витяг один, а там уже другий вродився. І почав він тягать: що витягне, то вже знову там є. І думає він:</p>
	<p>«За ніч натягаю червінців, зроблюся багатим, тоді закину капшук у воду, а сам порозкошую».</p>
	<p>І так цілу ніч тягав. Прийшов ранок. Він і думає:</p>
	<p>«Може ще один день капшук побуде у мене, натягаю ще більше грошей. Хіба це так важко?»</p>
	<p>І знову почав тягати. Натягав другу купу і думає:</p>
	<p>«А чому б іще не натягати?» І тяга знову. Ніяк не може відірватися від діла. Їсть один хліб черствий, не спить — тягає. Так поминув тиждень, місяць, рік.</p>
	<p>«Як-таки, — думає чоловік, — покинути, коли щастя саме лізе в руки».</p>
	<p>І оце зовсім уже налагодився іти до річки закинути капшука. І все присяде, а не закине, вернеться назад. І так з того клопоту знемігся, що весь посивів, зробився жовтий, як віск, ледве ходить, а все не кида. Руки трудяться, а він тяга. Тягав, тягав, та так старцем і вмер, тримаючи в руках капшук.</p>
	<p>Ото що з людьми робить жадібність. Вона будь яке діло занапастить, людині віку вкоротить.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>187 (7372). Убогий та багатий. СУС -745*. Записав Поплавський Дмитро 2009 року. Грабовська Ольга Августівна (1926). Дніпропетровська область, Софіївський район, Девладове</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Наддніпрянщини/">Фольклор Подніпров’я (Наддніпрянщини)</a></li>
	</ul>
</footer>
<!--#include virtual="/-/inc/general__page_end.inc" -->
