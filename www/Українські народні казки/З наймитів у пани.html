<!--#include virtual="/-/inc/general__page_start.inc" -->
<title>З наймитів у пани ☼ Українська народна казка ☼ Народна творчість</title>
<meta name="Description" content="Українська народна казка Буковини «З наймитів у пани» ☼ Український фольклор, усна народна творчість України">
<link rel="canonical" href="https://proridne.org/Українські народні казки/З наймитів у пани.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">З наймитів у пани <br><span class="article__headerDescription">Українська народна казка Буковини</span></h1>
	<p>Було двоє молодих людей — чоловік і жінка. Було у них двоє дітей. Ішов той чоловік одного разу по вулиці і здибав злидні. Говорять вони йому: — Коли ти хочеш, щоб тобі було погано — в молодості чи на старість? Він до злиднів:</p>
	<p>— Я спитаюся в жінки і скажу вам завтра. Жінка до него;</p>
	<p>— Доки ми молоді та можем робити, то якось проживем. А на старість ми не зможем робити, то хай нам тоді буде добре.</p>
	<p>Здибався він із злиднями та й каже;</p>
	<p>— Ми будем злиднювати за молодих літ. Вернувся додому та й каже жінці:</p>
	<p>— Як ми маємо за молодих літ злиднювати, то давай віддамо їдну дитину до мої мами, а другу до твої. Та й підем по білім світі.</p>
	<p>Посилає жінка дитину до свої мами за кукурудзяною мукою на мамалиґу. А другу дитину до чоловікової мами за молоком. Маленька Оксанка несла муку — звіялася буря і муку розвіяла. А хлопчик ніс молоко, упав і розбив гладущика. Вернулися діти додому і нічого не принесли.</p>
	<p>І сказав чоловік:</p>
	<p>— То відводьмо дітей до мої і твої мами та й ідем уже в білий світ. І пішли. Спочатку йшли разом, а потому він пішов наліво, а вона — направо. Йшла, йшла і зовсім стомилася. І прийшла до пана під ворота. Згавкали пси. По подвір’ю ходи панський управитель. Підходи до воріт та й питає жінку:</p>
	<p>— Що ти хочеш? А вона каже:</p>
	<p>— Най мене баринь прийме на роботу. І най лиш дасть їсти і дасть чим прикрити хребет. Що скаже, то буду робити.</p>
	<p>Пішов управитель до пана та й каже, що проситься на роботу жінка.</p>
	<p>— ...Буде робити, що скажете, тілко прикриєте їй хребет і дасте їсти.</p>
	<p>Пан їй говори:</p>
	<p>— Підійди сюди. Вона підійшла.</p>
	<p>— Ти вмієш корови доїти?</p>
	<p>— Вмію, вмію.</p>
	<p>— А чистити коло свиней вмієш?</p>
	<p>— Вмію. Каже пан:</p>
	<p>— Заберіть її на кухню, помийте, нагодуйте і дайте їй шмаття тіло прикрити.</p>
	<p>Дали їй дійницю, і пішла вона доїти корови. Каже пан управителю:</p>
	<p>— Піди за нею і подивися, як вона там подої. Подивився управитель і каже:</p>
	<p>— Дуже добре і чисто все роби. Так вона поробила рік. Пан питає:</p>
	<p>— Що вам платити?</p>
	<p>А вона йому:</p>
	<p>— Нічого не треба платити. Спасибі вам, що ви мене приймили і даєте їсти.</p>
	<p>Не хотіла вона брати від пана плату і на другий рік. А на третій рік вмирає паня. Пан закликає ту наймичку в кімнату та й дає їй те, дає друге.</p>
	<p>— Зайди, — каже, — в кімнату. А вона йому:</p>
	<p>— Не можу я заходити до вас у кімнату, бо ви пан, а я хто?</p>
	<p>І не заходи. Але підвів її пан до того, що вона стала панови жінкою. Переписує на неї половину свого майна. А через рік пан умирає. Поховали пана, і всі їй говорять «бариня». Управляє вона тим хазяйством, як управляли пани, що жили там до неї.</p>
	<p>А через якийсь час підходи під ворота жебрак. А вона сидить на балконі та й посилає управителя.</p>
	<p>— Піди спитай, що він хоче.</p>
	<p>Вона зразу пізнала, що то її чоловік, але не казала цього. А управитель іде до воріт та й питає:</p>
	<p>— Що ви хочете?</p>
	<p>— Я хочу, щоб мене пан чи паня прийняли на роботу. Мені лиш би дали їсти і дали тіло чим прикрити. Більше я нічого не хочу.</p>
	<p>Управитель підходи до пані та й каже:</p>
	<p>— Жебрак хоче, щоб його прийняли на роботу за їду і за те, що одягнуть його.</p>
	<p>А вона:</p>
	<p>— Скажи йому, най іде сюди. Приходи до неї жебрак та й каже:</p>
	<p>— Прийміть мене, барине. А вона питає:</p>
	<p>— А ти коней умієш годувати? Умієш їх чистити? Він до неї:</p>
	<p>— Все вмію. Що скажете — то буду робити.</p>
	<p>Та й пішов він на кухню, бо пані сказала помити його, переодягти і нагодувати.</p>
	<p>Пішов він до коней, погодував їх, почистив. Тоді пішов до корів, до свиней. Скрізь усе в порядок приводить. А управитель за ним. Прийшов і каже пані:</p>
	<p>— Добре, барине, працює цей жебрак.</p>
	<p>Паня закликає його до себе і дає йому костюм.</p>
	<p>— На одягнися, не ходи отак.</p>
	<p>— Ні, барине, спасибі, спасибі.</p>
	<p>І не подає вона вигляду, що він її чоловік.</p>
	<p>А через тиждень-два знов повторює про костюм. А він знов не хоче брати, бо коло коней. Вона й говорить:</p>
	<p>— Одягай.</p>
	<p>Прослужив він у неї три роки, і вона не признавалася, що вона — його жінка. А на четвертому році закликала до себе та й каже:</p>
	<p>— Сідай.</p>
	<p>— Нє, барине, я не сідаю.</p>
	<p>— Ану сідай.</p>
	<p>Присилувала його, щоб він таки сів коло неї, і говорить йому:</p>
	<p>— Ти пізнаєш мене чи ні?</p>
	<p>— Нє, барине, я вас не знаю. Тоді вона йому каже:</p>
	<p>— А чого ж це ти мене не пізнаєш? Не пам’ятаєш, як ти здибався зі злиднями і вони тебе питали, коли нам краще злиднювати — в молодих літах чи на старості?</p>
	<p>А він їй:</p>
	<p>— То це ти, жінко?</p>
	<p>— Ти забув, чоловіче, як діти пішли за молоком і мукою? І ні молока, ні муки. А тепер ми все будем мати.</p>
	<p>І сьогодні панують обоє.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Розкопинці, Сокирянського району, Чернівецької області 4 серпня 1984 року Зелена Парасковія Іванівна (1918 року народження)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Буковини/">Фольклор Буковини</a></li>
	</ul>
</footer>
<!--#include virtual="/-/inc/general__page_end.inc" -->
