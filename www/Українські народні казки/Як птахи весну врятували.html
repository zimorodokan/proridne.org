<!--#include virtual="/-/inc/general__page_start.inc" -->
<title>Як птахи весну врятували ☼ Українська народна казка ☼ Народна творчість</title>
<meta name="Description" content="Українська народна казка Кіровоградщини «Як птахи весну врятували» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Як птахи весну врятували.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Як птахи весну врятували <br><span class="article__headerDescription">Українська народна казка Кіровоградщини</span></h1>
	<p>Давно це діялось, коли ще птахи вміли говорити. Надійшов час повертатись птахам додому, в Україну. Але чомусь не було сигналу від Весни. Вона завжди повідомляла про переліт голубою квіткою проліска. Чекали птахи день, чекали другий, але вістовий шпак повернувся з порожніми руками. Занепокоїлося птаство, зібралося на раду.</p>
	<p>— Полетімо до будиночка Весни, можливо, вона задрімала, що не передала нам квітку, — запропонував старий Лелека.</p>
	<p>— А може, вона полетіла на нашу Батьківщину? — несміливо припустила Ластівка.</p>
	<p>Вся зграя рушила в Україну, не дочекавшись довгожданого сигналу. Прилетіли птахи і побачили замість зеленої травички великі кучугури снігу на полях, у лісах. А мороз такий, що аж крила мерзнуть. Сіли птахи. Хто деревця обліпив, хто на снігу юрмиться. Голодно їм, попискують від голоду, в розпачі крильцями розводять. Аж тут зграйка горобців підлетіла.</p>
	<p>— Може, хоч ви поясните, що тут відбувається? Чому наша ненька зустрічає нас завірюхою? — птахи навперебій запитували своїх сірих одноплемінників.</p>
	<p>— Як? Ви нічого не знаєте? — здивувалися горобчики. — Сталося велике лихо. Весна мала зійти на трон. А Зимі це не сподобалося. Вона почала велику битву за владу. Зима в цій битві перемогла, бо армія в неї сильніша, ніж у Весни: Морози, вітри, Метелиця, Завія, Завірюха, Віхола.</p>
	<p>Взяла Зима Весну в полон і кинула до темної в’язниці. Ми вже намагалися Весну врятувати, гуртом пробували двері відчинити, але марно. Зима водою їх облила і Морозом заморозила.</p>
	<p>Тоді всі зібралися і почали радитись, як би визволити Весну. Закінчилася рада тим, що птахи вирішили іти в наступ. Пішли на Зиму війною. Зима зрозуміла, що птахи летять не з добром. Полетіла їм назустріч. Завила хуртовиною, закружляла Завірюхою, морозом дужим. Але птахи теж підготувалися. Кожен тримав розжарену вуглинку і кидав назустріч злій силі. Де падала вуглинка, сніг одразу ж танув, і з’являлась зелена травичка.</p>
	<p>У Зими вже не вистачило сили опиратися, вона злякалася і втекла. Птахи відшукали Весну, розбили крильми грати і визволили її. Весна одразу ж взялася до роботи. Побігли струмочки, розцвіли перші квіти. А птахи кинулися вити гнізда і висиджувати пташенят. Весна не могла надякуватися птахам за визволення.</p>
	<p>— Чим віддячити вам, дорогі мої рятівники, за моє визволення?</p>
	<p>— Обіцяй, що будеш завжди теплою, ніжною, пахучою, квітучою і приходитимеш вчасно! — в один голос закричали птахи.</p>
	<p>Весна дотримала свого слова. Щороку вона зустрічає нас теплом, дарує незрівнянні пахощі перших квітів і зеленої трави.</p>
	<p>Так птахи і дружба між ними врятували Весну і перемогли люту Зиму.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>238 (8138). Як птахи весну врятували. СУС —, новотвір. Записала Малафій Вікторія 2010 року. Лисенко Аліна Марківна (1947). Кіровоградська область, Добровеличківський район, Миколаївка</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Кіровоградщини/">Фольклор Кіровоградщини</a></li>
	</ul>
</footer>
<!--#include virtual="/-/inc/general__page_end.inc" -->
