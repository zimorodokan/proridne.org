<!--#include virtual="/-/inc/general__page_start.inc" -->
<title>Про царського сина Івана ☼ Українська народна казка ☼ Народна творчість</title>
<meta name="Description" content="Українська народна казка Покуття «Про царського сина Івана» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Про царського сина Івана.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Про царського сина Івана <br><span class="article__headerDescription">Українська народна казка Покуття</span></h1>
	<p>Був цар і не було в него дітей. Він так журиться. Кому маєток лишить? Хто ж за царя буде, як немає дітей? Журяться вони обоє з жінкою. Вийшов цар на подвір’я — щось плаче, щось кричить за брамою. Виходить за браму, дивиться, а там лежать три маленькі хлопчики в пеленках, плачуть за брамою. Цар вертається до хати й каже жінці:</p>
	<p>— Іди подивися, у нас за брамою три хлопчики маленьких у пеленках.</p>
	<p>А жінка каже:</p>
	<p>— Берім їх до хати. Будем годувати, будем мати трьох синів. Занесли тих хлопчиків до хати. Найшли цар і цариця три мамки — най годують діти.</p>
	<p>Назирають вони ті діти та й тішаться, бо файно вони ростуть. Та вже й ходять хлопці, вже й говорять. День за днем переходить, і вже хлопчики йдуть всі три до школи. Цар їх так любить. Але найменший був наймудріший. Дуже файно вчився в школі і все слухав царя. І дуже його цар любив.</p>
	<p>Каже той наймолодший хлопець:</p>
	<p>— Тату, я вичитав з книжки, що на небі було сонце, місяць і зірниці. А де вони тепер? їх нема. Скажіть мені, тату, де вони.</p>
	<p>Каже йому тато:</p>
	<p>— Були сонце, місяць і зірниці, але прийшли змії і забрали. Оден взяв сонце, другий — місяць, а третій — зірниці.</p>
	<p>— Тату, а я би то все у зміїв відобрав. А цар каже:</p>
	<p>— То не мож. Уже люди пробували відобрати, але не мож. Каже хлопець:</p>
	<p>— А я поїду та й сонце, місяць і зірниці відберу. Цар не пускає:</p>
	<p>— Ти не відбереш, ти не в силі. А він каже:</p>
	<p>— Відберу. Я їду. Лагодьте мені файного коня, хліба в дорогу і трохи грошей.</p>
	<p>Не міг цар його стримати та й погодився:</p>
	<p>— Їдь.</p>
	<p>А ті оба хлопці кажуть:</p>
	<p>— Як ти їдеш, і ми їдем з тобою — за сонцем, за місяцем і за зорями. Цар і цариця усе їм прилагодили. Збираються хлопці всі три і їдуть в дорогу. А цар їм каже:</p>
	<p>— Зачекайте, хлопці, я вам щось пораджу.</p>
	<p>І написав цар листа до свого брата. А той брат десь далеко, в Шидмерицькім краю, робить у змія ковалем, той брат.</p>
	<p>— Прийдете хлопці туди, в Шидмерицький край, то насамперед підете до свого вуйка, до мого брата. І розпитайте його, і він вам скаже, де ті змії, що забрали сонце, місяць і зорі. Бо він у них служить за коваля.</p>
	<p>Поблагословив їх на дорогу цар, і вони всі три поїхали.</p>
	<p>Їхали вони, їхали і приїхали в той край Шидмерицький. Довго допитувалися до того вуйка і допиталися. Приходять до тої кузні, а там такі мури, така брама висока. Вони прийшли під ту браму, постукали. Виходить той вуйко й каже:</p>
	<p>— Відколи я служу ковалем, мені ще ніхто не стукав так теньґо в браму.</p>
	<p>Розімкнув браму, втворив, дивиться, а там три хлопці. І питається їх той вуйко:</p>
	<p>— Що ви за одні і відки ви йдете? Чого ви в браму гримаєте? Питається, чиї вони, ті хлопці; вони кажуть, що цареві сини, цар так</p>
	<p>і так називається. Вуйко каже:</p>
	<p>— Не може бути, аби ви були сини мого брата, бо в мого брата дітей не було.</p>
	<p>І тоді дали вони вуйкови лист, що написав їх тато. Той прочитав і повірив, що то — сини його брата. Взяв їх до хати, приймив у гості, і вони розказали вуйкови, куди йдуть, до кого й за чим. А вуйко каже:</p>
	<p>— Я вам скажу, хлопці, де той змій жиє.</p>
	<p>Сказав вуйко, у котрий бік їм іти, які там доми, який міст.</p>
	<p>— Поїдете до того змія. А недалеко від його дому золотий міст. Як приїдете туди, змія дома не буде. Змії до дівчини поїхали, до дочки старої Инджібаби. Двоє будете ночувати у змія в хаті, а ти, — каже, — Іванку, сядеш собі під мостом. Змій буде їхати в дванадцятій годині ночі від дівчини. А ти вилазь з-під моста і будеш з ним на мості битися. І буде видно, котрий котрого переб’є. І аби-с ти, — каже, — вирвав у тім мості одну шину.</p>
	<p>Вони так і зробили. Поїхали туди, допиталися до того змія, до його дому. Пообзирали всюди: в стайні, в хаті — нема нікого. Найшли собі щось їсти, попоїли, побалакали та й два хлопці лишаються там ночувати, а цей іде під міст, наймолодший. Вирвав у мості одну шину, сів собі під міст і сидить. Сидить до дванадцятої години ночі. Прийшла дванадцята година, змій уже вертається від дівчини. Наспівує собі якусь пісеньку, такий веселий. Приїхав він на той міст, а кінь сполошився і став «дуба». Далі не йде.</p>
	<p>Змій каже коневи:</p>
	<p>— Коню мій дорогий, чо’ж ти сполошився, чого ти напудився? Такого нема на світі, щоб нас напудив, щоби ми його боялися. Лиш у того й того царя є хлопець Іван. Ми його не годні перебороти. Але він сюди не прийде.</p>
	<p>А Іван під мостом усе слухає. Вийшов з-під моста й каже:</p>
	<p>— Я вже тут.</p>
	<p>— Це ти, Йване.</p>
	<p>— Я.</p>
	<p>— То що, будем битися чи миритися?</p>
	<p>— Будем битися, — каже Йван.</p>
	<p>І билися вони. Оден другого кидали до землі. Іван кинув змія, і він по кісточки застряг. Відтак змій кинув Івана — Іван ледве що застряг у землю. А Іван змія ще раз кинув, і той — застряг аж по голови в землю. Тоді він постинав змійови всі три голови і докінчив його.</p>
	<p>Рано пішли брати до змія в комору, а там були заперті зірниці. Втворили і випустили їх на небо. Та прийшли до вуйка і сказали, що вже одного змія вбили і зірниці випустили. Вуйко дав їм їсти, а вони ся питають, де другий змій, той, що вкрав з неба місяць, мешкає, бо вони не знають, куди йти. Вуйко сказав, у якім він боці жиє і що там є другий міст, срібний. Той змій має уже шість голів.</p>
	<p>Приходять вони туди — змія нема дома, бо він у дівчини. Та Инджі-баба мала три доньки, і до них ходили три змії. Вони мали бути її зятями.</p>
	<p>І знов два ночують у хаті, а молодший знов іде під міст. І знов вирвав з того моста шину, сидить під мостом і чекає. Сидів аж до дванадцятої години ночі, а в дванадцятій годині їде від свої дівчини змій. Кінь прийшов на міст, сполошився і став «дуба». Далі не йде. Змій каже коневи:</p>
	<p>— Чо’ ж ти, коню, напудився, чо’ ж ти сполошився? На світі нема такого, щоб ми його боялися. Є в царя хлопець Іван, але він сюди не дійде, бо то далеко. Він ще малолітній.</p>
	<p>А Іван каже:</p>
	<p>— Я тут! Як це я не прийду, як я вже є?</p>
	<p>— Се ти, Іване?</p>
	<p>— Я.</p>
	<p>— Будем битися чи миритися? Іван каже:</p>
	<p>— Будем битися. Зачинають вони битися. Змій каже:</p>
	<p>— Зачинай ти, Іване, вперед. А Іван каже:</p>
	<p>— Зачинай ти вперед.</p>
	<p>Змій як кинув Івана, він застряг аж по кісточки в землю. Іван як кинув змія, змій по коліна застряг у землю. Змій кинув Івана — Іван застряг трохи не по коліна. А як кинув Іван змія знов, та й забив його чисто в землю аж по голови. Взяв шаблю, змію всі шість голів відтяв і порубав його.</p>
	<p>Рано пішов Іван до братів і сказав, що вже вбив другого змія. Ідуть всі три та й шукають, де змій сховав місяць. Шукали, шукали і найшли. І випустили місяця на небо.</p>
	<p>Випустили і йдуть до вуйка, того коваля. І сказали вуйкови, що вже вбили й другого змія і звільнили місяця. Ще треба вбити третього і випустити сонце. Вуйко сказав, де жиє той третій змій, що дванадцять голів має. А недалеко від його дому є дияментовий міст.</p>
	<p>Подалися вони від вуйка до третього змія. Приїхали і так само не застали того дома. І так само Іван сідає під міст, а ті два ночують у хаті. А перед відходом забив Іван у стіну ніж і сказав:</p>
	<p>— Хлопці, дивіться на сей ніж. Би-сте спали й не спали і на сей ніж дивилися. Той змій має дванадцять голів, і я не знаю, чи я його заможу. Як буде з ножа капати вода, аби-сте сиділи тихо, а як буде капати з ножа кров, би-сте йшли мені помагати.</p>
	<p>Пішов він, вирвав шину з того мосту, так само, як з тих двох, сів під мостом і сидить. Сидить до дванадцятої години, а в дванадцятій їде від дівчини змій. Приїхав на міст, а там діра. Кінь напудився і став дибки. Змій питається:</p>
	<p>— Чого ти, коню, сполошився? Такого на світі нема, щоб нас напудив, щоб ми боялися. Є в царя, — каже, — син Іван, але він сюди не прийде, бо він ще малолітній та й то дуже далеко.</p>
	<p>А Іван каже:</p>
	<p>— Я вже гездечки, під мостом. Питає змій:</p>
	<p>— Будемо битися чи миритися? Іван каже:</p>
	<p>— Битися.</p>
	<p>Зачали битися. Кидають оден другого. Іван добре кидає і за третім разом як кинув змія, то забив його чисто в землю. І стинає голови. Іван їх стинає, а вони підскакують і назад до тулуба приростають. І знов робляться живі.</p>
	<p>А ті два брати, що сплять у хаті й не сплять, дивляться на ніж. Капає з ножа вода. То піт Іванів, бо дуже вже він упрів, як голови змійови рубав. Нарешті потекла з ножа кров. Кажуть браття:</p>
	<p>— Ходім рятувати брата, бо з ножа кров тече.</p>
	<p>Повибігали з хати і побігли на міст. Прибігли, дивляться — Іван рубає змійови голови, а вони назад на то місце підскакують і приростають. Брати підбігли, ті відрубані голови лапають і відкидають геть далеко, щоб більше не приростали. Вони відкидають, а Іван рубає. Відрубав усі голови, змія порубав, а брати помагали рубати. І найшли вони сонце, і пустили на небо. І вже є на небі сонце, місяць і зірниці.</p>
	<p>Поїхали вони до вуйка і сказали, що вже порубали всіх трьох зміїв і відвоювали сонце, місяць і зірниці. Вуйко дав їм їсти, трохи з ними погостився, з тими хлопцями. Передав він свому братови привіт і випровадив хлопців додому, до царя.</p>
	<p>А та Инджібаба чекає оден вечір — нема зміїв. Думала вона, що то будуть її зяті. Другий вечір чекає — нема. Та й дівчата чекають — нема. Нема зміїв і третій вечір. Каже баба своїм дівчатам:</p>
	<p>— Збирайтеся і здоганяйте тих хлопців. Це вони побили наших князів.</p>
	<p>Каже старшій:</p>
	<p>— Перебіжиш їх і простелишся перед ними на дорозі дуже файною хусткою. Вони ту хустку озмуть, і їм потріскаються коні, з них стане шмір. Повмирають і самі хлопці, як ту хустку озмуть. Другій доньці каже:</p>
	<p>— Ти би-с перекинулася дуже файною грушкою, маєш стояти попри дорогу, де вони мають їхати. Файні грушки будуть. Вони будуть їхати по дорозі та й озмуть по грушці чи по дві. Та й повмирають. І коні їм потріскають, і з них зробиться шмір. Усі три повмирають.</p>
	<p>Третій дівчині каже баба:</p>
	<p>— А ти їх перебіжи і аби-с перекинулася файною толокою. А на тій толоці аби була файна керничка з холодною чистою водою. Хлопці будуть пасти коло тої кернички коні. І будуть їх напоювати, і сами будуть пити. Та повмирають, розіллються на шмір.</p>
	<p>І дівчата побігли всі три за тими хлопцями. Одна перекинулася файною хусткою. Розстелилася на дорозі. Така файна хустка — на всю дорогу розстелилася. Хлопці їдуть, а на дорозі хустка розстелена. Оден каже:</p>
	<p>— Мой, хустка, ади, яка файна. В нашім краї таких хусток нема. І хочуть уже ту хустку підоймити. А наймолодший брат Іван каже:</p>
	<p>— Зачекайте, хлопці, не рушайте ту хустку, най я йду вперед. Вони його слухають, бо він дуже мудрий. Підійшов Іван і ту хустку перехрестив шаблею на дорозі. І зробилася повна дорога крови. Вони не можуть і переїхати, мусили об’їжджати. Зарубав він ту дівчину, і вже її нема.</p>
	<p>їдуть вони далі. Аж та друга їх перебігла та й наперед них перекинулася файною грушкою попри дорогу. Спілі грушки і на грушці, і попід грушкою. Хлопці доїжджають до неї.</p>
	<p>— Йой, дивися, — каже оден, — які файні грушки! І хотять збирати тих грушок. А Іван каже:</p>
	<p>— Чекайте, чекайте, хлопці, ніц не рушайте, най я наперед йду д’тій грушці.</p>
	<p>Прибіг Іван до тої грушки і шаблею її перехрестив. А з тої грушки потекла кров на цілу дорогу, що трудно переїхати. Зарубав другу дівчину.</p>
	<p>Їдуть вони далі. Їдуть, а там толока, така файна трава. А серед тої трави керничка. Файна, чиста вода.</p>
	<p>— Тут, — кажуть хлопці, — коні попасем і води нап’ємся. А Іван каже:</p>
	<p>— Хлопці, почекайте, пустіть мене. Я вперед маю напитися тої води.</p>
	<p>Прийшов він до тої кернички, перехрестив шаблею ту воду й траву. І з того всього зробилися шмір і кров. І більше нема нічого.</p>
	<p>Їдуть вони далі додому. А баба чекає й чекає на дівчат. Чекає, а їх нема. Баба думає, що вони повинні вже бути. А їх нема, не вертаються. Збирається вона і летить за тими хлопцями. Летить, аж іскри сиплються, і хлопців здоганяє. Хлопці біжать кіньми, що сили мають. І вертаються знов до свого вуйка, бо баба біжить за ними і вогнем пече. Долітають до вуйкової брами. Застукали, живо забігають на подвір’я. А баба за ними і таки тут-тут уже: хоче залетіти на подвір’я. Запхала вона голову в браму, а Іван браму запер. Баба на тім боці, а голова на цім. Притис Іван бабі в’язи і дверми тримає. Кажуть хлопці вуйкови:</p>
	<p>— Дайте сюди ковалів з молотками — най бабу товчуть молотками по голові.</p>
	<p>Вона плаче, би пустили її голову. Обіцяє, що вже нічого їм не зроби. Іван не пускає — тримає двері, а ковалі товчуть бабу в голову клевцями.</p>
	<p>Каже баба:</p>
	<p>— Іване, чо’ ти хоч’ від мене? Побив мої зяті, побив мої дівчата. Чо’ ще треба?</p>
	<p>А той каже:</p>
	<p>— Хочу, щоби ти була в мене конем і щоби я на тобі об’їхав за годину цілий світ.</p>
	<p>Баба каже йому:</p>
	<p>— Би ти того не дочекав! А він каже ковалям:</p>
	<p>— Бийте її далі клевцями по голові. Вона каже, що не хоче бути конем.</p>
	<p>Били її, били і добре натовкли, і змучилася вже вона. Але вбити її не можуть — така сильна була. Нарешті баба погодилася:</p>
	<p>— Іване, даруй мені життя, вже буду тобі конем. Іван каже:</p>
	<p>— Би ти мене не зрадила.</p>
	<p>— Нє, — каже, — не зраджу. Вже буду тобі конем.</p>
	<p>Зробили ковалі таке сідло залізне, залізну тринзельку. Все залізне зробили, аби баба від него не вирвалася. І перекинулася баба на кобилу. А він сідає на ню і їде. І за годину має об’їхати бабою цілий світ. Об’їхав він цілий світ і вертається тою кобилою до вуйка. І каже вуйкови:</p>
	<p>— Добра конина. Об’їхав я цілий світ. Буду вже їхати сею кобилою додому.</p>
	<p>Та й брати є тут, у вуйка. Будуть їхати разом додому. Каже вуйко Іванови так:</p>
	<p>— Порубав ти, Іване, три змії, три бабині доньки. Це, Іване, добре, але є ще одне таке страшидло, що ти його не переможеш, не годен будеш перемочи.</p>
	<p>— Та що таке, вуйку? — питає Іван. Вуйко каже:</p>
	<p>— Є в сеї баби брат. Ти його перемочи не годен. Він тебе перейде на дорозі. Він невеликий, але дуже силенний, дуже моцний.</p>
	<p>Їде він тою бабою, їде, дивиться, якесь таке мале стоїть на дорозі в кожушинці. Якесь таке патлате, нефайне.</p>
	<p>— А де ти їдеш, Іване? — питає.</p>
	<p>— А чо’ тобі? Де хочу, там і їду.</p>
	<p>— Як то мені не питати?</p>
	<p>Іван дивиться, а то страшидло мале і так чогось остро балакає до него. Іван каже:</p>
	<p>— Іди, бо ті зараз копну.</p>
	<p>— Що? Мене, — каже, — копнеш? Ти думаєш, — каже, — що з мої сестри зробив конину та й з мене зробиш? О, — каже, — не буде цего!</p>
	<p>Та й підскочив той малий, Івана з кобили струтив, а сам вискочив на кобилу і поїхав. Відоймив від Івана кобилу. Іван став та й трохи не плаче. Що ж робити? Каже він братам:</p>
	<p>— Їдьте, браття, обидва додому, до тата, а я лишаюся. Я без сеї кобили додому не їду. Мушу її відвоювати від того дідька.</p>
	<p>Брати поїхали додому, до тата, а Іван вернувся до вуйка. І скаржиться вуйкови, що мале страшидло перейшло його і відоймило в него кобилу. А вуйко каже:</p>
	<p>— Я тобі казав, Іване, що те нещастя годі буде перемочи. То таке сильне, що його ніхто не годен ні вбити, ні перемочи.</p>
	<p>Питає Іван:</p>
	<p>— То що, вуйку, робити? Я, — каже, — без неї, без тої кобили, додому не поїду.</p>
	<p>А вуйко подумав та й каже:</p>
	<p>— Іване, іди в той і той бік. Там є толока файна. То нещастя там кобилу пасе. На тобі добрий молоток. Кобила там пасеться, а нещастя на тім сідлі залізнім спить, на тій кобилі. А би-с ти багато не думав, а лиш би гримнув тим молотком по тім нещастю і розбив його до того залізного сідла. Та й кобилу озмеш. А як не вб’єш його, то кобилу не озмеш.</p>
	<p>Приходить Іван на ту толоку — кобила пасеться. А то страшидло спить на кобилі, на тім сідлі залізнім. Іван дивиться, а то таке мале. Ну й що тут є товчи таким молотком? Та й жалує бити. Тут купка пари, день душі — нема що бити.</p>
	<p>А той зачув духом, що Іван вже є коло него. І розжмурився, і вже не спить. Подивився він на Івана та й каже:</p>
	<p>— Ти чо’ прийшов? Та я ж тебе раз парнув, тобі ще мало? Зараз ті з життям розв’яжу. Уб’ю ті, і все, — каже те нещастя.</p>
	<p>А Іван йому:</p>
	<p>— Віддай кобилу.</p>
	<p>— Віддам тобі кобилу, але спершу іди в другу державу, до того й того царя і засватай мені його дочку. То — золотоволоса дівчина, дуже файна. І я тобі віддам кобилу.</p>
	<p>Вертається Іван знов до вуйка та й каже:</p>
	<p>— Вуйку, що я маю робити? Я то нещастя не вбив. Воно казало йти до царя й засватати для него золотоволосу дівчину.</p>
	<p>Каже вуйко:</p>
	<p>— Я тобі казав, що ти його не переможеш. Але що робити? Іди сватай. Ти засватаєш ту дівчину, і вона піде за тебе. Але коби то собі ти її взяв — треба віддати її нещастю.</p>
	<p>Вуйко сказав йому, де той цар і та дівчина. Сказав, у котрий бік він має йти і що йде він женитися. Пішов до того царя, трафив туди. А дівчина файна, золотоволоса. І вона його сподобала, бо Іван — тож файний молодий хлопець. Та й питає цар, у якій справі він прийшов. А Іван каже:</p>
	<p>— Хочу женитися, засватати вашу дівчину.</p>
	<p>А вона його таки сподобала. Іван сказав, що він царів син. І цар зробив весілля. Женився той і їде додому. Цар дав йому на дорогу трохи грошей, жовнєрів дав.</p>
	<p>Їдуть вони з жінкою, їдуть, обзирається Іван, а то нещастя в болоті сидить. Застрягло по шию в болото. І плаче:</p>
	<p>— Вирятуйте мене, витягніть мене з болота.</p>
	<p>А Іван і забувся про него. Посилає жовніра й каже:</p>
	<p>— Іди витягни його з болота.</p>
	<p>Жовнір приходить тягнути того опиря з болота, а він каже:</p>
	<p>— Я не хочу, аби ти мене тягнув. Най мене витягне той молодий пан, що оженився. А ти мене не тягни.</p>
	<p>Жовнір приходить та й каже:</p>
	<p>— Не хоче, би я його тягнув. Каже, би ви, пане, йшли його тягнути. Іван злазить, лишає жінку на бричці і йде тягнути те нещастя з болота. Йому байдуже, хто то. Він забувся за того, що кобилу в него взяв. Приходить до него, подав ’му руку і тягне з болота. А нещастя з болота вискочило, Івана притягло і запхало в болото. Та ще й заморозило то болото, щоб Іван не дуже рухався. А само сіло в бричку коло молодої і їде до свого дому. Та й привезло нещастя жінку до себе. І жовнєрів, і все, що цар дав. І кобилу має, що з баби зробилася.</p>
	<p>Іван у болоті замерзає. Але як добре сонце пригріло, болото розмерзлося, то й Іван виліз з того болота. Іде до вуйка знов. Приходить та й плаче. Каже:</p>
	<p>— Вуйку, що я маю робити? То нещастя кинуло мене в болото, а жінку відобрало й поїхало. Що я, вуйку, маю робити, порадьте мене? Вуйко став і думає.</p>
	<p>— Знаєш, — каже, — що, Іване? Іди в той і той бік. Там є того дідька хати, покої. І там є твоя жінка. Ти зустрінься з нею. Може, ви з тим нещастям якось зробите справу. Двоє — то зовсім інакше, як ти самий. Біжи, — каже, — туди.</p>
	<p>Пішов Іван у той бік, в який показав вуйко. Приходить, дивиться — а там — хати. То були хати того опиря. А недалеко від них — керниця. Коло неї повиростали кущі. Іван приходить туди і ховається в них. Дивиться, його жінка йде до води. Він виходить з тих корчів і питається її потихоньку:</p>
	<p>— А є то нещастя дома? Вона каже:</p>
	<p>— є.</p>
	<p>Така жінка марна, так ся згризла, сплакала — дуже напудилася, як її туди завезли. Іван питається її:</p>
	<p>— Що маєм робити? А вона каже:</p>
	<p>— Я знаю, що?</p>
	<p>— Як можна відци втечи?</p>
	<p>— Я не знаю, — каже вона.</p>
	<p>— А що твій пан робить?</p>
	<p>— Збирається на війну.</p>
	<p>— А коли він іде на війну?</p>
	<p>— Завтра, — каже йому жінка. А Іван їй таке:</p>
	<p>— Слухай, як він буде йти на війну, аби-с спитала його, в чім його сила. Може би, ми його якось вбили?</p>
	<p>Вона каже:</p>
	<p>— Добре, я буду питати.</p>
	<p>— А я, — каже Іван, — переночую в цих корчах коло керниці. Вже я відци ніде не йду. Буду ждати, що ти мені скажеш, як спитаєш, яка його сила, в чім вона.</p>
	<p>— Добре.</p>
	<p>Іван ночує в корчах, а вона пішла до хати та й уже там балакають. А рано опир збирається йти на війну. Він збирається, а жінка йому:</p>
	<p>— Пане мій дорогий, куди ти збираєшся?</p>
	<p>— Збираюся, — каже, — на війну, бо там без мене не обійдеться. Як мене не буде, то програють війну.</p>
	<p>А жінка плаче та й каже:</p>
	<p>— Пане мій дорогий, а як тебе вб’ють? Ти такий маленький. Та й що я буду робити сама, без тебе?</p>
	<p>А він каже:</p>
	<p>— Ти сим не гризися, мене ніхто не вб’є. Я таку силу маю, що мене ніхто не годен вбити.</p>
	<p>А вона плаче:</p>
	<p>— Та на кілко ти їдеш, пане мій дорогий?</p>
	<p>— На два чи на три місяці.</p>
	<p>— Скажи мені, пане мій дорогий, де ти свою силу тримаєш?</p>
	<p>А він не хоче казати, де він силу тримає, свариться з нею. Вона зачала просити, зачала плакати, цілує його, пригортає. Просить його, аби сказав, де він свою силу тримає. І тоді він сказав їй:</p>
	<p>— Я поїду, — каже, — на війну. А як ти так хочеш знати, аби дивилася коло керниці. Прийде олень води пити. А в тім олені є заєць. А в зайцеви є качка. А в тій качці є двоє яєць. Ото моя сила. Якби того оленя хто вбив і вбив того зайця, і якби вбив качку та витягнув з качки двоє яєць, і якби ті яйця розбив, то вже буде по моїм життю. В тих яйцях і схована моя сила, моє життя.</p>
	<p>Розповів він їй про свою силу і вже йде на війну. Вона ж каже:</p>
	<p>— Пане мій дорогий, ти мене в таких великих покоях лишаєш. Я в таких великих покоях — як муха. Що я буду в них робити?</p>
	<p>Він пообзирався і з порога вернувся. Та й каже:</p>
	<p>— Ади, яблучко висить на стелі. Як ти його відчепиш і озмеш у кишеню, то сих покоїв не буде, тут вода стане. А ти собі де схоч’, там яблучко почепиш на деревині, і там будуть хати, будуть тобі покої. А потому яблучко відчепила й пішла.</p>
	<p>Відпитала вона все, і він поїхав на тій кобилі на війну. Він поїхав, а жінка виходить до керниці — чоловік її вже там. Питає:</p>
	<p>— А що, поїхав опир?</p>
	<p>— Поїхав, — каже, — на два чи три місяці поїхав на війну.</p>
	<p>— А ти його питала, в чім його сила?</p>
	<p>— Питала, — каже.</p>
	<p>— То що, сказав?</p>
	<p>— Сказав, допитала-м ся.</p>
	<p>— То де, — каже, — його сила? А вона йому:</p>
	<p>— Шукаймо щось, аби загородити. Бо зараз прийде до керниці олень воду пити. Аби ми його злапали, того оленя, і вбили. А з оленя вискочить заєць. Його також треба вбити. А в зайцеві є качка — її теж треба вбити. А в качці є двоє яєць — то його сила. Він казав, що як ті яйця розбити, то буде йому смерть.</p>
	<p>Вони так і зробили. Загородили. Прийшов олень, і вони його злапали обидвоє і вбили. А з оленя вискочив заєць, як казало то нещастя. Злапали того зайця, вбили, а з него вискочила качка. Убили вони ту качку і витягнули з неї двоє яєць. Дав він одно яйце жінці, а одно взяв собі. Кинув він своє яйце до землі й розбив.</p>
	<p>— А ти своє, — каже, — ще тримай. Половини сили вже не має то нещастя, а половину ще має.</p>
	<p>Вона каже йому:</p>
	<p>— Я розбиваю й своє.</p>
	<p>— Не розбивай. Розіб’єш, як він приїде. Бо він поїхав на війну з кобилою з баби. Я хочу, би він ту кобилу пригнав. Хочу нею їхати додому. А як ти тут розіб’єш яйце, то він на війні пропаде, і кобила сама не вернеться. Най він приїде додому.</p>
	<p>А опир на війні чує, що він уже ослаб. Що то є, що він уже має лиш половину сили? Їде додому. Приїхав та й питає:</p>
	<p>— Жінко, що-с зробила зо мною?! Ти мене зрадила. Я вже сили не маю, — каже.</p>
	<p>А вона йому:</p>
	<p>— Нічого.</p>
	<p>Та й тріпнула то яйце до плиток і розбила перед ним. А він з тої кобили впав і лиш з него шмір зробився. Розіллявся чисто. І же того нещастя нема.</p>
	<p>І збираються вони же їхати додому, до царя. Заходить Іван до тих покоїв, обзирається. Великі, файні покої, шкода їх лишати. Каже Іван:</p>
	<p>— Сиділи-м би тут, але шкода мені тата. Хочу їхати до тата, до царя.</p>
	<p>А вона йому:</p>
	<p>— Чекай, зараз ці покої озмем.</p>
	<p>— Та як?</p>
	<p>— Ади, — каже, — бери це яблучко, клади в кишеню, і тут покоїв уже нема. Вода тут стане. Де схочеш, там покладеш це яблучко, і там будуть покої.</p>
	<p>Так вона йому розказує, як то нещастя їй розказувало. Відчепили то яблучко, поклав він його в кишеню — і все, вже покоїв нема. Вони беруть покої з собою. Беруть і ту кобилу, зібралися та їдуть до царя, додому їдуть.</p>
	<p>Їхали вони, їхали і приїхали до царя пізно ввечері. А в царя вже спали. Вони живенько приїхали, бо вже ніякої їм перешкоди не було. Пішли поза царський палац у сад. Там було трохи рівного пляцу. Вирішили там ночувати, бо не хотіли будити царя й царицю.</p>
	<p>І причепили то яблучко, і зробилися великі покої в саду. Файні покої, як там були в того опиря. І полягали вони там спати.</p>
	<p>А рано збудився цар. Та й прислуга збудилася. Пішли в сад, а там такий великий дім виріс за одну ніч. Цар думає: «Хто буде з тих покоїв виходити? То ж за одну ніч вони зробилися тут». Напудилися всі. Дивиться цар, а то виходить його син Іван. Виходить і його жінка. І втішилися, привіталися, і розказали цареви про свої пригоди. Та й зробили забаву. Приймають сина й невістку. Та й жили вони в царя, але в своїм будинку. І на цім казка скінчилася.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Пробабин, Городенківського району, Івано-Франківської області 15 листопада 1987 року Дуб’як Катерина Дмитрівна (1908 року народження)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Покуття/">Фольклор Покуття</a></li>
	</ul>
</footer>
<!--#include virtual="/-/inc/general__page_end.inc" -->
