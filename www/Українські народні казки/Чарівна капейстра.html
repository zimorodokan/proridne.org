<!--#include virtual="/-/inc/general__page_start.inc" -->
<title>Чарівна капейстра ☼ Українська народна казка ☼ Народна творчість</title>
<meta name="Description" content="Українська народна казка Гуцульщини «Чарівна капейстра» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Чарівна капейстра.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Чарівна капейстра <br><span class="article__headerDescription">Українська народна казка Гуцульщини</span></h1>
	<p>Був ґазда і мав три сини. Два були розумні, а один дурний. Звався він Іван. І все пас одного барана. Люди кричали: «Дурний Іване, паси барана!» А він каже: «Добре, добре». Одного разу пішов дощ і зачало гриміти. Дивиться Іван, а до него біжить хлопчик з одним рогом на голові. Чорт! Як він підбіг близько, Іван кинув на него каменем. Камінь пролетів попри чорта і забрунькотів. Чорт став і подивився — що таке? А грім ударив та й чорта вбив.</p>
	<p>І приходить до Івана ангел-охранитель. Та й каже:</p>
	<p>— Іване, тебе називають дурним.</p>
	<p>— Та називають, — каже Іван. І сказав ангел до него:</p>
	<p>— За то, що-с кинув каменем на чорта, а грім убив його, на тобі цю капейстру. І ти будеш наймудріщий.</p>
	<p>А Іван каже:</p>
	<p>— Господи Боже, я не заслужив цего.</p>
	<p>— Ти будеш наймудріщий, — повторив ангел. — Як цей капейстров потрясеш, прийде до тебе кінь осідланий. Як схочеш, будеш ним їхати — хоч повітрям, хоч землею. Але би-с так ховав це, щоб ніхто в тебе не вкрав.</p>
	<p>А він ту капейстру в пазусі носить.</p>
	<p>А в Поганого царя була дуже файна донька. Дала вона по газетах: котрий би був такий мудрий, щоб до неї доскочив конем на другий поверх, на балкон, буде її чоловік. Браття читали про це в газетах, а Іван вислухав. Та й думає: «Ану я буду пробувати. Може би, я скочив?» Потряс він капейстрой і каже:</p>
	<p>— Капейстро, дай мені мундур і коня, бо я хочу їхати до царя в старости.</p>
	<p>І зробився коло него кінь, як золотий. А він сам у такому гарному мундуру, як у злоті. Каже він до коня:</p>
	<p>— Вези мене до царя, би я скочив т’цісарській доньці на балкон. Сів на коня, прилетів до міста і просто на балкон вискочив т’цісарській доньці. А вона мала таку печатку. Як він доскочив до неї і з нею поздоровкався, вона тою печаткою трахнула йому в голову. І так та печатка ймилася, що не мож ся відмити.</p>
	<p>І провелося після того рік-два. Пише царська донька в газети: «Той, що на балкон доскочив, най іде д’мені». А він не признається, далі пасе барана. Але вже капейстру в пазусі не тримає, знайшов для неї таке місце, що лиш він знає.</p>
	<p>А цар узяв і розіслав військо по всій державі, аби всіх хлопців контролювало. І дійшли на контролю аж до тих трьох братів. Подивилися на двох старших братів — нема нічого.</p>
	<p>— Хто у вас ще є? — питають.</p>
	<p>— А, — кажуть, — ще Іван дурний є за комином. Той, що барана пасе.</p>
	<p>Декотрі вояки кажуть: — Ходім уже відци. А браття й собі:</p>
	<p>— Що, маєте дурного контролювати? А один молодий вояк сказав:</p>
	<p>— Ми маємо наказ від царя всіх хлопців контролювати. Контролюймо й цего.</p>
	<p>Стягають його з печі, а він не хоче злізати. А вони кажуть:</p>
	<p>— Ми мусимо тебе сконтролювати.</p>
	<p>Як його здоймили та підоймили шапку, а в него на голові печатка! А старший брат каже йому:</p>
	<p>— Брате, коби я мав твою голову! Як ти зробив, що в тебе печатка на голові?</p>
	<p>А він каже:</p>
	<p>— Тоти дурні, що мене зробили дурним. А я не дурний. Забирають його до царя. А він каже:</p>
	<p>— Пустіть мене на сторону. Мені треба.</p>
	<p>Він пішов та й забив собі ту капейстру в пазуху. Та й привели його до царя. А він такий обдертий і ще до того дурний. Цар подивився на него, та й подивилася дівчина, царева дочка. І цар сказав, аби його знищити. А дівчина сказала:</p>
	<p>— Не можна нищити, бо, може, це богом даний віщун.</p>
	<p>А він посидів та й сказав, що хоче трошки відійти набік. Та пішов, потряс капейстрою і сказав, би зробила, щоб він був убраний, як пан. І входить він до неї такий, як тоді був, коли вона йому печатку прибила. А вона каже:</p>
	<p>— Тату, ходіть сюди. А що я вам казала? Це богом даний віщун. А другий цар виповів тому цареви війну. Цар закликав зятя і сказав:</p>
	<p>— Ти йди, синку, воюй. А як виграєм війну, то будеш після мене царем.</p>
	<p>І пішов Іван на війну. І що хоче, то робить, бо має чарівну капейстру.</p>
	<p>І ту державу завоював. А як приїхав додому, цар зробив його своїм замісником. І він має бути царем.</p>
	<p>А браття його перечули, що Іван має бути царем, і приїхали до царя. І приходять до Івана, і цілують його в коліна.</p>
	<p>— Брате, голодний рік. Допоможи нам щось, бо ти державою обертаєш.</p>
	<p>А він каже до браттів:</p>
	<p>— Як я був голоден коло вас, ви мені їсти не давали, казали: «Паси барана». Подумайте, що ви зо мною робили. Ви на мене не дивилися, а тепер я на вас не подивлюся. Хліб за хліб.</p>
	<p>І став він царем, і браттям не хотів допомочи нічого.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Текуча, Косівського району, Івано-Франківської області 22 травня 1983 року Біланюк Никола Іванович (1902 року народження)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Гуцульщини/">Фольклор Гуцульщини</a></li>
		<li><a href="/Українська міфологія/Чорт.html">Чорт в українській міфології</a></li>
	</ul>
</footer>
<!--#include virtual="/-/inc/general__page_end.inc" -->
