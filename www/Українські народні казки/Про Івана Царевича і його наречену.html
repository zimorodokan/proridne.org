<!--#include virtual="/-/inc/general__page_start.inc" -->
<title>Про Івана Царевича і його наречену ☼ Українська народна казка ☼ Народна творчість</title>
<meta name="Description" content="Українська народна казка Гуцульщини «Про Івана Царевича і його наречену» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Про Івана Царевича і його наречену.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Про Івана Царевича і його наречену <br><span class="article__headerDescription">Українська народна казка Гуцульщини</span></h1>
	<p>Був цар. І не мав дітей. Він зажурився: кому має полишити своє добро, як умре? А він любив їздити на польовання. Поїхав він одного разу на польовання і завидів дику козу. Зачав за нею гнатися. Довго гнався і не міг дігнати. Аж умучився. І дуже схотілося йому води. Бігав, шукав, нарешті глипнув — серед лісу є керничка. Він підійшов д’тій керничці, подивився, а там у водиці пливає золоте горнятко. «От, — думає, — яке вигідне буде».</p>
	<p>Лапає то горнятко і не годен ніяк імити. «Але, — думає собі, — дам раду й без тебе».</p>
	<p>А бороду він мав довгу, трохи не до землі. П’є собі, досхочу напився води. А бороду опустив аж у керницю до дна. Напився, хоче вставати геть, а щось його за бороду імило.</p>
	<p>— Пусти мене, — говорить цар, — обіцяю тобі велике багатство.</p>
	<p>— Я багатий, — відповідає голос із води, — на все багатий. Але дай мені те, що ти не знаєш про него.</p>
	<p>Цар думає, думає: «Та й що це таке? Це раптом нічого». Та й каже:</p>
	<p>— Добре, дам тобі те, що я не знаю про него.</p>
	<p>Та й відпустило воно царя. Приїхав він додому, а там метають фанами. «Гей, що це таке?» — думає цар. А в него народився син. І назвали його Івасем. І недобре цареви зробилося, як подумав, що він помінив нечистому свого сина. А хлопець росте. А цар усе пригадує, як той казав йому з підземелля: «Би-с добре запам’ятав, що маєш мені віддати». І цар признався жінці:</p>
	<p>— Отак і отак, — каже, — було. Помінив я хлопця нечистому. Жінка каже:</p>
	<p>— Недобре це.</p>
	<p>І прийшов той час, коли мав він віддати хлопця. А сам хлопець про то ще не знає. Цар не віддає, бо то одинак. Тішиться цар хлопцем, бо царевич на його місце буде.</p>
	<p>Але зачала йому нечиста сила нищити худобу. Валяє нечиста сила будинки. Що має цар, все руйнує йому. Каже жінка:</p>
	<p>— Чоловіче, недобре діло ти нарушив.</p>
	<p>— Так, так, нарушив.</p>
	<p>Та й зачали вони про то діло говорити, а хлопець то чув. Та й каже хлопець:</p>
	<p>— Тату, я піду, бо тут усе нечиста сила зруйнує.</p>
	<p>Та й пішов він. Довго йшов та й заходить до якогось діда на ніч. А йти ще далеко, і він сам не знає, куди йти.</p>
	<p>— Куди ти йдеш, царевичу? — питає дідо.</p>
	<p>— Та йду, — каже, — батько мене колись помінив нечистому. Отаке.</p>
	<p>— Ти переночуй у мене, а завтра підеш. На цю ріку, що коло мене близько, мають прилетіти дванадцять гусей. Гуси будуть, а як сядуть на землю, зробляться з них дівчата, — сказав дідо. — Ти меш їх дожидати. Вони покладуть на березі крила і будуть купатися. Котра тобі ся сподобає, у тої би забрав крила і сховав.</p>
	<p>Він пішов на ту ріку, де вони мали купатися, та й чекає. Дивиться — прилетіли гуси і з гусей зробилися дівчата. Як вони поклали крила, від одної крила лапнув та й заховався з ними в кущах. Покупалися дівчата, беруть свої крила, а в одної крил нема. Нема що причепити, нема з чим летіти. Ходить і плаче дівчина. А він питає її:</p>
	<p>— Чого ти плачеш?</p>
	<p>— Та плачу, — каже, — бо нема як добратися додому. Хтось у мене крила взяв. А ти куди йдеш? — каже.</p>
	<p>— Та йду до царя підземного. Тато мене пообіцяв йому давно.</p>
	<p>— Я, — каже, — його донька. Я тебе поведу до него. Але як підеш до него, то би-с йому ся вклонив. Вклонися йому, хоть і сердитий він буде.</p>
	<p>Та й веде його проводителька, донька того нечистого. Привела його до тої хати. Царевич увійшов, вклонився тому нечистому. А той такий сердитий, що аж пір’я на собі рве. Нещастя.</p>
	<p>— Ти аж тепер прийшов! — каже. — Батько давно мав тебе віддати, бо він пообіцяв мені. Виконай три мої завдання, тобі тебе пущу на волю, а не виконаєш... На завтра маєш мені збудувати такий замок, щоби небо підпирав. А не збудуєш, мій меч, а тобі — голова з плеч. Вгинеш.</p>
	<p>Цей зажурився, плаче. Де він годен збудувати це! Сидить він у свої кімнаті, чує вночі — бринить пчілка за вікном.</p>
	<p>— Пусти, — каже, — це я.</p>
	<p>Пустив він її до хати і зробилася з неї дівчина, нечистого дочка.</p>
	<p>— Що тобі казав мій батько?</p>
	<p>— Казав збудувати замок аж до неба. А я це, — каже, — де зроблю?</p>
	<p>— Не журися, лягай спати, а рано встанеш і лиш молотком меш поправляти.</p>
	<p>Ліг він спати, рано пробудився — стоїть перед ним замок, такий, що аж небо підпирає. Він вийшов з молотом, щось поторкує. Приходить цар.</p>
	<p>— Ну як, збудував, все виконав? Здивувався нечистий, що цей таке зробив.</p>
	<p>— Добре, — каже, — ти це зробив. А тепер, — каже, — маєш мені друге завдання виконати. В мене є, — каже, — дванадцять доньок. Завтра я їх виведу. Однакі на подобу, однако одягнені будуть. Би-с пізнав, котра з них наймолодша. Як не скажеш, котра наймолодша, то мій меч, а тобі — голова з плеч.</p>
	<p>Зажурився хлопець, знов плаче. Сидить уночі в хаті й плаче. Чує — знов бринить коло вікна пчола.</p>
	<p>— Пусти, — каже, — то я. Пустив її царевич до хати.</p>
	<p>— Що тобі завдав батько?</p>
	<p>— Завдав таке: би я пізнав, котра з його дванадцяти дочок наймолодша.</p>
	<p>— То я, — каже, — наймолодша. Як виведе нас мій батько на подвір’я, ти добре придивляйся. Як надлетить муха і сяде мені коло вуха, би-с ти на мене показав. Довго дивися і придивляйся. Поки не буде мухи, ти не показуй.</p>
	<p>На другий день вивів цар на подвір’я дванадцять своїх дочок і викликав з хати царевича. Той підійшов, дивиться — не видно ніякої мушки. Аж за якийсь час прилетіла муха і сіла коло вуха одній з дочок. Він ходить, ходить, придивляється та й нарешті каже:</p>
	<p>— Оця.</p>
	<p>— Вгадав-ис, — каже цар. — Ще одне завдання виконаєш — і пускаю тебе на волю. Завтра перед моїми очима ти маєш ушити чоботи з одного стебла, такі, щоб сіяли, як диямент. Перед моїми очима маєш це зробити!</p>
	<p>Цей знов журиться. І знов бринить пчілка. Впустив він її, а вона питає:</p>
	<p>— Що тобі завдав батько?</p>
	<p>— Перед його очима з одного стебла вшити чоботи і аби так сіяли вони, як сонце.</p>
	<p>— Як перед його очима, то вже діло не піде. Іншої ради нема. Збираймося і тікаймо геть, — каже вона.</p>
	<p>Вона плюнула в хаті, щоб та слина за них говорила. Та й сіли вони на коня, та й тікають. Настав ранок, ідуть будити царевича.</p>
	<p>— Вставай, Іване! — кричать слуги. — Цар уже тебе викликає! А та слина відповідає:</p>
	<p>— Ще не пізня година, страх хочеться спати. Другий раз прийшли — слина знов відповідає:</p>
	<p>— Ще не пізня година, страх спати хочеться.</p>
	<p>Пройшов ще якийсь час, і каже нечистий тим свом слугам:</p>
	<p>— Ламайте двері і вбивайте його. Раз не виконує мій розказ, то треба його вбити.</p>
	<p>Прийшли слуги тертій раз, пустікають — не відповідає. Порубали двері, входять — нема нікого. Нема Івана, та й царівна десь пропала. Повтікали обоє.</p>
	<p>Посилає цар вдогін слуги. Ті посідали на коней, доганяють. А донька нечистого вчула, що дуднить земля. Каже вона:</p>
	<p>— Слуги доганяють нас. Біда. Нам треба в щось перемінитися.</p>
	<p>І перемінила вона його в міст, а себе і коня в ріку. Прилетіли слуги на міст, а далі роздоріжжя. Не знають, куди йти, котрою дорогою, дві дороги, і міст, і вода. Вертаються вони без нічого.</p>
	<p>— А що? — питає нечистий.</p>
	<p>— А нічого. Дві дороги, міст і вода, більш нічого нема.</p>
	<p>— То вони, — каже нечистий, — треба було той міст порубати, то все зруйнувати, знищити. Біжіть назад.</p>
	<p>А ці далі тікають. Тікають і знов чують гук страшний. Дуднить земля. Перекидає вона його в ліси страшні, а себе в гору. Такий густий ліс на горі, що нема куди пройти. Надлетіли слуги диявольські і не годні з кіньми пройти. Заглянули сюди-туди та й вертаються без нічого.</p>
	<p>— Що, — питає нечистий, — нічого не догонили?</p>
	<p>— Нічого, — каже, — нема, лиш ліси та й гори.</p>
	<p>— Було ті гори розкопати геть, ліси понищити, спалити, бо то вони. Нарешті сідає на коня самий ничистий. Чують вони — земля дуднить.</p>
	<p>Каже вона:</p>
	<p>— Це мій батько доганяє нас. Не пора тікати. Перемінюємося.</p>
	<p>Та й Івана-царевича перемінила на попа, такого старого, ніби мав дві копи років, себе на дзвіницю, а коня на церкву. А нечистий до церкви сили не має. Ніякої рації не має нечиста сила до церкви. І вернувся нечистий без нічого.</p>
	<p>А вони сіли на коня та й поїхали далі. І заїхав царевич із своєю царівною в своє царство. І повертає він до одної хати. Каже вона йому:</p>
	<p>— Як увійдеш до хати, аби-с не дався нікому поцілувати тебе. Нікого би-с не поцілував, — каже царівна, — бо забудеш про мене.</p>
	<p>А то були знайомі люди, і вони його не виділи давно. Як він зайшов, вони його імили і обцілували. То він і забув за ту царівну.</p>
	<p>А царівна, того нечистого дочка, була дуже гарна. І з того всього так жаль їй зробилося. Уже д’татови вертатися не може, та й цей ’ї зрадив. І перекинулася вона на дуже файну косицю.</p>
	<p>Але один швець, полатайко, що черевички латав, чоботи — усяке старе дрантя, ішов та й ту косицю увидів. Думає: «Така файна косиця на стежці. Я її викопаю і покладу собі в вазонок». А в него був такий непорядок у хаті, так було нечисто. А як посадив він у вазонку ту косицю, зачав у него вночі хтось замітати, і чисто так зробилося. Рано він думає: «Такий був непорядок, а відколи викопав косицю, став порядок у хаті. Що це є?»</p>
	<p>Прийшов він до ворожбита та й каже:</p>
	<p>— У мене щось появилося в хаті. Був непорядок, а тепер замітає хтось. Відколи я викопав косичку, відтоді став порядок у хаті.</p>
	<p>Каже той чарівник:</p>
	<p>— Ти не спи цілу ніч. І візьми цю хустину. Як буде щось рушатися, ти накрий його цею хустиною.</p>
	<p>Він узяв від чарівника ту хустину. Чує вночі — фуркотить щось, ніби крилами замітає. А він прикрив того мотиля чарівною хустиною, і з него зробилася дівчина.</p>
	<p>— Ти, — каже, — гадав, що я тобі щось недобре роблю. А я робила тобі добре, а тепер не буду робити. Піду від тебе.</p>
	<p>І пішла вона геть. Полатайко просить її, щоби в него була.</p>
	<p>— Ні, я вже в тебе не буду.</p>
	<p>Іде вона, а там уже рихтується весілля, бо він не лише за неї, а й за тата й маму своїх забув. Жениться царевич з другою. А вона зайшла туди та й наймилася там, ади, печи, варити. А як уже напекла всього, що треба було, та й зробила вона два короваї. А там уже лагодяться до шлюбу. Розкроїли тих два короваї та й частують людей. А з тих короваїв вилетіли два голуби. Та й голуб хоче тікати, а голубка заговорила людським голосом:</p>
	<p>— Не зрадь мене, серденько, як царенко зрадив свою царівну.</p>
	<p>А він це почув, згадав за ту царівну, та й лишає то все весілля геть</p>
	<p>і з тою царівною жениться, з тою першою. Пішов з нею до вінчання. Поженилися вони, та й повіз він її до свого тата-царя. І жиють щасливо й донині, як не померли.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Верхній Березів, Косівського району, Івано-Франківської області 17 листопада 1986 року Неґрич Михайло Миколайович (1920 року народження)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Гуцульщини/">Фольклор Гуцульщини</a></li>
	</ul>
</footer>
<!--#include virtual="/-/inc/general__page_end.inc" -->
