<!--#include virtual="/-/inc/general__page_start.inc" -->
<title>Як вітрець у Петрівку ☼ Українська народна казка ☼ Народна творчість</title>
<meta name="Description" content="Українська народна казка Полтавщини «Як вітрець у Петрівку» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Як вітрець у Петрівку.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Як вітрець у Петрівку <br><span class="article__headerDescription">Українська народна казка Полтавщини</span></h1>
	<p>Давно це було. Жили собі чоловік та жінка, жили, як усі: працювали зрання до вечора, порались по господарству, ростили дітей. Все було добре. Ніколи вони не сварилися, любили одне одного, але про свої почуття не говорили</p>
	<p>Одного разу, взимку, чоловік надумав: «А чи любить мене жінка? Коли «так», то наскільки сильно?» Подумав та й питає:</p>
	<p>— Мила моя дружино, чи любиш ти мене?</p>
	<p>Та здивувалась, але відповіла:</p>
	<p>— Так, чоловіче, люблю.</p>
	<p>— А як сильно? — знов той запитує.</p>
	<p>— Люблю так, як вітерець у Петрівку.</p>
	<p>Розгнівався чоловік, бо не чекав він такої відповіді:</p>
	<p>— То оце і вся твоя любов? Іди від мене, не потрібна мені така дружина, для якої любов — якийсь вітерець.</p>
	<p>Дружина заплакала, але, коли проганяють, треба йти.</p>
	<p>Пройшов час, настало літо. Ось і Петрівка. Жнива у розпалі. Люди в полі жнуть жито, пшеницю. А спека така, що, здається, земля плавиться; на небі жодної хмаринки. Верхів’я дерев не колихнеться. Аж раптом хтозна звідки налетів вітерець. І так хороше, так любо стало всім. Тоді і пригадались чоловіку слова дружини: «Люблю тебе, як вітерець у Петрівку». «Що ж я накоїв? Вона справді мене любить, бо нема нічого кращого і приємнішого, як прохолодний вітерець у спекотний день Петрівки», — промайнуло в голові.</p>
	<p>Пішов він, знайшов свою кохану, вимолив прощення на колінах. Життя знов увійшло в своє русло. Жили вони довго-довго. А розповідь про «вітерець в Петрівку» передавалась з покоління в покоління, от і до нас дійшла. А ми знаємо, що любов не має меж і не має міри.</p>
	<p>Кохайте і будьте коханими!</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>215 (5060). Як вітрець в Петрівку. СУС 923А. Записано 2008 року. Проценко Катерина Яківна. Полтавська область, Хорольський район, Павлівка</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Полтавщини/">Фольклор Полтавщини</a></li>
	</ul>
</footer>
<!--#include virtual="/-/inc/general__page_end.inc" -->
