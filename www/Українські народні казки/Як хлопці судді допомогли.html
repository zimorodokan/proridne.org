<!--#include virtual="/-/inc/general__page_start.inc" -->
<title>Як хлопці судді допомогли ☼ Українська народна казка ☼ Народна творчість</title>
<meta name="Description" content="Українська народна казка Гуцульщини «Як хлопці судді допомогли» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Як хлопці судді допомогли.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Як хлопці судді допомогли <br><span class="article__headerDescription">Українська народна казка Гуцульщини</span></h1>
	<p>Було в селі два хлопці. Вони жили по сусідству і товаришували собі. Каже оден до другого: — Підім на ріку покупаємося.</p>
	<p>Прийшли до води, розділися. Оден з них умів плавати, а другий ні. Цей, що вмів плавати, поплив по воді вздовж і впоперек. А другий собі скраю купається. Але сяк-так зачав заходити потрошку на глибоку воду. А цей, що вмів плавати, виліз на берег та й вигрівається. А товариша його затягла вода в кро́кіс&nbsp;<sup>*</sup>. І хлопець потопає. Цей уздрів, що товариш його потопає, штрик на город, що був близько коло води, і витяг остріву. І пхнув йому в воду.</p>
	<p>— Ловися за остріву, най я тебе витягну з води.</p>
	<p>Хлопець імився за остріву, і той його витяг на берег, але якось попало так, що остріва шибликом&nbsp;<sup>*</sup> штуркнула хлопця в око. Це сталося невміньково. Зібрав хлопець свого товариша у його вбрання, і вони пішли додому.</p>
	<p>Питається мама в хлопця:</p>
	<p>— Хто тобі вибив око?</p>
	<p>— Мій товариш.</p>
	<p>— Як?</p>
	<p>— Я купався, а він з берега шурнув мені острівою в очі. Мама й тато у плач.</p>
	<p>— Подамо на суд того хлопця родичів. Щоби його пайка ґрунту перейшла на нашого хлопця.</p>
	<p>Подалися до судії. Сказав судія родичам:</p>
	<p>— Приведіть свого потерпілого хлопця, а я викличу того хлопця, що йому око вибив. Обох разом, аби я з них стяг протокол, як то було.</p>
	<p>Приходять хлопці та їх родичі до судії. Питає судія в хлопців:</p>
	<p>— Як то було, що оден другому око вибив? Той, що без ока, каже:</p>
	<p>— Я купався, а він шурнув мені острівою в очі та й вибив мені око.</p>
	<p>А той другий хлопець каже:</p>
	<p>— Він топився. Його вода топила, а я його рятував від смерти. Я не хотів йому око вибити, це невміньково сталося. Най мені простить.</p>
	<p>А цей каже до того свого товариша:</p>
	<p>— Ой брехуне ти, брехуне. Я би був собі з води виплив. Тоді судія сказав:</p>
	<p>— Ідіть, ґазди, додому. Мені треба тиждень, щоби розібрати цю справу і вас розсудити.</p>
	<p>Думає усе судія та й думає. Думає днями та й ночами, як цю справу розсудити. «Відколи я судія, — думає він, — я всілякі справи розбирав. А цю справу не годен розсудити». Не їсть судія, лиш думає і думає. Але одного разу пішов він спацирувати понад ріку. І надійшов на групку хлопців, що купалися. Хлопці повиходили собі з води на берег, посідали собі вкупці, а судія прийшов до них та й став коло них. Та й дивиться. Хлопці гинуть щось говорити до пана, але не сміють. Але бо й пан до них не говорить, лиш думає. Один хлопчик питає пана:</p>
	<p>— Пане, чого ви такі смутні, не говорите до нас? А пан каже:</p>
	<p>— Та що буду говорити? Я маю свою журу.</p>
	<p>— А яку, пане? Може, я пораджу щось вас?</p>
	<p>— Та я, хлопчику, судія.</p>
	<p>— Е, — обізвався другий, — ви з міста.</p>
	<p>— Так, — сказав пан. — Ади, два хлопці купалися на ріці, та як ви оце купаєтеся. Та й оден другому око вибив у воді. А їхні родичі подалися до мене, бо я є судія. Аби я їх розсудив, котрий винен, а котрий ні. Я їх покликав до себе і запитався: «Чого ти вибив йому око?» А він мені каже: «Я його рятував від смерти та й подав йому остріву». А другий, що без ока, сказав: «Не треба було це робити. Я би був сам виплив з води та й мав би собі око».</p>
	<p>Оден хлопчик з тої купи устає на ноги та й каже:</p>
	<p>— Та цю справу, пане ласкавий, легко розібрати.</p>
	<p>— А як? — питає судія.</p>
	<p>— Беріть пару чужих людей та й родичів тих хлопців. Та й хлопців, що купалися. І скажіть, пане судія, тим двом хлопцям, би вони розібралися і показали, як то було.</p>
	<p>Подякував судія хлопцям за добру пораду і пішов додому. Узяв він своїх людей і поїхали до родичів обох хлопців. І сказав судія родичам:</p>
	<p>— Підемо на то плесо, де ваші хлопці купалися. І покличемо пару ваших сусід, щоби йшли разом з вами. І хай хлопці йдуть.</p>
	<p>Привів судія всіх цих людей на річку і сказав хлопцеви без ока:</p>
	<p>— Ану роздягайся до голого. Хлопець роздягся.</p>
	<p>— Ти сказав, що ти би був виплив.</p>
	<p>— Так, пане судія, я би був собі виплив та й мав око.</p>
	<p>— Ану лізь тепер у воду, на те місце, де ти був, — сказав судія</p>
	<p>— Та де, пане, я би пішов на то плесо? Я би втопився.</p>
	<p>— Чуєте, люди, що він каже? Що він би втопився. То цей другий хлопець каже правильно. Він його рятував, аби той не втопився.</p>
	<p>Всі люди гукнули:</p>
	<p>— Правда ваша! Ми видимо сами, що правда! Та й я сам був там і видів це.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__footnotes">
			<p><sup>*</sup> Кро́кіс — вир у річці.</p>
			<p><sup>*</sup> Ши́блик — сучок.</p>
		</div>
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Хутір Калинки́, Косівського району, Івано-Франківської області 19 січня 1986 року Колобейчук Григорій Дмитрович (народж. 1930)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Гуцульщини/">Фольклор Гуцульщини</a></li>
	</ul>
</footer>
<!--#include virtual="/-/inc/general__page_end.inc" -->
