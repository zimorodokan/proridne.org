<!--#include virtual="/-/inc/general__page_start.inc" -->
<title>Явдоха-Святоха ☼ Українська народна казка ☼ Народна творчість</title>
<meta name="Description" content="Українська народна казка Чернігівщини «Явдоха-Святоха» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Явдоха-Святоха.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Явдоха-Святоха <br><span class="article__headerDescription">Українська народна казка Чернігівщини</span></h1>
	<p>Був собі чоловік та жінка, жінку звали Явдохою. От вона й каже чоловікові:</p>
	<p>— Знаєш що, чоловіче?</p>
	<p>— А що?</p>
	<p>— Ти вже не роби, і я не буду.</p>
	<p>— Чого це?</p>
	<p>— Бо я — Явдоха-Святоха, так мені гріх буде, і люди сміятимуться.</p>
	<p>— То й не роби, — одказав чоловік.</p>
	<p>От і робить сам сердешний, як віл. А вона все на печі сидить. І до того досиділася, що й сорочки на хребті немає ні в неї, ні в чоловіка. Аж покликав брат його молотити.</p>
	<p>— Кличе мене брат молотити. Аж не знаю, що робити йти чи не йти?</p>
	<p>— То йди! — одказує Явдоха-Святоха. — Тільки скажи своєму братові, нехай він не дає грошей, а дасть мені сорочку, бо бач, саме руб’я лишилося.</p>
	<p>Прийшов до брата, став молотити і скільки разів хотів сказати та посоромився. Ну, домолотив до вечора, а брат і радиться з жінкою, що йому заплатити.</p>
	<p>— Даймо йому гуску, нехай поживляться, а то вони бідні, нічого не мають.</p>
	<p>— То даймо, — погодився брат. Повечеряв рідний брат, подякував. Багатий брат і каже:</p>
	<p>— На ж тобі гуску за те, що молотив. Спасибі, що послухав, прийди ще завтра.</p>
	<p>— Добре, — каже убогий. Попрощався і пішов додому. А жінка дожидалася під вікном, поки чоловік прийде і принесе сорочку. Побачила, а чоловік щось несе. От Явдоха-Святоха скоренько з себе поскидала усе та в піч, а сама на піч.</p>
	<p>А чоловік приніс гуску у сіни і став годувати. Явдоха ждала, ждала та й гукає:</p>
	<p>— Та неси вже, чоловіче, чого там так довго!</p>
	<p>— Та це гуска, — відказує той.</p>
	<p>— Нічого, що вузька, — провадить своєї Явдоха, — я надіну, бо все попалила.</p>
	<p>Ото дуже чоловік розсердився та й кинув гуску в хату.</p>
	<p>— Тю, дурний! — каже жінка. — Ти б так і говорив, що гуска, а то дурить.</p>
	<p>На другий день чоловік знову йде до брата, а жінка приказує:</p>
	<p>— Гляди, чоловіче, розкажи братові усе, може дасть.</p>
	<p>— Добре, — відказав чоловік та й пішов. Розказав братові усе, а той і каже:</p>
	<p>— Як же ти кажеш, як приходиш додому, братику?</p>
	<p>— А так і кажу «Жінко, відчини!».</p>
	<p>— Ну, добре, — каже багатий, — іди молотити.</p>
	<p>Пішов Явдошин чоловік на тік, а його брат убрався, взяв сорочку і пішов до Явдохи-Святохи. Приходить та й каже:</p>
	<p>— Жінко, відчини!</p>
	<p>Пішла вона відчиняти, дивиться, аж то не її чоловік. Вона в хату та на піч.</p>
	<p>— Не тікай, жінко! — каже брат. — Мене сам Бог прислав. Як тебе звуть?</p>
	<p>— Явдоха-Святоха.</p>
	<p>— Бач, як. А я Іван Хреститель — гріхам одпуститель.</p>
	<p>Та як узяв її за руку та почав хрестити:</p>
	<p>— А роби! Не лежи! Не гуляй!</p>
	<p>Бив, бив, а наостанку й каже:</p>
	<p>— Гляди ж мені, все роби, бо прийду ще раз — вб’ю!</p>
	<p>Пішов «Іван Хреститель» додому, тільки дав Явдосі сорочку. Дуже вона зраділа, наділа сорочку, побігла до сусіда, позичила веретено, взяла гребінь, днище. Прийшла додому і давай прясти, аж веретено хурчить.</p>
	<p>Приходить чоловік увечері та й каже:</p>
	<p>— Жінко, відчини!</p>
	<p>— Відчиняй сам! Рук не маєш чи що?</p>
	<p>Відчинив чоловік, увійшов у хату та й сам собі не вірить.</p>
	<p>— Що це, жінко, з тобою сталося?</p>
	<p>— Е, мовчи, чоловіче. Бач, Бог довідався, що я нічого не роблю та прислав Івана Хрестителя. А той як почав мене хрестити, то ледве живу пустив. Ще казав, що як не буду робити, прийде вдруге.</p>
	<p>З того дня стала Явдоха-Святоха хазяйкою невсипущою на все село. І живуть вони собі, багатіють, оберемком воду носять, коромислом дрова возять.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>43 (4155а). Явдоха-Святоха. СУС — 1370***. Записала Капертаха С. М. 2008 року. Капертаха Галина Григорівна (1937). Чернігівська область, Бобровицький район, Нова Басань</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Чернігівщини/">Фольклор Чернігівщини</a></li>
	</ul>
</footer>
<!--#include virtual="/-/inc/general__page_end.inc" -->
