<!--#include virtual="/-/inc/general__page_start.inc" -->
<title>Хлопчик-мізинчик ☼ Українська народна казка ☼ Народна творчість</title>
<meta name="Description" content="Українська народна казка Гуцульщини «Хлопчик-мізинчик» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Хлопчик-мізинчик.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Хлопчик-мізинчик <br><span class="article__headerDescription">Українська народна казка Гуцульщини</span></h1>
	<p>Мала жінка три сини. Два були розумні й виросли великі, а третій теж розумненький був, але чогось не ріс. Він був маленький, і його назвали Мізинчиком. Тоти два брати вже й поженилися, а Мізинчик ніде не годен піти, бо його ніхто не хоче. Дівчата не хотять, бо він дуже малий. До роботи не хотять приймати, бо кажуть, що не годен. Журиться він і думає собі: «Кілько</p>
	<p>буду мамин хліб їсти?» Та сказав мамі, аби дала йому в торбу хліба, та й пішов у світ.</p>
	<p>Іде Мізинчик по дорозі та й думає: що робити? І стрічає він дуже стару бабу. Та баба була відьма. Вона хотіла його з’їсти, але подивилася, що він такий малий, і подумала, що його не стане навіть на один обід. Та й питає його:</p>
	<p>— Чого ти такий сумний? А він каже:</p>
	<p>— Як мені не сумувати? Нас три браття, два вже поженилися, а за мене ніяка дівчина не хоче йти.</p>
	<p>— Я тобі, — каже, — поможу. Ти виростеш і будеш щасливим. Але, — каже, — треба щоднини йти під Скляну гору і носити мені води.</p>
	<p>Він так зрадувався, що з радощів онімів. Але він лиш думав так, що з радощів онімів, а це відьма йому так зробила. Хотіла, щоби він рік ні з ким не говорив. І нікому нічого не розказував.</p>
	<p>Щоднини він брав відра, ішов до Скляної гори, набирав води і приносив відьмі. Кожного разу, коли він ішов по воду, відьма наказувала йому:</p>
	<p>— Не дай тобі Боже покушати тої води. І щоб нікому тої води не давав.</p>
	<p>Але одного разу та відьма перекинулася на дуже файну дівку і пішла йому назустріч, як він ніс воду. І він так на ню задивився, що врав і всю воду вилляв. Вернувся, щоб набрати води ще раз, але не набрав, бо розсунулася Скляна гора. Він гірко заплакав і вернувся без води до відьми. А вона йому й каже:</p>
	<p>— Де твоя вода?</p>
	<p>— Я вздрів дуже файну дівчину, задивився на ню і вилляв воду.</p>
	<p>— Ти не воду вилляв — ти вилляв мої сльози. Тепер мем розставатись. Привела вона його в глухий ліс і сказала стати на пень. Він став на пень, баба дала йому випити води, і він зразу добре заговорив (а до того лиш бабі годен був сказати кілька слів, а для всіх інших був зовсім німий). І таку силу дістав, що, здавалося, весь ліс переламав би. Питає його баба:</p>
	<p>— Як ся чуєш?</p>
	<p>— Чуюся добре, але ще мало сили маю.</p>
	<p>Дала йому баба сокиру і сказала:</p>
	<p>— Бережи її до смерти. А тепер рубай цей пень. Я хочу видіти, кілько в тебе є сили.</p>
	<p>Він як урубав сокирою в той пень, він розскочився, як листя з дерева.</p>
	<p>— Тепер, — сказала відьма, — даю ще тобі воробця. Коли буде треба, меш його кликали і говорити з ним.</p>
	<p>Жаль йому було, що він рік відслужив, а вона йому дала лиш сокиру і воробця. Але він нічого їй не сказав.</p>
	<p>Ішов він дорогою і був уже не Мізинчиком малим, а великим гарним хлопцем. Іде він, а воробець вирвався, втік, і нема його. Подумав: «Ще мені лишилася сокира».</p>
	<p>Іде він дорогою і стрічає медведя. Хотів його зарубати. А звідкись узявся його воробець, підлетів і цвіркнув йому тоненьким голоском:</p>
	<p>— Не можна.</p>
	<p>А хлопець уже такий голодний, що йде та й шпотається. Та сів у лісі під дуба і задрімав. Опівночі прокидається він, дивиться — підходить до него карлик. Сам малий, а борода до землі. І питає його:</p>
	<p>— Чого ти, молодий чоловіче, засмучений? А він каже:</p>
	<p>— Як мені не смутитися, як усі молоді хлопці женяться, а я женитися не годен?</p>
	<p>Карлик каже:</p>
	<p>— Якби ти заждав три роки, то я би доньку за тебе дав.</p>
	<p>— А файна вона?</p>
	<p>Карлик сказав, що дуже файна.</p>
	<p>— Але мусиш робити роботу, яку я тобі буду казати.</p>
	<p>Він погодився. І робили вони в лісі корчунки, і карлик сказав:</p>
	<p>— Тут посіємо пшеницю.</p>
	<p>Посіяли вони пшеницю, і нічого не зійшло, тілько одно зерно. З того зерна виросло ціле дерево. Карлик йому сказав:</p>
	<p>— Це лік для мої доньки, а твої жінки.</p>
	<p>Але свою доньку карлик не хоче йому показати. Лиш щоднини зриває з того дерева листя, мочає в воду і несе свої дочці. І так було цілих три роки. А послідної днини сказав карлик:</p>
	<p>— Підемо нині до неї два.</p>
	<p>І пішли вони вба. В палаті лежала прекрасна дівчина. Але на очі вона не виділа. Перший раз вона увиділа, коли вони оба ввійшли. І піднялася вона, і те прокляття, яке тяжіло над нею, впало. І сказала вона:</p>
	<p>— Аж тепер я щаслива.</p>
	<p>Карлик дав їм багато грошей, і повіз хлопець її до себе додому.</p>
	<p>Коли він приїхав додому, такий великий і сильний, мати дуже зраділа, а браття — ні, бо він став багатший від них. Побудував він собі хату і поселився в ній з жінкою. І тоді прилетів до него його воробець і сказав йому:</p>
	<p>— Тобі час пари настав, а мені треба летіти далі, шукати собі пари. І ці двоє зосталися, а воробець собі полетів.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Нижній Березів, Косівського району, Івано-Франківської області 16 січня 1984 року Драгомирецька Марія Михайлівна (1954 року народження)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Гуцульщини/">Фольклор Гуцульщини</a></li>
		<li><a href="/Українська міфологія/Відьма.html">Відьма в українській міфології</a></li>
	</ul>
</footer>
<!--#include virtual="/-/inc/general__page_end.inc" -->
