<!--#include virtual="/-/inc/general__page_start.inc" -->
<title>Чарівний батіжок ☼ Українська народна казка ☼ Народна творчість</title>
<meta name="Description" content="Українська народна казка Гуцульщини «Чарівний батіжок» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Чарівний батіжок.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Чарівний батіжок <br><span class="article__headerDescription">Українська народна казка Гуцульщини</span></h1>
	<p>Був дідо-багач. Мав слугу і післав його в ліс по дрова. Казав, аби привіз сухих дров, бо скоро весілля буде, женить сина. Запряг слуга воли і їде лісом. І зачепив віз у скоруха, а той узяв сокиру, аби того скоруха рубати. Махнув сокирою, а скорух каже:</p>
	<p>— Не! Не рубай мене, то дам тобі батіжок. Як ти ним махнеш і скажеш: «Най так буде», — то що би ти видів, так мав бути, як є.</p>
	<p>Він попробував батіжок — батіжок його слухає.</p>
	<p>А ґазда його вже справляв весілля. А слугу скрізь посилають, за чим треба. І привів князь княгиню. Гості веселяться в хаті, а князь з княгинею в коморі лягли собі. А слуга подивився в шпарку до комори і махнув батіжком:</p>
	<p>— Най так буде.</p>
	<p>І так ся гостили князь з княгинею, що не могли встати. Заслабли. Пішли за князем і за княгинею — ті не встають. Каже ґазда слузі:</p>
	<p>— Іди через воду на той бік за примівницею. Най іде їм примовить. Слуга прийшов та й каже примівниці:</p>
	<p>— Щось заслабли князь з княгинею. Ідіть примовте їм. Примівниця каже:</p>
	<p>— На весілля не могли запросити, а як молоді заслабли, то вже мене просять? Але, — каже, — ходім.</p>
	<p>Ідуть вони через воду. Баба була малого росту. Лавки на річці не було. Баба брела воду і сорочку підкасала вище пупця. А цей махнув батіжком і сказав:</p>
	<p>— Най так буде!</p>
	<p>Ідуть далі — сорочка в баби вдолину не паде. Прийшли на весілля, а на подвір’ю два слуги кіцкають лопатами грузь. Цей крикнув:</p>
	<p>— Ану дайте бабі лопатами по заду!</p>
	<p>Слуги вдарили, а він махнув батіжком і сказав:</p>
	<p>— Най так буде.</p>
	<p>І лопати імилися бабі за зад, і баба з лопатами, як коза з рогами. На тім весіллю був віт. Сказали йому про ті лопати. Віт лапнувся за лопату, а цей махнув батіжком і сказав:</p>
	<p>— Най так буде.</p>
	<p>І віт так і лишився при лопаті.</p>
	<p>Привели попа, би піп над цим молився. А той махнув батіжком.</p>
	<p>— Най так буде!</p>
	<p>І піп не може скінчити свою молитву. І зробилася повна хата хворих. Каже віт:</p>
	<p>— Що робити? Везім це все в суд. Най суд розсудить.</p>
	<p>Прибули до суду. Баба заголене, з лопатами, піп тримається за лопату. Баба змерзла, пішла до кухні грітися. А суддя пішов туди люльку курити. Подивився, що стоїть заголена баба, та хотів упекти її і тикнув їй люльку до голого заду. А цей махнув батіжком.</p>
	<p>— Най так буде!</p>
	<p>І вже й суддя імився. Вже все коло баби сидить. Суддя каже:</p>
	<p>— Приведіть трьох головних лікарів.</p>
	<p>Прийшли лікарі. Один імив бабу ззаду, другий спереду. А слуга махнув батогом.</p>
	<p>— Най так буде!</p>
	<p>І все вже зробилося хворе. Каже суддя:</p>
	<p>— Даю, братчику, пару коней і міх грошей, аби хтось так зробив, щоби все стало на місця і все дуже було.</p>
	<p>Каже той слуга:</p>
	<p>— Я, може, так і зроблю. Давайте мішок грошей і бричку з кіньми. І як увидів мішок грошей, коні й бричку, махнув батіжком і сказав:</p>
	<p>— Най це все розділилося, все на місця би стало!</p>
	<p>І то ся розлізло. А слуга сів у бричку і поїхав у місто. Та купив великий горнець. Та й байці конець.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Бабинопілля (Акришори), Косівського району, Івано-Франківської області 6 березня 1983 року Мохначук Ярема Петрович (1916 року народження)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Гуцульщини/">Фольклор Гуцульщини</a></li>
	</ul>
</footer>
<!--#include virtual="/-/inc/general__page_end.inc" -->
