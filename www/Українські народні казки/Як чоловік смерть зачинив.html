<!--#include virtual="/-/inc/general__page_start.inc" -->
<title>Як чоловік смерть зачинив ☼ Українська народна казка ☼ Народна творчість</title>
<meta name="Description" content="Українська народна казка Бойківщини «Як чоловік смерть зачинив» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Як чоловік смерть зачинив.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Як чоловік смерть зачинив <br><span class="article__headerDescription">Українська народна казка Бойківщини</span></h1>
	<p>Був оден чоловік, дуже бідний. Та пішов шукати хліба, а жінці оставив пару ринських та й каже:</p>
	<p>— На тобі, на чорну годину будеш мати, поки я вернуся. Може, десь щось роздобуду.</p>
	<p>Він ходив по світі, аж раз зайшла ніч, і ніхто не хоче прийняти його на ніч. Вже дійшов до краю села, та й страх його об’яв великий, бо треба або в полі, або під лісом ночувати. Їдуть якісь два мужики, везуть пізно увечері дрова. Зрадів він тим людям, думає: «Я вже від них не відчеплюсь та й з ними поїду до них на ніч». Та став серед дороги і придурився, що він каліка. Аби взяли на фіру. Думає, що він поїде з тими людьми. Зачав він проситися:</p>
	<p>— Будьте добрі, люде, не оставте мене серед дороги. Я бідний каліка.</p>
	<p>Але люди були легкодушні, не хотіли його взяти з собою. Скільки він не молився перед ними, скільки не бажав їм щастя й добра всякого — не взяли. І дітям, і внукам, і правнукам бажав, а вони сказали йому:</p>
	<p>— Чоловіче, даремно молиш, піди трохи далі. Там невеличка хатина бідної вдовиці. Іди помаленьку та й дойдеш туди. А ми тебе не заберем, бо нам годі не дрова тебе взяти, раз ти каліка.</p>
	<p>Показали вони йому світло мізерне. Прийшов він там та й зачав стукати, та й стукав, а вона тільки «Хто там?» та й «Хто там? Я не встану, бо я дуже хвора». А вона двері підперла мітлою та ще й кочергою, щоб не втворилися. А він як рушив двері, то все попадало і двері відкрилися.</p>
	<p>— Чим же я тебе, чоловіче добрий, угощу? — питає жінка. — Я не годна встати з постелі. Там на печі в кутку у мене невеличка скриньочка є. вона розсувається. Ти не шукай замка, а тільки погладь її зверху. Вона тобі відкриється, а там хліб готовий і мука й крупа. І до хліба закуска готова. Та, — каже, — в мене дров немає. Піди нарубай трохи дров та розпали в хаті.</p>
	<p>Пішов він нарубав трохи дров та й розпалив піч. Та й пішов пробувати скриньку. Та тільки погладив її, як баба казала, скринька відчинилася. А там усього повно. Та й подумав він: «Отака скринька мені б давно здалася дома». Та й так задумався, що забув і про їду, забув, що голоден.</p>
	<p>А та жінка була велика ворожіля. Її ніхто не оббирався дотримувати до смерти. Бо вона сказала, що її з священиком ховати не мож.</p>
	<p>— А ти, чоловіче добрий. Може, в тебе таке серце, щоб ти мене похоронив. Бо я вже доживаю.</p>
	<p>А він її каже:</p>
	<p>— Похороню я тебе, все зроблю, тільки ти мене научи дечого, що ти знаєш.</p>
	<p>Вона йому сказала:</p>
	<p>— Не научу я тебе нічого. Я тоді дам на пам’ятку оцю скриньку. Оту, з якої ти брав муку й крупи. Вона в тебе буде все повна. І що ти сховаєш у ню, з неї ніхто не вкраде, бо не буде знати від неї ключа. Тільки ти оден будеш знати, який замок у неї. Тільки погладиш, і вона сама відкривається або закривається.</p>
	<p>Сидів там чоловік до півночі. А опівночі щось затріщало, і страх його ізояв. А він пам’ятав про скриньку. Як скриньку не упустити? Бабка тільки промуркотіла:</p>
	<p>— Не бійся, я тобі її дала. Цього, — каже, — ніхто в тебе не відбере. А оцей тріск, що ти чуєш, це… ідуть ті, що я їм служила.</p>
	<p>І сильно затріщало, зняло дах, і стара віддала дух. А він зо страху тільки слухає, чи запіє десь у селі кугут. Щоб знати, чи далеко ще до рана. Ждав і нарешті почув кугута.</p>
	<p>А тепер що буде? Як ховати стару? Та пішов, та викопав яму, а як розвиднилося, вийшов на дорогу і жде, може, хтось буде їхати фірою. Ждав він, ждав до самого обіду. Їде один газда по дрова. А він став на дорозі та й каже:</p>
	<p>— Добрий чоловіче, поможи бабку похоронити. Я вже яму викопав.</p>
	<p>Послухав добрий чоловік, зайшов у хату, та взяли стару на плахту і винесли на фіру. І завезли до ями. Подякував чоловік фірману та й каже:</p>
	<p>— А тепер я вже сам її загребу.</p>
	<p>Загріб він її, сів та й думає: «А що ж тепер з цією скринькою робити? Далі я вже не йду. Треба мені десь цю скриньку заховати». Та заховав скриньку і пішов додому. Прийшов і сказав жінці, що йому в дорозі попало. А жінка каже:</p>
	<p>— Чоловіче! Та я піду з тобою і поможу, якщо сам не в силах.</p>
	<p>Та пішли вночі обоє і принесли скриньку.</p>
	<p>Та так вони стали жити, що вже люде їм завидують. Бо бачать, що ті ніде не роблять, а хліб діти носять. А жінка й поросята годує, і телята, і курей много. А в скриньці мука не кінчається. Але віні не довіряє, щоб жінка до скриньки підходила, а він сам ходить. Сам відкриває і сам закриває її.</p>
	<p>А в селі голод, мруть з голоду люде. І чудуються всі, що цей так добре живе. Він же й село вже був покинув, ходив по жебрах, а тепер так розбагатів. Були добрі газди і то з голоду померли. І він уже й сам задумався, що то буде. Люде мруть. Може би ще декого врятовав? А він і не знає, що смерть і до нього вже наближається, хоч йому й гаразд.</p>
	<p>Раз приходить до нього на самий обід якась жінка. Та й питає:</p>
	<p>— Що ти, чоловіче, робиш?</p>
	<p>А він каже:</p>
	<p>— А хіба ти не бачиш, що я відпочиваю після обіду?</p>
	<p>Сказала йому та жінка:</p>
	<p>Відпочивай, бо тобі вже тільки відпочивати. Прийшов час, — каже, — тобі з цим світом уже ся розставати.</p>
	<p>А він каже:</p>
	<p>— Еге, почекай.</p>
	<p>Та вхопив смерть за укоси та й у свою скриньку. І замкнув її. Все!</p>
	<p>І вже смерти немає. Ні в селі, ні в околицях. Прийшов він до кума та й сказав, що зробив. А кум каже:</p>
	<p>— Погоди, треба йти до війта.</p>
	<p>Та й пішли до війта. Каже війт:</p>
	<p>— Що ж тепер буде? Чим тебе нагородити? Я сам даю тобі половинку маєтку.</p>
	<p>Написали до царя. Як то почув цар, дуже порадів. Який же він тепер буде</p>
	<p>щасливий, цар! І сказав цар так:</p>
	<p>— Дайте мені цього чоловіка, хай я хоч побачу. Побачу, як він виглядає. Він у мене буде так жити, як живу я сам, бо він цього достойний.</p>
	<p>Привезли того чоловіка до царя. І жили вони дуже довго, і цар, і той чоловік. І зачав чоловік дуже прислабати. Дали царю знати, що він уже не встає їсти. Що з ним робити? І подумав чоловік: «Що мені з цього всього добра? Як добре я жив у самого царя, як я нажився, а все одно я почав слабнути». Та й подумав: «Хоч би я на ноги встав». Та встав і підходить до тої скриньки. Та й подумав відкрити і попросити смерти, щоб позволила йому трошки походити. А вона звідти як вискочила.</p>
	<p>— Ох, — каже, — і бездушні ж ви!</p>
	<p>Та й почала все сікти і рубати. Та перше цього старого, потім війта. Та я к почала минулі роки наганяти, то рубає тепер і старих, і молодих, і в машинах, і в літаках. І всіх знаходить.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>107 (1743). Як чоловік смерть зачинив. СУС (-730D*). 1 квітня 1988 р. Булеца Николай Михайлович (1918). Львівська область, Турківський район, село Гусине</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Бойківщини/">Фольклор Бойківщини</a></li>
	</ul>
</footer>
<!--#include virtual="/-/inc/general__page_end.inc" -->
