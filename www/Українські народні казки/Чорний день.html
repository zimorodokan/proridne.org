<!--#include virtual="/-/inc/general__page_start.inc" -->
<title>Чорний день ☼ Українська народна казка ☼ Народна творчість</title>
<meta name="Description" content="Українська народна казка Подніпров’я (Наддніпрянщини) «Чорний день» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Чорний день.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Чорний день <br><span class="article__headerDescription">Українська народна казка Подніпров’я (Наддніпрянщини)</span></h1>
	<p>Жили собі чоловік та жінка. Мали велику чепурненьку хатину, волів і шмат землі. Все в них було: і хліб, і до хліба. Одним бог обділив, не мали вони дітей. Багатства настаралися чимало, а найбільше грошей. Жінка питала в чоловіка:</p>
	<p>— А для чого нам так багато грошей?</p>
	<p>— На чорний день, — відповідав він.</p>
	<p>— А коли ж буде той чорний день?</p>
	<p>— Та колись прийде, — хмурився чоловік.</p>
	<p>Чи багато часу минуло, чи мало, аж ось одного дня йдуть селом незнайомі люди. Підходять до двору багатого чоловіка. Жінка глянула у вікно і вибігла надвір.</p>
	<p>— Хто ви, люди? — спитала вона.</p>
	<p>— Ми гончарі!</p>
	<p>— А ви не знаєте коли буде йти чорний день?</p>
	<p>— Ми і є чорний день.</p>
	<p>Зраділа жінка, що зустріла чорний день, віддала всі гроші, які назбирала з чоловіком і раденька жде чоловіка з поля. Аж ось і чоловік прийшов. Дивиться, на тину висять горшки, глечики, макітри. Він і питає в жінки, що ж це за диво. А жінка рада, розказує йому, що йшов чорний день і вона віддала йому всі гроші. Чоловік розсердився і сказав:</p>
	<p>— Дурна ти, жінко, дурна. Покину я тебе і піду наздоганяти той чорний день та, може, й жінку собі розумнішу відшукаю. Взяв торбу і пішов.</p>
	<p>Йде день, йде другий, коли це на третій день заходить у хутір. Дивиться, в одному дворі бігають курчата, а жінка б’є квочку.</p>
	<p>— Чого це ти квочку б’єш? — крикнув чоловік.</p>
	<p>— А чого ж вона курчатам молока ссати не дає?</p>
	<p>— То хіба ж квочка доїться?</p>
	<p>— А як вони виростуть? — бідкається господиня.</p>
	<p>Розказав чоловік цій жінці, як треба курчат годувати та й пішов далі. Прийшов у друге село. Стоїть хатина вкрита житніми сніпками. А жито й проросло на хаті. На драбині стоїть чоловік і за налигач тягне на хату корову.</p>
	<p>— А що це ти, добродію, робиш? — спитав він.</p>
	<p>— Хіба не бачиш, тягну корову, щоб жито спасла.</p>
	<p>Розказав чоловік, що треба із сніпками робити. Подякував йому господар за пораду.</p>
	<p>Хотів був і далі мандрувати, але побачив, що багато ще є дурнів на світі. Не тільки його жінка дурна. Та й повернувся він додому. Стали вони жити — поживати і добра наживати. І знов ті гроші, які заробили, складали на чорний день.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>245 (5311). Чорний день. СУС 1541. Записано 2008 року. Бойко Марія Трохимівна (1933). Черкаська область, Лисянський район, Федюсівка</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Наддніпрянщини/">Фольклор Подніпров’я (Наддніпрянщини)</a></li>
	</ul>
</footer>
<!--#include virtual="/-/inc/general__page_end.inc" -->
