<!--#include virtual="/-/inc/general__page_start.inc" -->
<title>Небилиця про те, як я колись хазяював ☼ Українська народна казка ☼ Народна творчість</title>
<meta name="Description" content="Українська народна казка Буковини «Небилиця про те, як я колись хазяював» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Небилиця про те, як я колись хазяював.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Небилиця про те, як я колись хазяював <br><span class="article__headerDescription">Українська народна казка Буковини</span></h1>
	<p>Я хочу казати, як я колись хазяював та й грошики заробляв: нічого не мав, бо що дістав, то пропивав. Петро Бульба й булава — брехлива голова. Писана карта дванадцятого марта. Писав дяк, та не знав як. Це було давно, коли люди дурні були, не знали писати та й ні малювати. Це ще був покійний Банфут-дяк. У него була сива коняка, та й побігла на вулицю босяка. Я йшов за нею, а та коняка як злопотить, аж курява стала. Я так поняв, що можуть сказати люди, що я її вкрав. А самі ви бачите, що я не торгав і не брав.</p>
	<p>Я ще риболовством займався, сітями чужих курей ловив та чужою конякою на базар возив. А хата була в мене дуже файна й крепка. Бувало, як дощ іде, то вода прямо в хату тече. А воно то й добре, бо не треба було води носити, як хочеться пити. Рот наставив та й напився, бо дощ як з відра в хату лився. А як, буває, жарко стане, то ми з Химкою порозбираємося і в хаті купаємося. Дров зимою ніколи не купував, усі чужі плоти оббирав.</p>
	<p>Моя жінка була сильно роботяща, хазяйка трудяща. Знала все робити: спати, лежати й на печі сидіти. Вона віником ніколи сміття не змітала, тілко лопатою згрібала і в куток складала. А я тоже був сильно роботящий, трудящий хазяїн. Бувало, як що в кого позичу, то на вічне віддавання. Несу додому, аж піт ллється, а жінка з мене сміється.</p>
	<p>Ну що ж, дурниці будем вам казати? Візьмем гусака та будем уплітати. Вип’єм по добрій чарці горівки, за царство небесне мої жінки Химки. Була вона добра молодиця, тільки трохи ледащиця; хлопців любила й горівку добре хилила. І я давав доброї проганки мої жінці за коханки. А раз вона п’яна за собою парубка привела. Я потягнув її дрючком, вона тиждень поболіла, потому розсердилася та й умерла.</p>
	<p>Прийшлося мені її ховати. Де ж, думаю, грошей взяти? Не було ні копійки, не було чим поховати жінки. Пішов я до сусіда Луки та «позичив» у його коморі мішок муки. Пішов до шинкаря Гаврила та «позичив горівки половину барила. А в Левка взяв дошку з стелини та й зробив жінці домовину. А попа й дяка обдурив та й гроші їм не заплатив.</p>
	<p>Прожив сам півроку. І тяжко мені стало без мої Химки. Охотніше удвох було жити. Бувало, вона нап’ється та зі мною погризеться. Е, думаю, чого мені журитися, як мені можна другий раз женитися. Я гарний хазяїн на все село, чого хоч в мене багато було. У мене хата й скотина, кицька ще молока дає. Піду посватаю Параску щербату, або ВІвдю щокату, або Мотрю-халяву, або Пріську-роззяву. Став я рахувати, скільки дівчат в селі. Олександра сварлива, Килина плаксива, Катря зубата, Палажка кирпата, Перипетія кривобока й Ганька косоока. Вибирай та й женись. Але куди я не слав сватача, скрізь мені давали гарбуза. Все село обійшов, ні одної дівки не найшов. Думаю, думаю, що мені робити •- чи покидати, чи далі любити. Почеплю торбу через плечі та й помандрую в Київ богу молитися. І святим не шкодить поклонитися.</p>
	<p>Був я в Києві, в Петербурзі, в Москві, в Оренбурзі. По всіх монастирях я шлявся, і ніде не приймають, а дають пообідати і далі пускають. Так я шлявся, заки в тюрму не попався. А в тюрму попався не за це й не за то. Пішов на базар, де продавав свитки дід Назар. На свитку я спотикнувся та й надів, та й пішов, ніби я її найшов. Тут мене догнали, буків наклали та й у буцигарню запхали. Урядник написав якусь записку до станового, від станового до мирового. А мировий присудив — на три місяці в тюрму засадив.</p>
	<p>А волосний на мене кричав, що я паспорта не мав. А на біса він мені ся здав, як я кишень не мав. Що, мав у зубах його носити?</p>
	<p>Бувало, вилізу на піч та як заграю на сопілку. Та й думаю: всякий чоловік долю має, а мою — примха має. А піч така була гаряча, що як загрію на Різдво, то й на Великдень тепла.</p>
	<p>Отак я колись хазяював, та й грошики заробляв, та й ніколи нічого не мав, бо що дістав — то пропивав.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Гринячка, Хотинського району, Чернівецької області 5 липня 1985 року Докіїн Яків Микитович (1909)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Буковини/">Фольклор Буковини</a></li>
	</ul>
</footer>
<!--#include virtual="/-/inc/general__page_end.inc" -->
