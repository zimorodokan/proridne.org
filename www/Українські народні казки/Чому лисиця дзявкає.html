<!--#include virtual="/-/inc/general__page_start.inc" -->
<title>Чому лисиця дзявкає ☼ Українська народна казка ☼ Народна творчість</title>
<meta name="Description" content="Українська народна казка Подніпров’я (Наддніпрянщини) «Чому лисиця дзявкає» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Чому лисиця дзявкає.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Чому лисиця дзявкає <br><span class="article__headerDescription">Українська народна казка Подніпров’я (Наддніпрянщини)</span></h1>
	<p>Захотілось лисиці в людей жити. Он же собака живе, спить у будці, хазяїн ще й годує щодня, а тут коли то що впіймаєш. Тільки як би ще по собачому навчитись балакати.</p>
	<p>Одного разу підкралась лисиця до людської оселі та й заховалась у дерезі. А це було ввечері. Чує лисиця рипнули двері, а собака тонким голоском:</p>
	<p>— Дзяв, дзяв! Дзяв!</p>
	<p>Бо то ж хазяїн їсти несе. А лисиці того не видно. Давай і вона в дерезі й собі:</p>
	<p>— Дзяв, дзяв!</p>
	<p>«Ти, диви! Якийсь собака приблудився, а ну ж подивлюся», — подумав селянин і підійшов до кущів.</p>
	<p>«Та й гарна ж собака, тільки худа вже ж дуже. Та нічого, відгодую», — міркував собі.</p>
	<p>— А, катай сюди, Рудий, будеш мені повітку та курник охороняти, — каже хазяїн.</p>
	<p>З того часу й почала лиска жити в людей. І все було б добре та тільки одна біда — кури кубляться прямо під будкою.</p>
	<p>Терпіла лисиця день, терпіла другий, цілу неділю витерпіла. Та коли вже квочка з курчатами в будку від дощу сховалась, урвався терпець розбійниці. З’їла курочку, а пір’ячко під будку загребла і спить собі.</p>
	<p>— Квочка пропала, — бідкається хазяйка, — курчата плачуть. Чи кібець вбив, чи хто вкрав?</p>
	<p>А лисичка осміліла та й ще одну курочку з’їла, а пір’ячко знов під будку загребла.</p>
	<p>— Що ж це за напасть така, — вже й селянин стривожився, — чи не бачив кого Рудий?</p>
	<p>А лисичка:</p>
	<p>— Дзяв, дзяв! Дзяв!</p>
	<p>— От молодець, — хвалить хазяїн.</p>
	<p>Та до жінки:</p>
	<p>— Дивись, Катре, чого це наш Сірко шерсть настовбурчив й на Рудого гарчить?</p>
	<p>— Та захворів, мабуть, — відповідає молодиця.</p>
	<p>— Ач, шерсть кошлата яка й гарчить весь час. Хоч би не здох. Відпусти його, хай побігає.</p>
	<p>Та тільки скинув хазяїн нашийника як Сірко з розгону та до Рудого. Не встиг селянин і крикнути як біля будки з’явилась купа пір’я.</p>
	<p>— Так он воно що! То це ти так за моє добро мені відплатив?</p>
	<p>Та кочергою лиску по спині, а Сірко й собі. Ледве жива рудохвоста вирвалась із двору. Та городами, берегом у ліс. Забігла в нору, хекає та чує Сірко під норою стоїть. Хотіла щось Сіркові погане сказати, а вийшло:</p>
	<p>— Дзяв, дзяв! Ой лишенько, мову забула з переляку.</p>
	<p>Та так з того часу й дзявкає.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>138 (5324). Чому лисиця дзявкає. СУС —. Записано 2008 року. Яременко Катерина Семенівна (1917). Черкаська область, Канівський район, Голяки</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Наддніпрянщини/">Фольклор Подніпров’я (Наддніпрянщини)</a></li>
	</ul>
</footer>
<!--#include virtual="/-/inc/general__page_end.inc" -->
