<!--#include virtual="/-/inc/general__page_start.inc" -->
<title>Про соловейка і зозулю ☼ Українська народна казка ☼ Народна творчість</title>
<meta name="Description" content="Українська народна казка Полтавщини «Про соловейка і зозулю» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Про соловейка і зозулю.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Про соловейка і зозулю <br><span class="article__headerDescription">Українська народна казка Полтавщини</span></h1>
	<p>Було це давно. Жили собі чоловік та жінка, і була у них дочка. Милували вони її, пестили. А коли підросла, вирішили видати її заміж. Але скільки хлопців до неї не сваталось, вона всім відмовляла. Дід з бабою не знали, що й робити.</p>
	<p>А одного разу прийшов до них у село страшний змій. Трапилось так, що дівчина зустрілася з ним і поговорила, а потім пішла до діда і баби і каже:</p>
	<p>— Тату, мамо, я піду за цього змія заміж.</p>
	<p>Як не просили, як не умовляли батько з матір’ю дочку не виходити за змія заміж, а вона одне: за змія вийду і все!</p>
	<p>Нічого було робити батькам, погодились, але сказали, щоб змія ніколи не було у їхньому домі і більше щоб вони його не бачили. Забрав змій дівчину і пішли вони далеко у ліс.</p>
	<p>Жили у мирі і злагоді. Народилося у них двоє діток — хлопчик і дівчинка. Коли діти підросли, стали питати матір, чому в інших є дід і баба, а у них немає.</p>
	<p>Тоді мати і розповіла їм, що і в них є баба з дідом, але вони живуть далеко-далеко, аж за річкою і лісом. І стали діти просити пустити їх до діда і до баби. Мати довго не дозволяла, а потім погодилась і сказала, що їх проведе батько змій.</p>
	<p>Зібралися в дорогу. Батько провів дітей через річку, вивів з лісу, показав де дідова і бабина хата і приказав, щоб вони через три дні повернулися на це ж саме місце, але дідові і бабі не казали, що їх привів батько і тут буде чекати їх назад.</p>
	<p>Прийшли діти до діда й до баби і розказали, що вони їх онучата. Дід з бабою дуже зраділи та й почали про все розпитувати. Малі, як удвох були, то казали, як батько велів, а коли стала баба по одному їх питати, то хлопчик казав:</p>
	<p>— Ми самі прийшли і самі й підемо.</p>
	<p>А дівчинка розказала, що їх сюди привів батько змій і назад теж забере. А ще розказала, що батько їх буває гарним, як усі люди, а буває, як змій. А батько був зачарований змієм і цей строк уже минав, мав він бути чоловіком. Проговорилася дівчинка, а баба й каже дідові:</p>
	<p>— Бери сокиру, іди за дітьми та присліди змія і відрубай йому голову, щоб більше наша дочка з ним не мучилась.</p>
	<p>Дід послухав дурну бабу та так і зробив. Прислідив, коли виповзе змій та й відрубав йому голову. А змій зразу ж перетворився у чоловіка, але вже був мертвий.</p>
	<p>Повернулися діти додому і розказали матері, що їх батько неживий. Мати дуже горювала і все допитувалась дітей, хто ж проговорився дідові і бабі. Дівчинка й призналась.</p>
	<p>— Що ж ви наробили? — сказала мати, — я ж вашого батька була б зовсім звільнила, йому вже не багато залишалося бути змієм. А тепер і я не можу бути жінкою. Ти, доню, за те, що не дотримала свого слова, станеш зозулею і ніколи не матимеш свого гнізда і своїх діток. А ти, синку, за те, що не зрадив батька, лети соловейком та щебечи людям, щоб вони тебе слухали і радувались. А я полечу горлицею, буду туркотати, людям про своє горе розказувати.</p>
	<p>Так і досі вони літають.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>35 (4909). Про соловейка і зозулю. СУС 425М. Записала Сіровська О. О. 2008 року. Бабич Віра Григорівна (1935). Полтавська область, Полтавський район, Тростянець</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Полтавщини/">Фольклор Полтавщини</a></li>
	</ul>
</footer>
<!--#include virtual="/-/inc/general__page_end.inc" -->
