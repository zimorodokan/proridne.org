<!--#include virtual="/-/inc/general__page_start.inc" -->
<title>Як чоловік і ведмідь урожай ділили ☼ Українська народна казка ☼ Народна творчість</title>
<meta name="Description" content="Українська народна казка Подніпров’я (Наддніпрянщини) «Як чоловік і ведмідь урожай ділили» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Як чоловік і ведмідь урожай ділили.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Як чоловік і ведмідь урожай ділили <br><span class="article__headerDescription">Українська народна казка Подніпров’я (Наддніпрянщини)</span></h1>
	<p>Було це дуже-дуже давно. Як кажуть, ще за пана Хмеля. Жив у нашому селі бідний чоловік Петро, була в нього жінка і повна хату дітей зовсім маленьких, які не вміли ще нічого робить.</p>
	<p>Бідно й голодно в хаті. Не знає чоловік, за що і взятися. Влітку іде до лісу рубати дрова, щоб заробити копійку, та хіба її хватить таку ораву прогодувати, одягти та взути. А все того, що не було в його й десятини землі.</p>
	<p>Петрова хата недалеко від лісу. Як тільки зима настає, бере він санки і йде по дрова до лісу.</p>
	<p>Одного разу чоловік пішов з санчатами до лісу й опинився у глибокій хащі. Мабуть ніхто там вже сто год не бував. Іде, іде, вибрався під високу гору, потрапив на широку долину. І думає собі: «Коли тут ліс повалити, буде поле. А на полі вродить хліб».</p>
	<p>З ранньої вести заходився той Петро ліс рубати. Тонку деревину везе додому, колоддя валить докупи з думкою, що навесні підпалить, попелом удобрить землю.</p>
	<p>Довго рубав чоловік ліс. Уже й прийшла весна, сніг пропав. Подався чоловік палити дерева. Тонке гілля обрубав, скинув на купу. Великі колодки зрушити з місця не може. А саме в березні вибираються з своїх зимових барлог ведмеді. Виліз один та й бачить, як чоловік мучиться, прийшов і каже:</p>
	<p>— Що ти, чоловіче, тут робиш?</p>
	<p>— Хотів очистити землю під город. Тут далеко, сюди лісники не прийдуть, ніхто не побачить, де я хазяйную. Хотів я собі щось посадити і посіяти, бо діти голодні й жінка. Так бідуємо, що з голоду погибати прийдеться.</p>
	<p>Задумався ведмідь та й каже:</p>
	<p>— Бідую зимою і я, бо сиджу в барлозі і лапу ссу. Якби ти мене прийняв до себе, ми землю обробили, посіяли б разом, а потім врожаєм поділилися. Я бачу, що ти всіх дерев зібрати не в силі, я тобі допоможу.</p>
	<p>Домовилися чоловік і ведмідь про спільне хазяйство. Робота йде добре. Бо яка колода не була б велика, ведмідь легко її котить з місця на місце. Чоловік</p>
	<p>тільки командує.</p>
	<p>Почали чоловік і ведмідь садить. Земля вже була чиста, колодки спалені. Копає чоловік лопатою, ведмідь — кігтями. Поле вже покопане, треба садити, сіяти.</p>
	<p>— Ну, — каже чоловік,— домовимося, що буде тобі: чи зверху, чи знизу?</p>
	<p>— Ведмідь подумав: «Я вже бачив те, що родиться над землею. Попрошу те, що зверху».</p>
	<p>— Мені те, що над землею.</p>
	<p>— Гаразд!</p>
	<p>Приготував чоловік насіння. Посадили багато картоплі. А на паленому вона родить добре. Насіння зійшло і картопля почала рости.</p>
	<p>Прийшов час картоплю полоти. Чоловік полов сапою, ведмідь — кігтями. Так спололи вперше, вдруге.</p>
	<p>Після підгортання почала дозрівати. Чоловік був мудрий, уже літом почав носити з врожаю додому по торбині. Життя пішло краще. Діти вже не голодні.</p>
	<p>Настав час збирати урожай. Прийшов чоловік і ведмідь на огород. Каже чоловік:</p>
	<p>— Дивися, інші люди збирають врожай. Збираймо свій. Коли не зберемо до холодів, засипле снігом.</p>
	<p>Ведмідь вириває картоплиння, складає на купи, бере на плечі, несе до свого барлога. А Петро помаленьку викопує собі викопує з землі картопельку, бо вже йому картоплиння не заважає. Накопав чоловік картоплі чимало, бо врожай був того року добрий.</p>
	<p>Зібрали врожай, ждуть зими. Поки снігу не було, ведмідь сяк-так живився — виходив на огород, їв картоплиння. А як настала зима, прийшов і голод. Картоплиння пробує їсти, а воно несмачне. Зрозумів ведмідь, що вчинив необдумано.</p>
	<p>— Прийде весна, буде інакше. Я візьму собі те, що під землею.</p>
	<p>Гірко, бідно перебув зиму ведмідь, ледве весни дочекався. Настало тепло.</p>
	<p>Зустрічає ведмідь чоловіка на полі.</p>
	<p>«Будемо інакше миритися!» — думає ведмідь і каже чоловіку:</p>
	<p>— Обдурив ти мене, я ледве живий остався. Тепер візьмеш собі, що буде зверху, я візьму те, що в землі.</p>
	<p>— Гаразд!</p>
	<p>Приніс чоловік насіння пшениці. Засіяли поле, зійшло насіння, почала нива колоситься. Прийшла осінь. Чоловік скосив пшеничку, найняв гарбу, приїхав до лісу за врожаєм.</p>
	<p>— Твоє — зверху, моє — в землі! — каже ведмідь.</p>
	<p>І взялися збирати посіяне весною. Петро пов’язав снопи, наклав повен віз, бо вродило таки добре. Ведмідь вириває з землі коріння.</p>
	<p>Прийшла зима. Чоловік з дітьми не бідує вже, не голодує, а ведмідь голодніє. Розізлився й думає: «Побачу клятого Петра, уб’ю його, щоб більше не дурив мене». Вийшов чоловік на поле, його устрів ведмідь:</p>
	<p>— Два рази дурив ти мене, а тепер я тебе уб’ю. Бо залишишся живим, знову обдуриш.</p>
	<p>— Добре, — каже чоловік, — хочеш мене убити, вбивай. Тільки дай можливість попрощатися з жінкою й дітьми.</p>
	<p>— Гаразд! Іди! Прощайся з ними й вертайся сюди. Тут я тебе і з’їм!</p>
	<p>Іде чоловік сумний. Зустрічає його лисиця. Каже йому:</p>
	<p>— Чого ти, чоловіче, такий зажурений?</p>
	<p>— Що тобі розповідати? Хіба чимось поможеш?</p>
	<p>— А коли поможу? Тільки кажи, яка біда? Може щось і пораджу.</p>
	<p>Розповів чоловік історію з ведмедем, розповів, як землю обробляли, як сіяли, як врожаєм ділилися. Розповів і те, як ведмідь залишився незадоволений, як хоче його убити, як відпустив попрощатися з жінкою.</p>
	<p>— Коли ти мені даси десяток курей, я тебе обороню.</p>
	<p>— Дам, тільки оборони мене.</p>
	<p>— Іди додому, візьми сокиру і сани, з якими ходив зимою по дрова. Стань на місце, де чекав тебе ведмідь. Я вийду на високу гору і буду кликати: «Ге-ге-гей, Петре!». А ти до мене озвися: «А-го-гов!» Я тобі буду казати: «Чи бачив ти вовка і ведмедя?» Ведмідь спитає: «Для чого тобі вовка і ведмедя?» А я йому: «Треба їх до війська!» Як почує ведмідь, буде просити, аби ти сказав, що не бачив його. Я буду далі допитувать: «Хто коло тебе?» Ведмідь буде казати: «Кажи — колода. Коло мене колода». А я знову погукаю: «Ге-ге-гей, Петре!» «А-го-гов!» «Люди колоду на сани кладуть!» Ведмідь буде просити: «Клади і мене». Ти почнеш ведмедя класти на сани, а він буде звідти котитися. А я знову гукну: «Ге-ге-гей, Петре! А-го-гов! Люди колоду до саней прив’язують». А ведмідь скаже: «В’яжи і мене!» Ти ведмедя прив’яжеш. Тоді я знову: «Ге-ге-гей, Петре! А-го-гов!» «Люди колоду з гіллям не везуть, гілля обрубують». Ведмідь буде казати: «Бери сокиру, махай, ніби рубаєш». А ти рубай ведмедя.</p>
	<p>Послухав чоловік пораду, вернувся додому, узяв чоловік сокиру, сани, подався до лісу. Вибігла лисиця на гору й чекає. Вгляділа вона ведмедя. А тільки прийшов Петро на поле, де його ведмідь чекав, як лисиця гукнула:</p>
	<p>— Ге-ге-гей, Петре!</p>
	<p>— А-го-гов!</p>
	<p>— Чи ти бачив вовка і ведмедя?</p>
	<p>Ведмідь злякався і каже:</p>
	<p>— А для чого вони їй?</p>
	<p>— Треба їх до війська!</p>
	<p>Просить ведмідь:</p>
	<p>— Кажи, що ти нас не видів.</p>
	<p>— Я їх не видів! — каже він.</p>
	<p>Лисиця знову кличе.</p>
	<p>— Ге-ге-гей, Петре!</p>
	<p>— Го-го-гов!</p>
	<p>— А що коло тебе?</p>
	<p>А ведмідь знов просить:</p>
	<p>— Кажи, що колода!</p>
	<p>— Коло мене колода, — каже чоловік.</p>
	<p>— Люди колоду на сани кладуть! — кричить лисиця.</p>
	<p>Ведмідь шепче:</p>
	<p>— Кажи, що й ти кладеш.</p>
	<p>— І я кладу.</p>
	<p>Ведмідь котиться з саней. Лисиця знову:</p>
	<p>— Ге-ге-гей, Петре!</p>
	<p>— А-го-гов!</p>
	<p>— Люди колоду коло саней прив’язують!</p>
	<p>Ведмідь тихо:</p>
	<p>— Кажи, що ти прив’язуєш.</p>
	<p>— І я прив’язую.</p>
	<p>Взяв чоловік цепка, прив’язав ведмедя до саней. А лисиця знову:</p>
	<p>— Ге-ге-гей, Петре!</p>
	<p>— А-го-гов!</p>
	<p>— Люди колоду з гіллям не везуть! Люди гілля обрубують!</p>
	<p>Ведмідь тихо:</p>
	<p>— Махай сокирою, ніби й ти обрубуєш.</p>
	<p>Вхопив чоловік сокиру і почав рубати ведмедеві ноги. Ведмідь реве, ліс дрижить. Зарубав чоловік ведмедя, ще й шкуру здер... Прискакала лисиця до чоловіка й каже:</p>
	<p>— Давай десяток курей!</p>
	<p>— Іди до села! Дам тобі в селі. Як не дати, коли мене ти врятувала од смерті.</p>
	<p>Зібралися і йдуть. Коли були недалеко, лисиця стала біля куща й каже:</p>
	<p>— Іди, чоловіче, додому, принеси курей сюди!</p>
	<p>Прийшов чоловік додому, говорить жінці:</p>
	<p>—Ну, жінко! Я, хвалити Господа милостивого, здоровий. Налови курей, неси їх лисиці, бо вона мене оборонила від смерті.</p>
	<p>Жінка пошкодувала курей та й каже:</p>
	<p>— Так я курей і дала б лисиці?</p>
	<p>Не кажи дурниць, клади курей до мішка! Вони знову у нас розведуться.</p>
	<p>Наловила жінка курей, зав’язала до мішка. Кинув платню чоловік й несе. Прийшов до лісу, зустрів лисицю. Розв’язав мішка, випускає курей. Ловить лисиця, кури кудкудакають. Прибіг пес. Кинувся на лисицю, а та давай тікати. Ось-ось має піймати її. Нелегко лисиці втекти. Тільки шмигнула до нори, як собака за задню ногу вхопив її. Лисиця й кричить:</p>
	<p>— Хвалити милостивого, гаразд, що вхопив за корінь, а не за ногу.</p>
	<p>Почув такі слова собака, подумав, що лисиця правду каже. Випустив ногу</p>
	<p>із зубів.</p>
	<p>Отак бідний Петро позбувся і ведмедя, і лисиці. А на полі вже не тільки садив картоплю, сіяв пшеницю й кукурудзу, але й сад заклав. Виросли яблуні, сливи, груші. Збудував чоловік в саду хату, перебрався до неї, бо землі довкола вже було більше.</p>
	<p>Там і діти його виросли діти, сини оженилися. Кожен син збудував собі нову хату. Прийшли й за дівчатами свати, повіддавалися за парубків дочки. Зяті побудували собі хати. Так довкола одної хати виросло багато нових, і повстало наше село. І на цім слові казці кінець, а хто слухав — молодець.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>13 (5468). Як чоловік і ведмідь урожай ділили. СУС 1030. Записано 2008 року. Підгрушня Мотрона Юхимівна (1928). Черкаська область, Городищенський район, Вільшане</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Наддніпрянщини/">Фольклор Подніпров’я (Наддніпрянщини)</a></li>
	</ul>
</footer>
<!--#include virtual="/-/inc/general__page_end.inc" -->
