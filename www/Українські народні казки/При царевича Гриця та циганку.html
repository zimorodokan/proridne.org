<!--#include virtual="/-/inc/general__page_start.inc" -->
<title>При царевича Гриця та циганку ☼ Українська народна казка ☼ Народна творчість</title>
<meta name="Description" content="Українська народна казка Подніпров’я (Наддніпрянщини) «При царевича Гриця та циганку» ☼ Український фольклор, усна народна творчість України">
<link rel="canonical" href="https://proridne.org/Українські народні казки/При царевича Гриця та циганку.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">При царевича Гриця та циганку <br><span class="article__headerDescription">Українська народна казка Подніпров’я (Наддніпрянщини)</span></h1>
	<p>Жили собі цар і цариця і мали вони сина Гриця. Та й послали вони його жениться. От він іде, іде, а назустріч йому стара циганка, та й питає:</p>
	<p>— Куди це ти молодий козаче, ідеш? Чи по волі, чи по неволі?</p>
	<p>А він і відповідає:</p>
	<p>— Все по волі.</p>
	<p>Циганка й каже:</p>
	<p>— То на горішок. Як дійдеш до криниці, то розіб’єш його та й побачиш, що з того буде.</p>
	<p>Взяв він горішок та й пішов. Відійшов недалеко і розбив горішок. А звідти вискочила дівчина, та така брава, що очей не відведеш і й говорить:</p>
	<p>— Дай мені бистро води напитись, бо як не даси, то я вмру.</p>
	<p>А води в царевича не було і дівчина померла. Іде царевич далі, а назустріч йому ще старіша циганка, та й питає:</p>
	<p>— Куди це ти молодий козаче, ідеш? Чи по волі, чи по неволі?</p>
	<p>А він і відповідає:</p>
	<p>— Все по волі.</p>
	<p>Циганка й каже:</p>
	<p>— То на тобі цей горішок, а як дійдеш до криниці, то розіб’єш його та й побачиш, що з того буде.</p>
	<p>Взяв він горішок та й пішов. Ішов він, ішов, а криниці все немає, не стерпів царевич та й розбив горішок. А звідти вискочила дівчина ще бравіша за першу, та й говорить:</p>
	<p>— Дай мені бистро води напитись, бо як не даси, то я вмру.</p>
	<p>І ця дівчина померла. Сів Гриць на землю і гірко заплакав. Коли де не візьмись — іде циганка. Така стара і страшнюща, та й питає:</p>
	<p>— Чого це ти молодий козаче, плачеш?</p>
	<p>Розповів їй царевич про своє горе, а вона й каже:</p>
	<p>— На тобі ще один горішок, а як дійдеш до криниці, то розіб’єш його та й побачиш, що з того буде.</p>
	<p>Взяв він горішок та й пішов. Ішов він, ішов, а криниці все немає. Цілий день і цілу ніч блукав Гриць, але горішка не розбив. Аж рано-вранці побачив він криницю. Підійшов до неї і розбив горішок, вискочила з нього дівчина та така гарна, що кращу не можна й уявити, та й каже:</p>
	<p>— Дай мені бистро води напитись, бо як не даси, то я вмру.</p>
	<p>Дістав царевич води з криниці і напоїв дівчину, а тоді й питає її:</p>
	<p>— Чи згодна ти бути мені за дружину?</p>
	<p>Дівчина з радістю погодилась. Посадив він її на криницю, а сам пішов сказати батькам про своє одруження і прислати карету за нареченою.</p>
	<p>Як тільки Гриць зник з виду-де не взялась стара та страшнюча циганка і й говорить до дівчини:</p>
	<p>— Яка в тебе гарна одежа! Дай мені її приміряти, може і я кращою стану, а ти мою надінеш.</p>
	<p>Дівчина не погоджувалась, та циганка зуміла вговорити її. Як тільки дівчина наділа на себе циганчине плаття, та зіштовхнула її в криницю, а сама сіла на цямрину і стала чекати царевича.</p>
	<p>Через деякий час приїхали слуги царські і забрали циганку до палацу, а щоб царевич не впізнав її, обмотала лице хусткою і сказала, що голова болить.</p>
	<p>Наступного дня прийшла по воду жінка, опустила відро в криницю, а замість води витягла дівчину. Розповіла їй красуня про своє горе і жінка пообіцяла їй допомогти, забрала дівчину додому і всім розповіла, що це її дочка знайшлася.</p>
	<p>Ввечері приходить до жінки цариця і просить допомогти пір’я дерти. А жінка говорить, що допомогла б, але в неї дочка хвора, не може її залишити. Тоді цариця й каже:</p>
	<p>— Беріть свою дочку з собою, буде нам казки розповідати, щоб не так скучно було.</p>
	<p>Посходилися жінки до палацу, сидять пір’я деруть, а дівчина їм казки розказує. Прийшли цар з царицею, царевич з циганкою і теж казки слухають. А дівчина розказує казку, що я вам кажу.</p>
	<p>Циганка слухала, слухала і померла зі страху. А царевич впізнав свою наречену і одружився з нею.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>75 (5547). Про царевича Гриця та циганку. СУС 408. Записано 2008 року. Саченко Василина Михайлівна (1916). Черкаська область, Чигиринський район, Вітове</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Наддніпрянщини/">Фольклор Подніпров’я (Наддніпрянщини)</a></li>
	</ul>
</footer>
<!--#include virtual="/-/inc/general__page_end.inc" -->
