<!--#include virtual="/-/inc/general__page_start.inc" -->
<title>В дружбі сила ☼ Українська народна казка ☼ Народна творчість</title>
<meta name="Description" content="Українська народна казка Подніпров’я (Наддніпрянщини) «В дружбі сила» ☼ Український фольклор, усна народна творчість України">
<link rel="canonical" href="https://proridne.org/Українські народні казки/В дружбі сила.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">В дружбі сила <br><span class="article__headerDescription">Українська народна казка Подніпров’я (Наддніпрянщини)</span></h1>
	<p>Обридло волові щозими тремтіти на морозі. Не раз він думав собі: «Ось переживу цю зиму, перелітую, і як тільки птахи почнуть летіти до вирію, подамся і я в теплі краї».</p>
	<p>Швидко пролетіло літо. Настала мокра холодна осінь. Згадав віл про теплий край. Одного дня піднявся він і вирушив в дорогу. Залишив двір і пішов собі на городи. А там півень і качка ходили.</p>
	<p>— Куди ти йдеш? — запитали вони.</p>
	<p>— Та тікаю від зими, йду шукати літа, — відповідає віл.</p>
	<p>— І ми підемо з тобою.</p>
	<p>— Ну що ж, ідіть, гуртом веселіше буде.</p>
	<p>Вийшли вони втрьох. Коли глянь. А на купі картоплиння, а на картоплинні кіт лежить. Побачив їх і питає:</p>
	<p>— Куди йдете?</p>
	<p>— Тікаємо від зими, йдемо шукати літа.</p>
	<p>— Візьміть і мене з собою.</p>
	<p>— Добре, коли хочеш, гуртом веселіше буде.</p>
	<p>Пішли вони далі. По дорозі до теплого краю зустріли вони барана.</p>
	<p>Йшли, йшли. Дорогою втомились, ноги болять, не слухаються їх. А до літа ще далеко. Тут і сніг перший випав, морози вдарили. Куди ж далі іти? Холодно їм. Ось і задумались вони:</p>
	<p>— Що ж будемо робити? — віл запитує і трохи згодом додає:</p>
	<p>— А давайте, братці, збудуємо собі тут хатку, перебудемо в ній до весни, а там і далі підемо.</p>
	<p>— Коли тут, то й тут, — каже кіт.</p>
	<p>— Давайте знайдемо місце, де хатинку будувати.</p>
	<p>Качка попросила, щоб будувати хатинку недалеко від води. Ось і взялися всі дружно до роботи. Одне носить глину, друге — воду, третє місить балабухи, четвертє стіни кладе. Дружно збудували вони хату.</p>
	<p>Для качки свиня вирила яму, а качка наносила туди води. От і було де їй купатись. Для кота збудували піч, для півня поклали жердину, а для свині, барана і вола наносили багато сухого листя, щоб м’яко було спати. Наносили туди всякої поживи для свого товариства: кукурудзи, сіна, картоплі, буряків, проса, пшениці. А для кота навіть мишей і горобців припасли.</p>
	<p>Живуть дружно. Надворі мороз тріщить, а в них затишок і їсти є що. Радісно всім. Щоранку півень кукурікає, будить своїх друзів.</p>
	<p>Та якось повз їхню хату лисиця пробігала і саме почула, як півень виспівував і ще хтось в хаті гомонів. Вирішила хитрунка м’ясом поласувати, курятиною. Сама тільки боялася заходити до півня. Попросила допомоги у ведмедя, бо він найдужчий і найхоробріший серед звірів.</p>
	<p>Погодився ведмідь. Тільки-но він просунувся у хату, як на нього накинувся віл, довбнув рогами, став притискати до стіни. Баран і собі почав колоти рогами. Кіт уп’явся пазурами йому в голову, свиня гризе ведмедя за ноги, а півень клює його, аж шерсть летить в усі боки.</p>
	<p>Насилу вирвався ведмідь від дружньої роботящої сімейки. А лисиця-хитрунка, почувши такий гамір, чимдуж рвонула світ за очі, не оглядаючись.</p>
	<p>А віл зі своїми друзями ще довго жили в хатинці, гуртом працюючи та про спільне добро дбаючи.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>18 (5077). В дружбі сила. СУС 130. Записано 2008 року. Галак Марія Савівна (1923). Черкаська область, Христинівський район, Осітна</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Наддніпрянщини/">Фольклор Подніпров’я (Наддніпрянщини)</a></li>
	</ul>
</footer>
<!--#include virtual="/-/inc/general__page_end.inc" -->
