<!--#include virtual="/-/inc/general__page_start.inc" -->
<title>Три брати і псяча голова ☼ Українська народна казка ☼ Народна творчість</title>
<meta name="Description" content="Українська народна казка Буковини «Три брати і псяча голова» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Три брати і псяча голова.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Три брати і псяча голова <br><span class="article__headerDescription">Українська народна казка Буковини</span></h1>
	<p>Було в чоловіка три сини, і нічого вони в него не робили. Не примушував їх батько нічого робити й не сварив — їм дуже було в него добре. Накосив тато сіна і наклав велику копицю. Було це серед літа, спека велика була. А хлопці його пішли і ту копицю запалили. Тато їх не сварив, тілко сказав:</p>
	<p>— Добре, синку, з вогнем, і в Петрівку добре. А вони кажуть:</p>
	<p>— Що ж це? Тато нас і за це не сварить, і ми ніякої біди не знаємо. Збираймося і підемо шукати біди.</p>
	<p>Зібралися й пішли.</p>
	<p>Ішли вони, йшли, зайшли в ліс і заблудилися. Зачав падати дощ, змокли вони та й думають: «От і біда вже нам». Хочуть спати, а нема де лягти. Ідуть вони лісом, дивляться і побачили світло. Пішли прямо на то світло. Приходять — а там двір, і двері повтворювані. Зайшли вони в хату, а на столі є що їсти й пити і карти лежать, щоб грати. Кажуть вони:</p>
	<p>— Ми шукали біди, а яке добро найшли.</p>
	<p>Наїлися, випили і грають собі в карти. Коли чують, щось гудить. А то летить Псяча голова. Прилетіла вона, двері за собою позамикала і каже:</p>
	<p>— Тут руським духом чути, давно я м’яса такого не їла.</p>
	<p>А в тої Псячої голови велика залізна піч. Палить вона в тій печі та й питає:</p>
	<p>— Котрий з вас старший? А оден каже:</p>
	<p>— Я.</p>
	<p>Взяла вона його на лопату — і в піч. А в печі так напалено, що вона аж червона. І він там зжарився. Витягла вона його з печі і з’їла. А ті дивляться і видять, що вже біда.</p>
	<p>Знов палить Псяча голова в печі. На другого. І знов питає:</p>
	<p>— Котрий з вас старший?</p>
	<p>А вони вже не хотять казати, ховаються оден за другого. А той менший каже:</p>
	<p>— Оце старший.</p>
	<p>Взяла вона того на лопату, всадила в піч і зажарила. Витягла з печі і з’їла.</p>
	<p>Третій брат думає, що йому робити, щоб і його Псяча голова не з’їла. А та Псяча голова була на одно око сліпа. І знов палить вона в печі. Менший брат каже:</p>
	<p>— Знаєш що? Ти така молода, файна, а на одно око сліпа. Якби ти мене не жарила й не їла, я би тобі то сліпе око вилікував.</p>
	<p>А вона йому:</p>
	<p>— Ну, гай, я не буду.</p>
	<p>— То дай мені залізного шворня.</p>
	<p>Псяча голова дала йому шворня, і він поклав його в піч, щоб розпікся. Та й каже їй:</p>
	<p>— Найди мені дванадцять обручів.</p>
	<p>Вона дала йому ті обручі, хлопець набив їх на ню і каже:</p>
	<p>— Потрясися.</p>
	<p>Він хотів знати її силу. Вона потряслася, і обручі полопали.</p>
	<p>— Давай, — каже, — другі обручі, міцніші.</p>
	<p>Псяча голова дала йому мідні обручі. Він набив їх на ню та й каже:</p>
	<p>— Потрясися.</p>
	<p>Вона потряслася, і лише оден обруч лопнув. Хлопець і каже:</p>
	<p>— Дивися прямо.</p>
	<p>Вона дивиться на него, а він їй тим шворнем у здорове око, і випік їй око.</p>
	<p>Псяча голова зморилася і лягла спати на поріг. А він думає: «Що мені робити?» А в неї було штири вівці й баран. Він того барана зарізав, облепив, м’ясо закинув на під, а сам убрався в ту шкіру і сів межи вівцями.</p>
	<p>Рано Псяча голова встала і пускає вівці пасти. Мацає, бо вона ж не видить. Обмацує вівці, рахує і випускає по одній: «Одна ... дві ... три ... чотири ... п’ять». П’ятий вийшов «баран». Так хлопець вийшов надвір. А вона думає, що він десь у хаті, і шукає його. Надворі він крикнув: Топ-гоп!» Псяча голова взяла барду і кинула за ним. Барда забилася в тополю, а він думає: «Заки вона прийде, я хоч барду возьму, бо погано в лісі без барди». Вернувся він за бардою, взяв, а барда прилипла до руки — і не годен ні руку відняти, ні барду з тополі вирвати. Мав він у кишені ножик. Витягнув його, відрубав собі по кісточку руку і пішов. Вона прийшла, взяла барду — а там рука. І крикнула Псяча голова:</p>
	<p>— Ага, сучий син, хоч руку мені залишив!</p>
	<p>Прийшов менший брат додому без руки і розказав батькам, що вони знайшли собі біду: брати пропали, а він залишився без руки.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Рухотин, Хотинського району, Чернівецької області 4 липня 1985 року Ліснича Євдокія Семенівна (1908)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Буковини/">Фольклор Буковини</a></li>
	</ul>
</footer>
<!--#include virtual="/-/inc/general__page_end.inc" -->
