<!--#include virtual="/-/inc/general__page_start.inc" -->
<title>Червоні чобітки ☼ Українська народна казка ☼ Народна творчість</title>
<meta name="Description" content="Українська народна казка Подніпров’я (Наддніпрянщини) «Червоні чобітки» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Червоні чобітки.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Червоні чобітки <br><span class="article__headerDescription">Українська народна казка Подніпров’я (Наддніпрянщини)</span></h1>
	<p>Жили собі дід і баба, і було в них дві дочки — одна дідова, а друга — бабина.</p>
	<p>Одного разу дід поїхав на базар і купив червоні чобітки. Приїхав додому і послав дочок у ліс по ягоди. І сказав:</p>
	<p>— Хто більше назбирає ягід, тому будуть червоні чобітки.</p>
	<p>Пішли доньки у ліс. Дідова дочка збирає ягідки та в кошик, а бабина — собі до рота.</p>
	<p>Уже й вечір настав. Потрібно повертатись додому, а в бабиної дочки ягід нема — кошик порожній. Що робити? І вирішила вона вбити свою сестру і забрати її ягоди. Вийняла вона з кошика ножик і встромила в сестрине серце. Поховала її недалеко від дороги ще й на могилку вткнула гілочку верби.</p>
	<p>Прийшла додому і сказала, що сестра заблудилась у лісі. Дід і баба пішли шукати дочку. Шукали, шукали та й повернулись ні з чим. Так червоні чобітки дістались бабиній дочці.</p>
	<p>Через деякий час їхали тією дорогою чумаки. Втомлені, сумують за домівками, сіли перепочити. Каже один до другого:</p>
	<p>— Дивись, яка гарна верба. Піди та виріж сопілку та заграй, щоб нам було веселіше.</p>
	<p>Пішов той, вирізав сопілочку і заграв. А сопілка мовить людською мовою:</p>
	<p>Грай, грай, сопілонько,</p>
	<p>Розкажи правдоньку:</p>
	<p>Мене сестриця згубила</p>
	<p>Ніж у серденько встромила</p>
	<p>За ті ягідки,</p>
	<p>За червоні чобітки.</p>
	<p>Кинув сопілку чумак додолу:</p>
	<p>— Що ж це таке? Я не буду грати!</p>
	<p>Взяв другий. А сопілка співає те саме. Приїхали чумаки в те село, де жили дід і баба. Зайшли до них у хату, напилися води та й розповіли про своє диво.</p>
	<p>Узяв дід сопілку та й заграв. А сопілка мовить людською мовою:</p>
	<p>Грай, грай, татусю,</p>
	<p>Мого серденька не вразь,</p>
	<p>Мене сестриця згубила,</p>
	<p>Ніж у серденько встромила</p>
	<p>За тії ягідки,</p>
	<p>За червоні чобітки.</p>
	<p>Тут зрозумів дід усю правду. Вигнав він бабу разом з дочкою геть зі свого дому.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>170 (7302). Червоні чобітки. СУС 780. Записала Задорожна Галина Дмитрівна 2009 року. Задорожна Римма Захарівна (1936). Дніпропетровська область, Криничанський район, Преображенка</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Наддніпрянщини/">Фольклор Подніпров’я (Наддніпрянщини)</a></li>
	</ul>
</footer>
<!--#include virtual="/-/inc/general__page_end.inc" -->
