<!--#include virtual="/-/inc/general__page_start.inc" -->
<title>Грицько, царський зять ☼ Українська народна казка ☼ Народна творчість</title>
<meta name="Description" content="Українська народна казка Покуття «Грицько, царський зять» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Грицько, царський зять.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Грицько, царський зять <br><span class="article__headerDescription">Українська народна казка Покуття</span></h1>
	<p>Були чоловік і жінка, і мали вони хлопця, називали його Грицько. Хлопець підріс, а тато заслаб і вмирає. І каже до мами: — Я лишаю після себе триста золотих. Як Грицько буде мати вісімнадцять років, то дай йому ці гроші, і він собі щось купить.</p>
	<p>Грицько доріс до вісімнадцяти років, і мама йому каже:</p>
	<p>— Грицьку, як умирав тато, то лишив триста золотих. Аби я тобі їх дала, щоб ти собі щось купив.</p>
	<p>Грицько каже:</p>
	<p>— Дайте мені сто золотих. Мама дала йому сто золотих.</p>
	<p>— Іди до міста і купи собі щось. І купиш хліба.</p>
	<p>Іде він до міста та й здибає чоловіка, що веде пса. Та й каже йому:</p>
	<p>— Здоров, ваша царська величність!</p>
	<p>(Він так кожного величав). А той відповідає:</p>
	<p>— Здоров, Грицьку! Грицько питає:</p>
	<p>— Куди, ви йдете й цего пса ведете?</p>
	<p>— Веду, — каже, — його за місто та й там його вб’ю.</p>
	<p>— Ні, — каже, — ви його не вбивайте, краще мені продайте. Що хочете за него?</p>
	<p>Той каже:</p>
	<p>— Сто золотих.</p>
	<p>Витяг Грицько своїх сто золотих, віддав тому чоловікови і взяв пса. Та й питає того чоловіка:</p>
	<p>— Як його звати, цего пса?</p>
	<p>— Песик-Велетик.</p>
	<p>Забрав Грецько песика і йде додому. Прийшов, а мама питає:</p>
	<p>— Що ти купив, Грицьку?</p>
	<p>— Я зайшов у місто, і хтось у мене гроші вкрав. Мама каже:</p>
	<p>— Я думала, що з тебе буде господар, а з тебе нічого не буде. На другий день він каже:</p>
	<p>— Мамо, дайте мені ще сто золотих. Я піду та й щось куплю. Мама дала сто золотих, він пішов до міста. Іде він і здибає чоловіка, що несе кота. І каже до него:</p>
	<p>— Здоров, ваша царська величність!</p>
	<p>— Здоров, Грицьку, — каже той чоловік. А Грицько питає:</p>
	<p>— Куди ви йдете й цего кота несете?</p>
	<p>— Несу його, — каже, — за місто та й там його вб’ю.</p>
	<p>— Ні, ви його не вбивайте, краще мені продайте. Що хочете за цего кота?</p>
	<p>— Сто золотих, — каже.</p>
	<p>Він витяг гроші, дав і взяв кота. І питає:</p>
	<p>— Це просто кіт? Чи він якось зветься?</p>
	<p>— Це Кіт-Винохід.</p>
	<p>Приходить він з тим котом додому, а мама взяла маґлівку та як стала Грицька обкладати! Бо він знов сказав, що вкрали гроші.</p>
	<p>— Ах ти, сучий сину, — каже мама, — я думала, що з тебе буде господар, а з тебе нема нічого.</p>
	<p>А третього дня він знов каже:</p>
	<p>— Мамо, дайте ще тих сто золотих, піду й щось куплю. Вона каже:</p>
	<p>— На, сучий сину. Ти нічого не зведеш.</p>
	<p>Іде він до міста і знов здибає чоловіка, що тягне сніп ріщя. А на ріщу — гадюка.</p>
	<p>— Здоров, ваша царська величність! Куди ви йдете й цю гадюку везете?</p>
	<p>— За місто, — каже. — Там я її вб’ю.</p>
	<p>— Ні, — каже, — не вбивайте, краще мені продайте. Що вам дати за неї?</p>
	<p>— Сто золотих, — каже.</p>
	<p>Він витяг і віддав йому сто золотих, взяв гадюку й пішов додому. А вже недалеко дому каже їй:</p>
	<p>— Ти знаєш що? Сховайся під піч, щоби тебе мама не виділа, бо буде боятися.</p>
	<p>Він зайшов, і гадюка сховалася під піч. А мама питає:</p>
	<p>— Що ти, Грицьку, купив? А він каже:</p>
	<p>— Я прийшов у місто, а гроші хтось витягнув і вкрав. Мама знов узяла маґлівку, стала Грицька обкладати!</p>
	<p>— Ах ти, сучий сину! Я думала, що з тебе буде господар, а з тебе нема нічого.</p>
	<p>І вигнала його з хати.</p>
	<p>Іде Грицько на полювання. Бере з собою кота і пса. Приносить зайці, годує кота, пса й гадюку. А тоді гадюка йому й каже:</p>
	<p>— Ти знаєш що, Грицьку? Ходи, — каже, — до мого тата. Тато тобі відплатиться за то, що ти відкупив мене від смерти.</p>
	<p>Грицько каже мамі:</p>
	<p>— Мамо, ви маєте на тиждень їсти, а я десь недалечко піду.</p>
	<p>— Та я маю їсти й на місяць. Та й пішов він.</p>
	<p>Ідуть вони з гадюкою, ідуть і прийшли до ріки. Каже гадюка:</p>
	<p>— Не бійся, Грицьку, зараз перейдем.</p>
	<p>Та махнула хвостом на воду, і зробився міст. Перейшли вони, забрала вона той міст та й каже:</p>
	<p>— Дивись, Грицьку. Бачиш доми?</p>
	<p>— Бачу триповерхові й п’ятиповерхові.</p>
	<p>— Мого батька, — каже, — п’ятиповерховий дім.</p>
	<p>Прийшли вони до того дому, стали перед брамою, а вона перекинулася на таку гарну дівчину, що не знати, ні чувати, хіба в казці сказати. І вийшли слуги, і вона зайшла. А йому каже:</p>
	<p>— Почекай, Грицьку, за тобою зараз слуга вийде.</p>
	<p>Вийшов слуга і забрав Грицька в палац. Дали Грицькови вечеряти, і ночує він там. І пройшов оден день, і другий день. Та й спить Грицько, а вона заходить до него вночі і каже:</p>
	<p>— Ти спиш, Грицьку, чи не спиш?</p>
	<p>— То сплю, то не сплю, — каже він. Вона каже:</p>
	<p>— Уважай, Грицьку. Рано тато мій буде з тобою розплачуватися. За то, що ти мене відкупив від смерти. Буде давати тобі котел грошей. Ти котел грошей, — каже, — не бери. Кажи, най дасть тобі той перстень, що має дванадцять очок.</p>
	<p>— Добре, — каже він.</p>
	<p>Рано всі повставали, поснідали, і каже тато:</p>
	<p>— Грицьку, буду з тобою розплачуватися за то, що ти мені відкупив дочку від смерти. Даю тобі котел грошей.</p>
	<p>— Ні, — каже, — не давайте мені грошей, дайте мені того перстеня, що має дванадцять очок.</p>
	<p>— Ні, — каже, — перстеня не дам. А дочка каже:</p>
	<p>— Такі то ви мені, тату, раді, що перстеня не хочете дати.</p>
	<p>І тато взяв перстень і Грицькові віддав. Грицько попрощався, хоче йти додому, а вона каже:</p>
	<p>— Почекай, Грицьку, я тебе переведу через річку. Перевела вона його через річку та й каже:</p>
	<p>— Вважай, Грицьку, що я скажу. Перекинеш цей перстень з руки на руку, і стане перед тобою дванадцять молодців. Що їм скажеш, то вони тобі зроблять.</p>
	<p>Іде він, іде, і вже пізно. Він перекинув перстень з руки на руку, і стало перед ним дванадцять молодців.</p>
	<p>— Що, пане, прикажете?</p>
	<p>— Щоби так ся стало, аби я зараз був дома. І так ся стало. А дванадцять молодців щезли.</p>
	<p>Прийшов він додому і знов ходить на полювання. Має пса й кота, збирається йти та й каже:</p>
	<p>— Мамо, ви знаєте що? Може, би ви пішли до царя висватати за мене дочку?</p>
	<p>А вона каже:</p>
	<p>— До царя? Коби за тебе яка старця пішла, не царська дочка. А він:</p>
	<p>— Та підіть, мамо, почуєте, що він скаже.</p>
	<p>Баба зібралася та й іде. Прийшла до царського палацу, а там її не пускають. Цар сказав:</p>
	<p>— Пропустіть. Бабу пропустили.</p>
	<p>— Здоров, ваша царська величність! Цар каже:</p>
	<p>— Здоров, бабко! Сідайте, — каже, — бабко, і розказуйте, чого ви прийшли.</p>
	<p>— Ваша царська величність, у вас є дочка, а в мене — син. Може, би ми посватались?</p>
	<p>А цар каже:</p>
	<p>— Добре, бабко, добре. Але завтра щоби було царівні сто зайців на шубу. Щоби мала в чім до шлюбу йти. А як, — каже, — не буде, то моя шабля, а його голова з плечей.</p>
	<p>Іде баба додому, прийшла та й каже:</p>
	<p>— А що, сучий сину, казала я тобі? Сказав цар, щоби було сто зайців на завтра царівні на шубу. А як не буде, то його шабля, а твоя голова з плечей.</p>
	<p>А він каже:</p>
	<p>— Нічого, мамо, все буде добре.</p>
	<p>А ввечір перекинув він перстень з руки на руку, і стало перед ним дванадцять молодців.</p>
	<p>— Що, пане, прикажете?</p>
	<p>— Щоби мені завтра рано було сто зайців царівні на шубу. Кажуть вони:</p>
	<p>— Добре. Будуть усі зайці одної масти й не будуть розбігатися. Він рано встав — є сто зайців. Та й каже він:</p>
	<p>— Мамо, вставайте, гоніть зайців у царський двір.</p>
	<p>Баба встала, зібралася. Взяла прут і погнала зайці, пригнала в двір, загнали їх. Заходить баба до царя.</p>
	<p>— Здоров, ваша царська величність!</p>
	<p>— Здоров, бабко! Що скажете?</p>
	<p>— Я пригнала сто зайців царівні на шубу. А цар каже:</p>
	<p>— На завтра аби було сто лисиць. А як ні, то моя шабля, а його голова з плечей.</p>
	<p>Баба прийшла додому і каже:</p>
	<p>— Грицьку, на завтра сто лисиць аби було.</p>
	<p>Він увечір перекинув перстень з руки на руку, стало перед ним дванадцять молодців.</p>
	<p>— Що, пане, прикажете?</p>
	<p>— Щоб, — каже, — на завтра рано було сто лисиць. Царівні на шубу.</p>
	<p>А рано встав — уже є сто лисиць. Каже:</p>
	<p>— Вставайте, мамо, гоніть лисиць до царя.</p>
	<p>Баба погнала лисиці. Пригнала їх у царський двір, зайшла до царя.</p>
	<p>— Здоров, ваша царська величність!</p>
	<p>— Здоров, бабко! — сказав цар. — Що скажете?</p>
	<p>— Пригнала, — каже, — сто лисиць царівні на шубу. Каже цар:</p>
	<p>— Добре, бабко, дивися на мої двори, на мої палаци. Щоби і у вашого сина такі були.</p>
	<p>І баба пішла додому. Приходить та й каже:</p>
	<p>— Так, Грицьку. Іди пообзирай у царя двори, палаци. Щоби й у тебе такі були.</p>
	<p>— Добре, — каже він.</p>
	<p>А ввечір перекинув Грицько перстень з руки на руку — уже є дванадцять молодців.</p>
	<p>— Що, пане, прикажете?</p>
	<p>— Хлопці, йдіть до царя і подивіться, які палаци, які двори. Щоби на завтра в мене ще кращі були, й золотом покриті.</p>
	<p>Він спав чи не спав, а рано встав, дивиться, а то ще кращі, як у царя, палаци, золотом покриті. Він вийшов на дах та як ударив молотом, луна аж до царя пішла. Цар устав, подивився, а то золотом сіяє.</p>
	<p>А Грицько каже:</p>
	<p>— Вставайте, мамо, ідіть до царя.</p>
	<p>Мама встала, пішла до царя, а цар уже вислав проти баби карету. Уже каретою баба іде. Приїхала та й каже:</p>
	<p>— Здоров, ваша царська величність!</p>
	<p>— Здоров, бабко! Дивися, бабко, щоби на завтра рано був міст від мого дому до твого дому. Щоби одна мостинка срібна була, а друга золота.</p>
	<p>Прийшла баба додому і сказала Грицькови:</p>
	<p>— Щоби був міст від дому до дому і щоби була одна мостинка золота, а друга — срібна.</p>
	<p>Він перекинув перстень з руки на руку, і стало перед ним дванадцять молодців:</p>
	<p>— Що, пане, прикажете?</p>
	<p>— Хлопці, — каже, — щоби завтра на рано був міст від мого дому до царського. Одна мостина щоб була срібна, а друга — золота.</p>
	<p>Кажуть вони:</p>
	<p>— Добре, буде.</p>
	<p>І на рано був міст. Збудив він маму:</p>
	<p>— Мамо, ідіть до царя.</p>
	<p>Ще не дійшла баба до половини дороги, уже карета за нею від царя їде. Приїхала вона до царя.</p>
	<p>— Здоров, ваша царська величність!</p>
	<p>— Здоров, бабко! Я хочу, бабко, аби на завтра були з одної сторони моста і з другої яблуньки. Аби були за п’ять кроків одна від другої. Завтра наші діти будуть їхати вінчатися. Аби яблуньки цвіли, як будуть вони їхати. Як приїдуть до церкви, аби в церкві сами двері ся отворили, аби свічки ся сами засвітили, аби ксьондзи їх вінчали і аби ніхто їх не бачив, лиш ксьондзи, а як будуть їхати з вінчання, щоби вже падали спілі яблука, готові до їди.</p>
	<p>Баба прийшла і сказала це все Грицькови. Грицько перекинув перстень з руки на руку, і стало перед ним дванадцять молодців.</p>
	<p>— Що, пане, прикажете?</p>
	<p>І він їм розказав, що вони мають зробити.</p>
	<p>— Добре, — кажуть хлопці, — буде все.</p>
	<p>І на ранок все так сталося. Приїжджає за ним карета, посідали молоді і їдуть вінчатися. Двері в церкві сами повтворялися, свічки позасвічувалися сами. Ксьондзи їх вінчали, і ніхто їх не видів. Їдуть вони з вінчання, а з дерев падають спілі яблука.</p>
	<p>Забрав він молоду до себе і жив собі з жінкою. І ходить на полювання з котом і псом. А жінка його питає:</p>
	<p>— Грицьку, скажи мені, як ти це все зумів зробити? Що тато тобі сказав, ти все зробив.</p>
	<p>Він не хоче признатися, а вона все питає його. Та й він узяв і сказав їй:</p>
	<p>— У мене є такий перстень, що перекинеш його з руки на руку, і стане перед тобою дванадцять молодців. І що їм прикажеш, то й буде.</p>
	<p>А вона йому каже:</p>
	<p>— Не носи той перстень коло себе, бо загубиш. Дай його мені, я сховаю.</p>
	<p>А він узяв та й дав їй. Та й пішов з котом і псом на полювання. А вона взяла той перстень, перекинула з руки на руку, і стало перед нею дванадцять молодців.</p>
	<p>— Що, пані, прикажете?</p>
	<p>— Щоби мого чоловіка, де він є, обсипало камінням з усіх боків, щоб він не міг вийти. А тут замість цего палацу щоб стара хата стала, така, як тут була колись. А я з цим палацом щоб була коло свого батька.</p>
	<p>Та й так ся стало. Його обсипало камінням, лишень маленька дірка осталася, щоб він міг дихати. А кіт і пес бігають навкруг того каміння. Пес каже:</p>
	<p>— Котику, що ми будем тут бігати? Ходім у магазин і накрадьмо свому ґосподареви харчів.</p>
	<p>І пішли вони. Кіт зайшов собі в магазин, ходить там. А пес чекає надворі. Кіт краде, а пес носить. Наносили йому їсти та й кажуть:</p>
	<p>— Буде тобі цієї їжі хоч на тиждень? А він каже:</p>
	<p>— Її буде й на місяць.</p>
	<p>— То ми підем і дістанем твій перстень.</p>
	<p>— Добре, — каже, — йдіть.</p>
	<p>Прийшли вони до царівни, і вона їх пізнала. Пес бігає й гавкає, а вона вийшла та й каже:</p>
	<p>— Це мого господаря худоба.</p>
	<p>І приймила їх. Кіт пішов до покою, ходить і дивиться, де той перстень. А вона його вночі тілко в роті тримає. Кіт ходить, миші ловить, щурі ловить.</p>
	<p>Та й умочив кіт у муку свій хвіст, прийшов уночі д’царівні на лужко та й хвостом їй по губах потягнув. А вона плюнула і перстень виплюнула. А кіт перстень хапнув та й утік. І пішли вони собі з псом.</p>
	<p>Прийшли до річки. Кіт каже до пса:</p>
	<p>— Пливи ти. А пес каже:</p>
	<p>— Пливи ти.</p>
	<p>— Ні, песику, ти пливи.</p>
	<p>Пес зачав плисти, а кіт сів на него і пливуть обидва. Каже пес до кота:</p>
	<p>— Дай мені перстеня. А кіт каже:</p>
	<p>— Почекай, відпливем, і я тобі дам.</p>
	<p>— Давай мені вже, бо я тебе скину.</p>
	<p>Кіт зачав давати, а пес зачав брати і пустили перстень у воду. Перепливли, прийшли до господаря без перстеня і кажуть:</p>
	<p>— Ти ще живий, господарю?</p>
	<p>— Живий, — каже він.</p>
	<p>— А маєш ти що їсти? Він каже:</p>
	<p>— Є.</p>
	<p>— Бо ми, — каже, — дістали перстеня та й уронили його у воду. Але ми підемо і знайдемо перстеня.</p>
	<p>І пішли вони до річки, до рибаків. Та й призирають за кожною рибою. А оден рибак імив таку рибу, що сіяла золотом. Він її порізав, а там перстень. Рибак несе той перстень додому, а кіт і пес за ним ідуть.</p>
	<p>Рибак приніс перстень і поклав за образ. А кіт прийшов з ним у хату і в хаті лишився. А оберліхт був відкритий. Кіт вискочив на образ, дістав перстень і вискочив надвір через оберліхт.</p>
	<p>— Песику-Велетику, я вже, слава богу, перстень дістав. Прийшли вони до господаря і кажуть:</p>
	<p>— Слава богу, ми вже перстеня дістали. Давати тобі?</p>
	<p>— Давайте, — каже він.</p>
	<p>Подали вони перстеня, він перекинув його з руки на руку, і стало перед ним дванадцять молодців.</p>
	<p>— Що, пане, прикажете?</p>
	<p>— Аби я цего каміння зараз не видів і був дома.</p>
	<p>І так сталося, каміння не стало. Він прийшов до мами, подивився, що мама жиє в старій хаті, і знов перекинув перстень з руки на руку — стало перед ним дванадцять молодців.</p>
	<p>— Що, пане, прикажете? А він каже:</p>
	<p>— Щоби моя жінка і мій дім були тут, як перше були.</p>
	<p>І так ся стало. Він уже спить у покої, а вона нічого не знає. А рано прокинулася і каже до служниці:</p>
	<p>— Подай мені се та те!</p>
	<p>А він як дасть їй паском! І вона вздріла, що то її чоловік. Він її покарав, побив трохи, і сказав:</p>
	<p>— Уже більше я тобі перстеня не дам. Будеш більше так робити?</p>
	<p>— Ні, не буду ніколи.</p>
	<p>І вже жили вони мирно й дружно.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Ганьківці, Снятинського району, Івано-Франківської області 12 квітня 1987 року Ворощук Калина Іванівна (1925)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Покуття/">Фольклор Покуття</a></li>
	</ul>
</footer>
<!--#include virtual="/-/inc/general__page_end.inc" -->
