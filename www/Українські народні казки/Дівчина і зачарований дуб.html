<!--#include virtual="/-/inc/general__page_start.inc" -->
<title>Дівчина і зачарований дуб ☼ Українська народна казка ☼ Народна творчість</title>
<meta name="Description" content="Українська народна казка Гуцульщини «Дівчина і зачарований дуб» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Дівчина і зачарований дуб.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Дівчина і зачарований дуб <br><span class="article__headerDescription">Українська народна казка Гуцульщини</span></h1>
	<p>П’ять дівчат пішли по гриби. А одна цікавіша була, хотіла більше грибів назбирати і відлучилася від тих штирьох. І попала на зачарованого дуба. Найшла навкруг того дуба багато грибів. І назбирала грибів, але від того дуба не годна була нікуди піти. Бо той дуб був зачарований. Розбійники в тім дубі ґроші сховали. І вона ходила навкруг того дуба і плакала, і співала, а відійти не могла.</p>
	<p>А один парубок з її села хотів женитися, а багач не хотів за него дочку дати, бо він був бідний. А цему хлопцеви хтось сказав, що за Чорним морем є якась ворожка. І він через той ліс пішов до тої ворожки. Іде він через той ліс і находить коло дуба ту дівчину. Ходить вона навкруг того дуба і плаче, і співає, і не може вирватися. А він їй говорить:</p>
	<p>— Чого ти навкруг цего дуба ходиш, чого не йдеш додому?</p>
	<p>— Я не годна від цего дуба піти, і ніхто не годен мене відци взяти. І питає вона його:</p>
	<p>— Куди ти, юначе, йдеш? А він ї’ каже:</p>
	<p>— Чув я, що за Чорним морем є ворожка. До неї йду. Вона йому говорить:</p>
	<p>— Хто пішов до тої ворожки, то відти не вертав. Багато пішло, і ніхто не вернувся.</p>
	<p>— Бог дасть, що я відти вернуся, — відповідає він.</p>
	<p>— Як заорудуєш за себе, то запитай і за мене. І хлопець пішов собі далі.</p>
	<p>Приходить він до Чорного моря. А там чоловік човном перевозить. Він йому й говорить:</p>
	<p>— Перевези мене на той бік.</p>
	<p>Перевіз його той чоловік чайкою на той бік та й питає:</p>
	<p>— Куди ти йдеш? Бо, — каже, — кого я перевозив до тої ворожки, то вже звідтам ніхто не вертався.</p>
	<p>А хлопець питає його:</p>
	<p>— А чому не вертався?</p>
	<p>— Там змії, — каже, — пожирають людей.</p>
	<p>І надумав собі хлопець купити цукерків. Купив торбинку цукерків і допитався до тої ворожки. Приходить, а там у сінях дванадцять зміїв. І пащі їхні роззявлені до него, А та баба-ворожка в хаті. Кидає він зміям цукерків в один бік і в другий, а сам ускочив до хати. Ворожка запитала його:</p>
	<p>— Що тобі треба? А він каже:</p>
	<p>— Женив би ся в багача, а багач не хоче дати за мене дочку.</p>
	<p>— На тобі цей волосок. Покрутиш його на своїм пальці — і що схочеш, те в своїм життю будеш мати.</p>
	<p>Узяв він той волосок та й говорить до неї:</p>
	<p>— Мені ся снило, що дівчина ходить навкруг дуба і не годна піти від него.</p>
	<p>А вона каже:</p>
	<p>— Той дуб зачарований. Там розбійники гроші сховали і зачарували, щоб ніхто відти гроші не взяв. Якби та дівчина вдарила три рази лівою рукою в того дуба зі сходу сонця, а відтак з полудня три рази вдарила, а відтак із заходу три рази — так, аби вийшло дев’ять раз, то той ся дуб розпаде і дівчину пустить.</p>
	<p>І пішов хлопець від баби. І знов кидав у сінях цукерки в один бік і в другий. І як він прийшов знов д’Чорному морю і переїхав на свій бік, то той, що його чайкою перевозив, чудувався, що він вернувся. Бо ж ніхто відти не вертався.</p>
	<p>Іде він тим лісом. Та й находить знов дівчину коло того дуба. Приходить знов д’тій дівчині, а вона сплакала і каже:</p>
	<p>— Ніхто відти не вертався, а ти ся вернув. А він каже їй:</p>
	<p>— Бий у дуба кулаком лівої руки три рази зі сходу сонця. Потому бий три рази кулаком з полудня і три рази з півночі.</p>
	<p>І вона так ударила того дуба з трьох боків. І той дуб розсипався і відти висипалися гроші. Тоді вони набрали собі грошей, у що могли, бо там фест грошей висипалося. І пішли собі вбоє додому, в своє село.</p>
	<p>Старшина рада була, що дівчина прийшла додому. І цей хлопець уже не хотів брати в багача дочку, а одружився з дівчиною, що коло зачарованого дуба була. І мали вони багато грошей, і добре їм було. Аби й нам так добре було, щоб ми так важко не робили.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Баня-Березів, Косівського району, Івано-Франківської області 21 вересня 1986 року Томащук Михайло Васильович (1910 року народження)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Гуцульщини/">Фольклор Гуцульщини</a></li>
	</ul>
</footer>
<!--#include virtual="/-/inc/general__page_end.inc" -->
