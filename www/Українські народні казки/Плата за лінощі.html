<!--#include virtual="/-/inc/general__page_start.inc" -->
<title>Плата за лінощі ☼ Українська народна казка ☼ Народна творчість</title>
<meta name="Description" content="Українська народна казка Поділля «Плата за лінощі» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Плата за лінощі.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Плата за лінощі <br><span class="article__headerDescription">Українська народна казка Поділля</span></h1>
	<p>Жили собі дід та баба, і була у них дочка Явдошка. Захворіла баба і невдовзі померла. Важко було дідові жити самому з дочкою і скоро він оженився і привів у свій дім нову господиню зі своєю дочкою. Незлюбила мачуха дідової дочки. Давала їй найважчу роботу, а їсти їй давала зовсім трошки.</p>
	<p>Настало літо. Посилає баба дідову дочку у поле жати пшеницю. Добре наказує їй, щоб не лежала, не лінувалася, а їсти не дала нічого, тільки у пляшку води налила.</p>
	<p>Прийшла дівчина на поле, подивилася, яке воно велике, важко зітхнула. Обв’язала голову хустинкою і почала жати. Жне не розгинаючись. Вяже снопи, складає у копи. Так важко працює, що й не має часу води напитись.</p>
	<p>Аж тут іде дідок, каже до неї:</p>
	<p>— Здаля бачу, як ти тяжко працюєш, не відпочиваєш. Пішли відпочинемо трохи, даси мені води напитися, якщо у тебе є.</p>
	<p>— Вода є, — каже вона. — Он там у холодочку стоїть. Біжіть нап’єтеся та ще й мені подасте. Відпочивати ніколи, бо мати буде лаяти, що мало роботи зробила.</p>
	<p>— Ти така роботяща, добра,--каже дід, — а чи знаєш ти, що чоловік у тебе буде ледачий? Він буде лежати під деревом і лінуватиметься яблуко з дерева зірвати, буде чекати поки воно впаде.</p>
	<p>Зітхнула дівчина та й каже:</p>
	<p>— Боже, Боже, за що мені доля така? Зараз тяжко і ще буде тяжче.</p>
	<p>Витерла піт з чола і стала жати далі. А дідусь зник. Другого дня стали траплятися з дівчиною дива.</p>
	<p>Іде вона на поле, аж дивиться, піч стоїть, така обдерта. Промовляє до неї:</p>
	<p>— Дівчино, обмаж мене, я тобі в пригоді стану.</p>
	<p>Стала вона, бігом обмастила пічку і пішла далі. Аж дивиться: стоїть яблунька. Така вся в бур’яні. І промовляє до неї:</p>
	<p>— Дівчино, обполи мене. Я зароджу гарними яблучками, і тобі буде користь від мене.</p>
	<p>Обполола вона яблуньку та вже бігом біжить на поле. Аж тут край дороги побачила вона джерельце. Таке замулене. І воно промовляє до неї:</p>
	<p>— Дівчино, розчисти мене. Я тобі віддячу.</p>
	<p>Розчистила вона джерельце. І забив струмінь чистої, прозорої води. Дивиться дівчина, що трохи припізнилася. Почала жати, не розгинаючись.</p>
	<p>Ось і вечір настав. Люди почали розходитись з поля, дехто возами повертався додому. Вона теж попросилася на віз, щоб під’їхати, бо дуже втомилася Їдуть вони, аж чують від джерела голос:</p>
	<p>— Дівчино Явдошко, вичерпай вино з мене, бо скоро вода прибувати буде. Дивиться дівчина, біля джерела два барильця стоять, а в джерелі — ковшик Начерпала вона вина і поставила на воза.</p>
	<p>Ідуть далі. Дивляться, яблуня стоїть, вся в яблуках, аж гілля гнеться. І голос чути:</p>
	<p>— Дівчино Явдошко, забери яблучка. Це для тебе.</p>
	<p>Дивиться вона, а біля яблуні мішки лежать. Тільки підняла руку до гілок, а яблука самі почали падати. Позбирала вона їх, поставила на воза і поїхали далі.</p>
	<p>Аж дивляться — стоїть край дороги піч, повна духмяних калачів. Чути голос:</p>
	<p>— Дівчино Явдошко, забери калачі. Це для тебе.</p>
	<p>Забрала вона калачі, поїхали далі.</p>
	<p>Приїжджає вона додому. Як побачила мачуха стільки добра, на другий день відправляє і свою дочку в поле. Наготувала їй їсти і наказує:</p>
	<p>— Дивись, доню, не дуже втомлюйся.</p>
	<p>Пішла бабина дочка у поле. Іде, зустрічає піч обдерту. Та до неї промовляє:</p>
	<p>— Дівчино, обмасти мене.</p>
	<p>— Ще б чого! — мовить вона. — Буду я свої білі ручки в глину мастити.</p>
	<p>Зустрічається далі їй яблунька, вся у буряні. Та й промовляє:</p>
	<p>— Дівчино, обполи мене.</p>
	<p>— Ще б чого! — відповідає та. — Буду я свої білі ручки бур’янами колоти.</p>
	<p>І пішла далі. Зустрічається їй джерельце замулене. Мовить:</p>
	<p>— Дівчино, розчисти мене.</p>
	<p>— Ще б чого! — відказує та. — Буду я над тобою свою спину гнути.</p>
	<p>Прийшла на поле, сіла під копою в холодочку, розмотала вузлик з харчами, добре попоїла і заснула. Проснулася, коли люди з поля збиралися. Попросилася до одних возом під’їхати. Їдуть, дивляться — джерельце. Барильця стоять біля нього, ковшик пливає. Дівчина зіскочила з воза, бо дуже пити захотіла. Та тілько підбігла до джерела, а вода зникла, і джерело ляпнуло на неї багнюкою.</p>
	<p>Їдуть вони далі. Дивляться — яблуня. І такі гарні яблука на ній. Дівчина зіскочила з воза, хотіла яблук нарвати, а гілля вверх піднялося. Тільки одне яблуко — гупнулось на неї і вибило око.</p>
	<p>Їдуть далі. Аж дивляться, піч стоїть, повна пиріжків. Надумала дівчина взяти пиріжка. Та тільки підійшла до печі, як вихопилося звідти полум’я і обсмалило їй усі коси.</p>
	<p>Привезли її люди у село. Мати ледве впізнала свою дочку. Отака-то плата за лінощі.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>84 (7048). Плата за лінощі. СУС (480). Записано 2009 року. Касянчук Микола Тимофійович (1924). Вінницька область, Оратівський район, Вербівка</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Поділля/">Фольклор Поділля</a></li>
	</ul>
</footer>
<!--#include virtual="/-/inc/general__page_end.inc" -->
