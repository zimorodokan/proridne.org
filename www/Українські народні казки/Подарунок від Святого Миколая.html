<!--#include virtual="/-/inc/general__page_start.inc" -->
<title>Подарунок від Святого Миколая ☼ Українська народна казка ☼ Народна творчість</title>
<meta name="Description" content="Українська народна казка Поділля «Подарунок від Святого Миколая» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Подарунок від Святого Миколая.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Подарунок від Святого Миколая <br><span class="article__headerDescription">Українська народна казка Поділля</span></h1>
	<p>В одному місті жив собі чоловік. Ні родини в нього не було, ні дітей, а лише саме багатство. А що того багатства в нього було неміряно, а що вже тих грошей в нього було нелічено. Жив собі та й жив і думав, що завжди йому так буде.</p>
	<p>Та мав той чоловік одну біду — був він страшенно скупий. А якщо добре подумати, то не одну біду мав, а цілих три, а може й більше, бо, окрім того, що він був скупий, мав ще й зле серце і черству душу. А декотрі люди казали, що душі у нього і зовсім не було. Ніколи він не пожалів ні пса бездомного, ні злидаря безхлібного. Ото жив він собі так і казав:</p>
	<p>— От який я багатий. Що мені ті люди, коли вони бідніші від мене?</p>
	<p>І посміхався спогорда.</p>
	<p>Зима цього року видалася люта. Хурделиця трусила снігами, видуваючи з убогих хат останнє тепло. Мороз був такий, що у сміливців, котрі наважилися надвір вийти, аж сльози з очей витискав. Саме в ту пору Святий Миколай по світу ходив, додивляючись, хто з дітей залишився ще без подарунка, прислухаючись до дитячих думок і бажань.</p>
	<p>— Ніби всіх обійшов, — задоволено сказав сам до себе Святий Миколай.</p>
	<p>Всіх дітей обійшов і всі подарунки розклав. Жодного не залишилося. Аж дивиться — дівчинка маленька біля вікна сидить, у сніговицю заглядає.</p>
	<p>— Ай-ай-ай! Це ж вона мене виглядає. Бідна сирітка, що в наймах у багатих людей служить. Як же це я її без подарунка залишив? — бідкався Святий дідусь. — Старий, видно, став. Що ж робити? І, як на лихо, всі подарунки закінчилися. А дівчатко чекає. Вірить, що я прийду. Бач, як у віконце дивиться. Зайду-но я он до того багатія, попрошу щось у нього для тієї сирітки.</p>
	<p>Та й постукав у ворота.</p>
	<p>— Хто там? — питає багач.</p>
	<p>— Та то я, перехожий один. Пустіть погрітися.</p>
	<p>— Ще чого! Вештаються тут всякі...</p>
	<p>— Пусти, чоловіче добрий, бо замерзну.</p>
	<p>— То й замерзай. А мені що до того!</p>
	<p>Тут Святий Миколай вже більше не чекав, бо він і сам міг у дім увійти, не потребував чиєїсь допомоги. Бо як же він інакше дітям подарунки під подушки розкладав би? Став Святий Миколай перед тим чоловіком та й каже:</p>
	<p>— Я — Святий Миколай. Прошу у тебе щось для бідної сирітки. Не може ж вона залишитися без подарунка.</p>
	<p>— Мені однаково, хто ти такий і як тебе звати. Мені байдуже, чи ти святий, чи грішний. Багатство моє таке велике, що я можу ні з ким не рахуватися. Я наймогутніший, бо я — найбагатший. А найбагатший я тому, що у своєму житті я ще нікому нічого не дав.</p>
	<p>— Але багатство не вічне. Вічне тільки добро, яке ти зробиш людям. Бо добро породжує інше добро, ще більше. З твоїм багатством часом може щось трапитися.</p>
	<p>— Нічого з ним не трапиться. Я сторожу надійну поставив, вона пильно береже мої скарби.</p>
	<p>Пішов Святий Миколай, шкодуючи того нещасного чоловіка, що, надбавши</p>
	<p>багатство, забув про душу. Тихенько підійшов до вікна, де чекала на нього бідна дівчинка. Заснуло дівчатко, поклавши голову на підвіконня.</p>
	<p>— Ти не залишишся без подарунка, дитино моя, — промовив</p>
	<p>тихенько. І вклав в уста дівчинки пісню.</p>
	<p>Прокинулася вранці дівчинка і заспівала, та так гарно, що аж сама здивувалася.</p>
	<p>— Ой, — засміялася радісно, — а я думала, що Святий Миколай забув про мене, — не забув.</p>
	<p>Минув час. Дівчинка та виросла і стала відомою співачкою. Вона їздила по світу і несла людям пісню. І де тільки лунала її пісня, люди посміхалися і ставали добрішими.</p>
	<p>Дівчина та стала багатою, але ніколи не забувала, як їй колись було важко та гірко в її сирітстві. Допомагала бідним, жаліла бездомних котів і собак, була до всіх доброю і мала від того радість. А ще та дівчина шанувала Святого Миколая і його свято.</p>
	<p>Одного разу, саме в той зимовий вечір, коли Святий Миколай, запасшись провідує сонних дітей, поверталася вона додому і побачила біля дороги бідного нужденного чоловіка, що просив хоча б кусник хліба, тремтячи від лютого морозу. Пожаліла дівчина старого. Взяла його в свою оселю, обігріла, нагодувала, дала чисту одежину. Тут став перед нею Святий Миколай і сказав:</p>
	<p>— Цей чоловік пожалів колись для тебе малу дещицю від свого багатства. Чи й тепер будеш доброю для нього:</p>
	<p>— Так, буду, — сказала співачка, — бо він вдвічі нещасніший за найбіднішого бідняка, бо в нього немає душі.</p>
	<p>Заплакав тут старий і сказав:</p>
	<p>— Святий Миколаю, я згадував часто у своєму безталанні твої слова. Так, багатство не вічне. Вічне тільки добро, яке зробиш ти людям. Моє багатство пропало від злодіїв і пожежі. І більше у мене нічого не зосталося, бо добра на світі я не зробив нікому.</p>
	<p>Сказав так й заплакав ще дужче.</p>
	<p>— Якщо ти плачеш, то ти не такий вже пропащий, — сказав Святий Миколай, — молися, чоловіче, бог милосердний, то, може, й простить тобі.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>98 (6498). Подарунок від Святого Миколая. СУС —. Записано 2009 року. Струбчевська Ніна Іванівна (1917). Вінницька область, Калинівський район, Калинівка</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Поділля/">Фольклор Поділля</a></li>
	</ul>
</footer>
<!--#include virtual="/-/inc/general__page_end.inc" -->
