<!--#include virtual="/-/inc/general__page_start.inc" -->
<title>Наймит віщун ☼ Українська народна казка ☼ Народна творчість</title>
<meta name="Description" content="Українська народна казка Гуцульщини «Наймит віщун» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Наймит віщун.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Наймит віщун <br><span class="article__headerDescription">Українська народна казка Гуцульщини</span></h1>
	<p>Оженився чоловік, а жінка нічого не хоче робити. Каже: — Чоловіче, я слаба.</p>
	<p>А вна була не слаба і до неї ксьондз ходив. Чоловік собі думає: «Я маю припантрувати, чи вона таки справді слаба». Пішов він у поле орати. Далеко від хати. Він їде в поле, а при дорозі стоїть якийсь хлопець.</p>
	<p>— Ґаздо, куди ви їдете?</p>
	<p>— Та їду в поле орати.</p>
	<p>— Як ви так ідете, що не маєте ні погонича, ні волів, нічого? Я би, — каже, — поміг вам орати. Та й, може, договоримося, що я буду у вас служити.</p>
	<p>— Добре, ходи.</p>
	<p>Оруть вони удвох. Бачить ґазда, що хлопець мудрий, та й питає його при тій роботі:</p>
	<p>— Що би ти хотів за рік, якби ти в мене служив? А він каже:</p>
	<p>— Я у вас хочу черевики, сподні, блюзку й капелюх. І щоб я не був голоден коло вас. І я буду у вас за це служити, доки у вас на печи й на запічку вовки не завиють.</p>
	<p>А то був хлопець-віщун. На полуднє порозпрягали вони бики, сідають їсти. Каже хлопець:</p>
	<p>— Ґаздо, я щополудня годину бецкаюся, аби-сте знали. Ґазда каже:</p>
	<p>— Бецкайся й дві.</p>
	<p>Та й побіг хлопець. І просто т’хаті побіг, бо він віщує, що там уже є піп. Біжить він стежкою недалеко хати. А жінка каже попови:</p>
	<p>— Отче, новий слуга біжить, де би ви ся сховали?</p>
	<p>А вна робила в хаті луг у величезнім цебрі. Та й каже:</p>
	<p>— Отче, лізьте в цебер, а я вас шматтям накрию. А на кухні два великі баняки окропу киплять. Прибіг слуга та й каже:</p>
	<p>— Ґаздине, сказав ґазда, щоби я вам ці баняки повисипав у цебер, бо ви не годні.</p>
	<p>Каже вона:</p>
	<p>— Ой, я сама повисипаю, я вже дужа.</p>
	<p>— Що ґазда сказав, то я роблю.</p>
	<p>Вхопив один за другим ті баняки з окропом та й висипав на то дрантя в цебрі, де був піп накритий. Та й викрутився, та й пішов назад у поле. Та й не каже ґазді, що він був удома.</p>
	<p>Другої днини знов оруть. Порозпрягали бики на обід.</p>
	<p>— Ґаздо, я ся збецкаю, як учора.</p>
	<p>Та й знов біжить такою стежкою, що з хати в вікно видно. А піп у хаті.</p>
	<p>— Отче, де би ви ся сховали? Ідіть на під. У мене там є великий кошіль з клоччям. Залізьте в тото клоччя.</p>
	<p>Прибігає хлопець.</p>
	<p>— Ґаздине, бикам наріжник урвався. Та казав ґазда, що на поді є в кошілях клоччя. Аби я взяв клоччя та би-с ми всукали другий мотуз.</p>
	<p>Виліз він на під, взяв той кошіль з попом за вуха і кинув до сіней на підлогу. Та взяв трохи клоччя та й побіг знов у поле. І знов не каже ґазді, що він був удома.</p>
	<p>Третьої днини оруть вони далі. І знов каже хлопець:</p>
	<p>— Ґаздо, на полуднє я ся бецкаю.</p>
	<p>Та й біжить тою стежкою, що й учора. Щоб вона виділа, як він біжить. А піп знов у хаті.</p>
	<p>— Отче, де би ви ся сховали? Ідіть у стайню межи телята. Пішов піп у кутик межи телята та й тихонько там сидить. Прийшов слуга до хати.</p>
	<p>— Ґаздине, казав ґазда, щоби я телята напоїв. Бо ви не годні, ви слабі.</p>
	<p>Узяв собі в руки добрий бук. Пішов межи ті телята та все попа буком, та все буком! Каже:</p>
	<p>— Не хотять телята до води йти.</p>
	<p>Та й пішов знов у поле. А піп виходить зі стайні та й каже:</p>
	<p>— Ти, жінко, зрадила! Як мене слуга всюди находить? То ти йому кажеш.</p>
	<p>Вона кленеться, що ні. Нарешті піп каже:</p>
	<p>— Я йду завтра в поле орати, а ти, як хочеш, прийди туди д’мене на полуднє.</p>
	<p>А піп і той ґазда мали в полі ґрунт у межу. Насередині, на межі, був невеликий потік і чагарник. Пішов піп у поле орати, а вона наварила, напекла, насмажила і несе в поле попови обід. А слуга віщує, що вона вже озде недалеко. Каже:</p>
	<p>— Ґаздо, скидаймо білі штани та кладім на бики, бо бики гинуть. Постягали штани, поклали на чорні бики, і бики зробилися чорно-красі. А чорно-красі бики були у попа. Вна гадала, що то попівські бики, а то її бики. Та й несе обід свойому чоловікови, а не попови. Слуга вздрів, що жінка вже недалеко.</p>
	<p>— Ґаздо, натягаймо штани, бо ваша жінка буде з нас сміятися. Прийшла жінка:</p>
	<p>— Йой, як-їм ся вмучила. Йой, я буду ще гірше слаба.</p>
	<p>— А ти чого слаба йшла? — каже чоловік. — Ми ще їду маємо.</p>
	<p>— Я вам принесла теплого, бо ви ніколи не їсте на полуднє теплого, їдять вони, їдять, лишаються ще пироги. А вна каже:</p>
	<p>— Тут десь піп оруть, може би, ми понесли ці пироги їм? Може би, вони їли?</p>
	<p>А слуга таки хапнув миску з пирогами та й каже:</p>
	<p>— Я понесу швидше, як ви, бо ви слабі.</p>
	<p>Та й побіг. А по дорозі пироги порозкидав і прийшов т’попови з порожньою мискою. Та й каже попови:</p>
	<p>— Отче, отче, зараз мій ґазда біжить сюди з сокирою вас порубати. Так щось вас не любить, що страшне.</p>
	<p>Та вернувся д’ґазді й каже:</p>
	<p>— Беріть сокиру та йдіть до попа. Просив, щоби там щось йому втяли.</p>
	<p>Ґазда взяв сокиру та й іде до попа. Піп дивиться, що той іде з сокирою. А чоловік збирає по стежці розкидані пироги. Піп думає: «Йому мало сокири, ще й каміння збирає». І втік піп, що попа й не видно. Вернувся ґазда та й каже:</p>
	<p>— Утік чогось піп. Не знаю, чого.</p>
	<p>— То було за ним іти, куди він тікав, — каже слуга.</p>
	<p>Іде ґаздиня додому. А слуга забіг наперед і в ліску виліз на смереку. Вна зайшла в ліс.</p>
	<p>— Господи, — каже, — що я маю робити з ґаздою та й з слугою? Що не маю я як з отцем кохатися.</p>
	<p>А він каже із смереки:</p>
	<p>— Ти купи червоного трійла та й їх потрій, як т’хаті прийдуть. А самий побіг, зайшов до тої корчми, де є трійло, та й каже:</p>
	<p>— Прийде зараз моя ґаздиня купувати трійла. Аби-сте їй дали червоного цукру.</p>
	<p>Прийшла вона до тої корчми та й каже:</p>
	<p>— Продайте ми трійла. В мене пес ся стік, хочу ’го затруїти. А корчмар продав їй червоного цукру.</p>
	<p>Вечером прийшли з поля ґазда й слуга. Слуга розпрягає воли й каже ґазді:</p>
	<p>— Що я буду робити коло вечері, то й ви би робили. Та щось будете, — каже, — бачити.</p>
	<p>Посідали вечеряти. Слуга їсть що їсть, та сам собі лижку в вухо — тик! Та й перевернувся. А ґазда й собі те саме, що й слуга. А вна:</p>
	<p>— Ух-ух! Ух-ух! Вже-м потруїла! Ух-ух! Вже-м потруїла. Тепер іду по отця.</p>
	<p>Приходить отець, а вона каже:</p>
	<p>— Ану ви лізьте на піч, а я буду на припічку. Та й з радощів завиймо собі, як вовки.</p>
	<p>І завили вони. А слуга:</p>
	<p>— Ґаздо, ґаздо, вставайте, бо вже у вас на печи й на припічку вовки виють. Уже я у вас відслужився.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Нижній Березів, Косівського району, Івано-Франківської області 21 листопада 1983 року Повшинюк Гаврило Петрович (1915 року народження)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Гуцульщини/">Фольклор Гуцульщини</a></li>
	</ul>
</footer>
<!--#include virtual="/-/inc/general__page_end.inc" -->
