<!--#include virtual="/-/inc/general__page_start.inc" -->
<title>Козаки і смерть ☼ Українська народна казка ☼ Народна творчість</title>
<meta name="Description" content="Українська народна казка Полтавщини, Подніпров’я (Наддніпрянщини) «Козаки і смерть» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Козаки і смерть.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Козаки і смерть <br><span class="article__headerDescription">Українська народна казка Полтавщини</span></h1>
	<p>Ішли два козаки степом. Побачили дерево і вирішили в холодку відпочити. Коли це один як закричить:</p>
	<p>— Ой, друже! Дивись, смерть іде!</p>
	<p>— Ну то й що?</p>
	<p>— Так вона ж нас забере. Давай тікати!</p>
	<p>— Е, не гоже козакам тікати. Будемо сидіти. Що буде, те й буде.</p>
	<p>Підійшла до них смерть і каже:</p>
	<p>— Добре, що я вас зустріла. З світу зжену, косою голову зріжу.</p>
	<p>А один каже:</p>
	<p>— Добре, це твоє право. Але дозволь мені наостанок люльку викурити.</p>
	<p>Вийняв козак люльку та як закурив. А тютюн такий міцний, такий дух від нього пішов, що смерть аж набік відійшла. Як розійшовся дим, смерть знову говорить:</p>
	<p>— Ну, тепер я вам обом голови відітну!</p>
	<p>— Підожди, дай ще табаку нюхнути, — говорить другий козак.</p>
	<p>Нюхнув козак на один бік, на другий, аж крекнув.</p>
	<p>— А що воно, добре? — питає смерть. — Дай і я спробую.</p>
	<p>Як нюхнула, так і закрутилося в носі. Вона так чхнула, що коса впала.</p>
	<p>— Як же ви це погане нюхаєте?</p>
	<p>— От бачиш, терпимо таку муку і далі цілий вік терпіти мусимо.</p>
	<p>— Якщо так, то не буду я вас забирати. Вмерти легше, ніж так чхати.</p>
	<p>Так і визволилися козаки від смерті.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>148 (7149). Козаки і смерть. СУС —. Записала Мосур Маргарита 2009 року. Мосур Анна Федорівна (1942). Полтавська область, Кобеляцький район, Кобеляки</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>


<article class="articleMain">
	<h1 class="articleMain__header">Козаки і смерть <br><span class="article__headerDescription">Українська народна казка Подніпров’я (Наддніпрянщини)</span></h1>
	<p>Ішли два козака з бою до Січі. Йшли степом, надибали дерево й сіли в холодку. Один на бандурі грає, а другий слухає. Коли се один і каже:</p>
	<p>— Ой братику, біда! Смерть іде!</p>
	<p>А воно в степу здалека видко.</p>
	<p>— Ну, то що? — каже той.</p>
	<p>— Та вона ж нас постинає! Тікаймо!</p>
	<p>— Е, ні, брате, не подоба козакам утікати! Та й спека он яка чортяча, не дуже-то й побіжиш! Будемо вже сидіть. Раз мати на світ родила, раз і помирати.</p>
	<p>— Чи так, то й так.</p>
	<p>Сидять. Надійшла смерть і каже:</p>
	<p>— Оце й добре, що я вас, волоцюг, спіткала. Годі вам гуляти та розкошувати, у шовкових жупанах ходити та мед-вино пити. Ось я вас із світу зжену, косою голови постинаю!</p>
	<p>— Стинай, — каже один козак, — на те твоя воля й сила. Прошу дати мені пільгу. Дозволь мені перед смертю табаку понюхати.</p>
	<p>— Нюхай, — каже, — та знай мою добрість.</p>
	<p>Вийняв той козак ріжка, бере понюшку, а сам думає, як би йому привести смерть, щоб вона понюхала!</p>
	<p>Нюхнув на один бік, нюхнув на другий, крекнув, бо так була добре заправлена. Там до неї було й чемериця, й тургун, й перцю додано для моці, щоб у носі крутило.</p>
	<p>— А що ж воно, добре? — питає смерть.</p>
	<p>— Та як кому — каже козак.</p>
	<p>— Ану, дай спробувати! — просить смерть.</p>
	<p>— На, милостива пані.</p>
	<p>Як нюхнула смерть, як закрутило їй у носі, як чхне вона, аж косу впустила!</p>
	<p>— Чур же йому, — каже, — яке погане! І як се ти таке паскудство вживаєш?!</p>
	<p>— Отак, як бачиш, — каже козак, — приймаю муку цілий вік, бо так мені уже пороблено чи наслано, бог його знає! Мушу терпіти!</p>
	<p>— А! — каже смерть. — Коли так, не буду ж я вас косою стинати! То не штука вмерти, а от ти чхай ще п’ятдесят літ!</p>
	<p>От таким чином і визволилися козаки від наглої смерті.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>305 (7495). Козаки і смерть. СУС —. Записала Станівчук Анна 2009 року. Шепотінник Марія Іванівна (1947). Дніпропетровська область, Нікопольський район, Марганець</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Полтавщини/">Фольклор Полтавщини</a></li>
		<li><a href="/Фольклор Наддніпрянщини/">Фольклор Подніпров’я (Наддніпрянщини)</a></li>
	</ul>
</footer>
<!--#include virtual="/-/inc/general__page_end.inc" -->
