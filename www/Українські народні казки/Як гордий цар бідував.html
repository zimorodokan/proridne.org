<!--#include virtual="/-/inc/general__page_start.inc" -->
<title>Як гордий цар бідував ☼ Українська народна казка ☼ Народна творчість</title>
<meta name="Description" content="Українська народна казка Бойківщини «Як гордий цар бідував» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Як гордий цар бідував.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Як гордий цар бідував <br><span class="article__headerDescription">Українська народна казка Бойківщини</span></h1>
	<p>Прийшов цар до церкви. А священик читав, що Бог може в хвилі дати чоловікови добре, а в хвилі може дати й зле. І цар розсердився і коли виходив з церкви, то приказав тих три картки з Євангелії видерти, а священика того заарештувати. І заарештували його, бо цар мав право. І думає цар: «Я нись царем, а завтра можу бути нічим? Того не може бути».</p>
	<p>Прийшов цар додому і сів обідати, а тут увійшов хлопчик та й каже:</p>
	<p>— Ти, царю, тут обідаєш, а я переходив через ліс і бачив: там пасе олень, а на нім роги золоті.</p>
	<p>Цар оставив обід і приказав хлопцям посідлати коней для себе й для нього. Входять в ліс — точно олень пасеться красний, а на нім роги золоті. І цареви не охота його бити, а охота поїмати його живого. І приказав хлопцям обступити оленя і поїмати живим. Вони коні оддали двом, а всі решта обступили оленя в кільце. Обступили, коли дивляться, а олень уже далі. Вийшов так, що вони й не бачили, як. І далі пасеться недалеко від них. То вони ще раз обступили його в кільце.</p>
	<p>На третій раз олень подався вниз. А там велика вода, глибока й широка. Цар приказав обступити його з трьох сторін. А з четвертого вода. Думав собі цар так: «Скочить у воду — уб’єме в воді». Вони дивляться, а олень уже за водою пасеться. Цар каже:</p>
	<p>— Хлопці, я розбираюся. Беріть мого коня й одіж. А я, — каже, — сам плину за ним і його вб’ю.</p>
	<p>Хлопців цар з собою не брав, бо вони не вміли пливати і були би потопилися. І поплив цар. Хлопці дивляться, а цар уже коло них, вбирається в свій мундур і сідає на свого коня. І говорить хлопцям:</p>
	<p>— Їдеме додому.</p>
	<p>І поїхали.</p>
	<p>Прийшов цар додому та й говорить своїй жоні так:</p>
	<p>— Три роки я з тобою діла не буду мати ніякого. Або жий зо мною, або як хочеш.</p>
	<p>А вона собі подумала: «Що з тобою є? Лишу тебе і піду за наймичку? Нє, буду далі з тобою».</p>
	<p>А це був не той цар, це був другий. А той цар, що поплив за оленем, переплив на другий бік — нема оленя. Вертається він туди, де оставив коня і одіж. Приходить — ні коня, ні війська, ні його вбрання. Що ж йому робити? Сам не знав, що робити. Іде пішки додому голий, босий, мокрий. Іде лісом, а атм здоровий-здоровий пастух пасе худобу. Цар іде попри нього, а він йому не кланяється, той пасак. Цар сказав:</p>
	<p>— Що ти мені не поклонишся, як я цар цієї країни?</p>
	<p>А той пасак його батогом по плечах та по плечах.</p>
	<p>— На тобі, — каже. — Цар якраз їхав тут з військом. А не ти, — каже, — цар. Ти себе царем називаєш?</p>
	<p>Та й ще батогом його по голих плечах насвистав.</p>
	<p>Виходить він на чисте поле. А два люди щось роблять на поли. Він каже тим людям:</p>
	<p>— Будьте добрі, зберіть мене якось, бо я переходив через ліс, а там мене здибали бандити і з мене одіж здерли. І я остався голий.</p>
	<p>Один зняв з себе сподні, а другий загартку. І він пішов до свої столиці. Та й зразу не йде до свої жінки, бо він сам не знає, що з ним сталося, а зайшов, значить, до сусідської жінки. І просить тоту жінку:</p>
	<p>— Дай мені кавалок паперу і олівця.</p>
	<p>Тота жінка дала йому папір і олівець, і він написав до свої жінки: чи вона його прийме за чоловіка, чи не прийме? Тота жінка понесла листа до царевої жони. Принесла і дала того листа воякам, аби передали царевій жінці. Бо хто би її саму до царя допустив? Царева жінка того листа прочитала і на другім боці написала: «Нехай приходить».</p>
	<p>Тота жінка приходить до нього віддає йому того самого листа. Він прочитав, що жінка написала, і з тим листом приходить до царської брами. А там його не пускають. Питають:</p>
	<p>— Що хочеш?</p>
	<p>Каже він:</p>
	<p>— Я хочу би сюди вийшла цариця.</p>
	<p>Вона виходить і дивиться на нього. І не пізнає. І говорить йому:</p>
	<p>— Що ти хочеш від мене? В мене чоловік є, як і був.</p>
	<p>І приказала двом воякам взяти нагайки, вивести його на вулицю і дати по разу. Та й най іде, куди хоче.</p>
	<p>І він пішов і пішов. Заходить до господаря та проситься наймитом. А господар питає:</p>
	<p>— Що ти можеш робити?</p>
	<p>А він говорить:</p>
	<p>— Що скажеш, то я буду робити.</p>
	<p>Господар говорить:</p>
	<p>— Іди з хати. Я такого найму, що він усе може робити.</p>
	<p>Він пішов далі і вийшов з сільської дороги на велику світову дорогу. І став і стоїть, і думає, куди йти. Чи туди, чи туди? І не знає, куди йти. Дивиться, ідуть з єдної сторони по тій дорозі люде і наближаються до него. Наблизилися вони, а він низько поклонився їм і питає:</p>
	<p>— Куди, панове, йдете?</p>
	<p>А вони йому кажуть:</p>
	<p>— Ти не видиш, що ми всі жебраки? Єден руки не має, другий не видить, третій на ногу кривить. Ми всі жебраки. Ми йдеме, бо тут буде празник. То хтось дасть грошей, хтось хліба.</p>
	<p>Він їх просить:</p>
	<p>— Озміт мене з собою.</p>
	<p>А вони йому відповідають:</p>
	<p>— Як тебе брати, як ти годен, здоров? Хто тобі що дасть?</p>
	<p>А той старший межи ними говорить йому:</p>
	<p>Ми озмеме тебе з собою, як будеш оті мішки, що ми носим, носити за нами. Ми скинем їх у єден мішок, і ти будеш носити. Бо ти годен. І де будуме ночувати, там хату маєш замести, і підлоги помити треба буде. І будеш з нас білизну прати.</p>
	<p>Він на все погодився, сказав, що все буде робити. І вони скидали в єден мішок всі порожні мішки свої, і він той мішок за ними носив.</p>
	<p>І коли там прийшли на той празник, вони там розложилися, де люде переходили — той там, той там, — а його назад, назад. І люде давали їм то грошей, то хліба. І жебраки несли той хліб до нього, а він складав у мішок та вже й сам при тім їв.</p>
	<p>І так він ходив з ними три роки. А в три роки той цар, що був на його місці і керував країною, зробив великий обід. Приготовився він добре і запросив на той обід усіх жебраків, де які були по всій країні. Прийшов і він з жебраками, колишній цар.</p>
	<p>Ті всі люди позасідали кругом-кругом поза столами. А він у самий куток сів, бо він не каліка і йому було встидно сидіти посередині.</p>
	<p>А по тій гостині цар, що був на його місці, взяв скриньку з грішми. І там були всі однакові гроші, чи то по п’ять рублів, чи по десять, не можу сказати. І по гостині дає кожному гроші. Аж прийшла черга до нього в куток. А напроти нього сидів його товариш. І тому товаришеві вистачило грошей, а йому вже не вистачило. Не було вже у скриньці грошей. Йому одному не вистачило. І питає той:</p>
	<p>— Що ти за єден, що всім вистачило, а тобі одному не вистачило. Ти грішник який чи що?</p>
	<p>І тоді всі люде, що були, розійшлися, а його забрав цар до іншої кімнати. І приказав цар там його вмити, побрити, обчистити. І віддав йому все його царське вбрання. І тоді питає його:</p>
	<p>— За що-сь три роки бідував? Чи знаєш? — каже. — а тепер іди ід’свої жінці, і царюй, і добре державою прав, щоби всьому народу було добре. А про то, що з тобою було, не кажи свої жінці, і нікому не кажи. До смерти свої не кажи.</p>
	<p>І ніхто не знав, що сталося.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>21 (1691). Як гордий цар бідував. СУС 757. 8 січня 1988 р. Тереняк Данило Васильович (1911). Львівська область, Турківський район, село Либохора</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Бойківщини/">Фольклор Бойківщини</a></li>
	</ul>
</footer>
<!--#include virtual="/-/inc/general__page_end.inc" -->
