<!--#include virtual="/-/inc/general__page_start.inc" -->
<title>Золота качечка ☼ Українська народна казка ☼ Народна творчість</title>
<meta name="Description" content="Українська народна казка Покуття «Золота качечка» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Золота качечка.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Золота качечка <br><span class="article__headerDescription">Українська народна казка Покуття</span></h1>
	<p>Були бідний чоловік і жінка. І було в них три дівчині. А в тім краю жив король і мав молодого сина, короленка. І той хлопець ріс і вже зачав шукати собі дівчини, щоб женитися. Їздив по селах і шукав таку дівчину, би вона йому сподобалася. І сподобав собі наймолодшу дівчину того бідного чоловіка. І засватав її, оженився і взяв її до себе.</p>
	<p>Вони трохи пожили і прийшлося йому йти на війну. Пішов він, а в неї скоро мала народитися дитина. А тоді були такі баби, що допомагали при народженні дитини. І баба помогла їй вродити дитину. А та баба була її найстарша сестра. Вона була недобра на молодшу сестру, бо та віддалася за короленка, а не вона, старша сестра, віддалася, і вона з слугами вбила ту сестру. А з неї впала на подвір’ї кров, і з тої крови виросла грушечка. Та грушечка так файно росла. А старий король каже:</p>
	<p>— Чого ця грушечка росте тутка, серед подвір’я? Зрубати її.</p>
	<p>І наймити зрубали грушечку. А трісочка з неї впала на землю. А там бігало качя і ту трісочку з’їло. І пішло собі на воду.</p>
	<p>А ту дитинку бавила наймичка. І ходила з нею понад воду. І увиділа, що випливло качя. І зачало з нею говорити. І сказало наймичці, що воно цеї дитинки мама. І дало їй з-під крильця ссати. Поплекало воно дитинку і шубовсть у воду. А наймичка дитинку переповила і далі з нею ходила.</p>
	<p>І так вона приходила туди частенько. Раз-по-раз приходила плекати дитину рано, в обід і ввечір. І все казала: «Вийди, вийди, золоте качя, твоє дитя їсти плаче».</p>
	<p>За нею почали піддивлятися. Чого це вона в ту саму пору все носить десь дитину? А молодий король вернувся з війни, і йому сказали, що його жінка померла, а наймичка кудись носить щодня дитину. І він пішов до ворожбита, аби дізнатися, що то є, куди наймичка ходить з дитиною. І каже йому ворожбит:</p>
	<p>— Бери військо і обложи озеро, до якого ходить наймичка з дитинкою.</p>
	<p>Він обложив озеро. Коли приходить наймичка з дитиною і каже:</p>
	<p>— Вийди, вийди, золоте качя, твоє дитя їсти плаче. На тебе ножі повиострювані, на тебе корита повимивані.</p>
	<p>Військо лапає золоту качечку, наймичку і дитину. А качечка проситься:</p>
	<p>— Пустіть мене у воду.</p>
	<p>А молодий король її не пустив. Забрали вони золоту качечку в дворець, і дитинку, і наймичку забрали. І качечка перекинулася назад на жінку і стала жити з королем, своїм чоловіком.</p>
	<p>А ту бабу, що помагала при народженні дитини, її старшу сестру, сказав старий король судити. Зібрались судді і радяться, що з нею робити. І врадили присилити її до кінського хвоста, до хвоста такого коня, що не був надворі сім рік. І присилили її, і пустили коня, аби кінь її розніс. Аби з неї так падали кістки, як падала кров з дружини короленка, коли її вбивали.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Балинці, Снятинського району, Івано-Франківської області 30 серпня 1987 року Винничук Марія Михайлівна (1931)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Покуття/">Фольклор Покуття</a></li>
	</ul>
</footer>
<!--#include virtual="/-/inc/general__page_end.inc" -->
