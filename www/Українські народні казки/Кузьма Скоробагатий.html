<!--#include virtual="/-/inc/general__page_start.inc" -->
<title>Кузьма Скоробагатий ☼ Українська народна казка ☼ Народна творчість</title>
<meta name="Description" content="Українська народна казка Подніпров’я (Наддніпрянщини) «Кузьма Скоробагатий» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Кузьма Скоробагатий.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Кузьма Скоробагатий <br><span class="article__headerDescription">Українська народна казка Подніпров’я (Наддніпрянщини)</span></h1>
	<p>Жив собі Кузьма сам-самісінький у темному лісі, в убогій хатинці. Не було в нього ні корівки, ні свинки, ніякої скотинки, а було тільки три курочки. Поставив якось він капкан. Вранці пішов подивитись — попалась у капкан лисиця.</p>
	<p>— Продам оцю лисицю, — каже Кузьма, — гроші візьму та й оженюся!</p>
	<p>А лисиця йому каже:</p>
	<p>— Відпусти мене, Кузьмо, я тобі в пригоді стану, зроблю тебе Кузьмою Скоробагатим, тільки засмаж мені одну курочку.</p>
	<p>Погодився Кузьма, засмажив курочку. Лисиця наїлася курятинки, побігла в царські заповітні луки та й почала на тих луках заповітних качатися.</p>
	<p>— У-у-у! У царя в гостині була, що хотіла, пила та їла, на завтра кликали, знов піду!</p>
	<p>Біжить вовк і питає:</p>
	<p>— Чого, кумонько, качаєшся?</p>
	<p>— Як же мені не качатися? У царя в гостині була, що хотіла — їла та пила, на завтра кликали, знов піду!</p>
	<p>Вовк і просить:</p>
	<p>— Лисонько, чи не візьмеш ти й мене до царя на обід?</p>
	<p>— Ото ще, стане цар заради тебе самого турбуватися! Збирайтеся ви, сорок вовків, то й поведу вас в гостину до царя!</p>
	<p>Вовк почав бігати по лісі, вовків кликати. Зібрав сорок вовків, привів їх до лисиці, і повела їх лисиця до царя. Прийшли до царя, а лисиця побігла наперед і каже:</p>
	<p>— Царю, добрий чоловік Кузьма Скоробагатий кланяється тобі сорока вовками.</p>
	<p>Цар зрадів, звелів усіх вовків загнати в огорожу, міцно замкнути, а сам думає: «Багата людина Кузьма!»</p>
	<p>А лисиця побігла до Кузьми. Звеліла засмажити другу курочку, пообідала як слід і побігла на царські заповідні луки. Качається, валяється по заповідних луках. Біжить мимо ведмідь, побачив лисицю і каже:</p>
	<p>— Ач як крутихвістка обжерлася!</p>
	<p>А лисиця йому:</p>
	<p>— У-у-у! У царя в гостині була, що хотіла — пила та їла, на завтра кликали, знов піду!</p>
	<p>Ведмідь став просити:</p>
	<p>— Лисонько, чи не візьмеш ти й мене з собою до царя на обід?</p>
	<p>— Ото ще, для тебе самого стане цар турбуватися! Збери сорок чорних ведмедів — поведу вас в гостину до царя!</p>
	<p>Ведмідь побіг у діброву, зібрав сорок чорних ведмедів, привів їх до лисиці, і лисиця привела їх до царя. А сама забігла наперед і каже:</p>
	<p>— Царю, добрий чоловік Кузьма Скоробагатий кланяється тобі сорока ведмедями!</p>
	<p>Цар вельми тому зрадів, наказав загнати ведмедів та замкнути міцно. Сам думає: „Багата ж людина цей Кузьма!»</p>
	<p>А лисиця знов прибігла до Кузьми і звеліла засмажити третю курочку. Поїла як слід — та й пішла качатися по заповітних царських луках.</p>
	<p>Біжить мимо соболь із куницею.</p>
	<p>— Гей, лисичко, де так добре наїлася?</p>
	<p>— У-у-у! У царя в гостині була, що хотіла — пила та їла, на завтра кликали, знов піду!</p>
	<p>Соболь та куниця почали просити лисицю:</p>
	<p>— Кумонько, чи не візьмеш ти й нас до царя? Ми хоч подивимось, як бенкетують!</p>
	<p>Лисиця їм каже:</p>
	<p>— Зберіть сорок куниць та соболів, поведу вас до царя!</p>
	<p>Зігнали соболь з куницею сорок куниць та соболів. Лисиця повела їх до царя, сама забігла наперед:</p>
	<p>— Царю, добрий чоловік Кузьма Скоробагатий кланяється тобі сорока сороками куниць та соболів.</p>
	<p>Цар не надивується багатству Кузьми Скоробагатого. Одружився Кузьма з царівною і живе у царя тиждень, живе другий.</p>
	<p>— Що ж, — каже цар, — поїдьмо тепер, любий зятеньку, до тебе в гостину!</p>
	<p>Нема чого Кузьмі робити, треба збиратися. Запрягли коней і поїхали. А лисиця побігла наперед. Бачить — вівчарі стережуть отару овець, вона їх і питає:</p>
	<p>— Вівчарі, вівчарі, чию отару пасете?</p>
	<p>— Змія Горинича!</p>
	<p>— Кажіть, що це отара Кузьми Скоробагатого, бо їдуть цар Вогонь та цариця Блискавка! Як не скажете їм так, як я навчаю, вони вас усіх разом із вівцями спалять!</p>
	<p>Вівчарі бачать, що біда неминуча, і обіцяли казати, як лисиця навчила. А лисиця побігла далі. Бачить — пастухи стережуть стадо корів.</p>
	<p>— Пастухи, пастухи, чиє стадо пасете?</p>
	<p>— Змія Горинича!</p>
	<p>— Кажіть, що це стадо Кузьми Скоробагатого, бо їдуть цар Вогонь та цариця Блискавка! Як не скажете їм так, як я навчаю, вони вас усіх разом із коровами спалять, як згадаєте про Змія Горинича!</p>
	<p>Пастухи погодились. Лисиця далі побігла. Добігла до кінського табуна Змія Горинича, наказує табунникам говорити, що це табун Кузьми Скоробагатого.</p>
	<p>— Бо їдуть цар Вогонь та цариця Блискавка! Як не скажете їм так, як я навчаю, вони вас усіх разом із кіньми попалять!</p>
	<p>І ці люди погодились. Лисиця біжить далі. Прибігає до Змія Горинича просто в білокам’яні палати:</p>
	<p>— Здоров був, Змію Гориничу!</p>
	<p>— Що скажеш, лисонько?</p>
	<p>— Тобі, Змію Гориничу, треба швидше ховатися! Їде грізний цар Вогонь і цариця Блискавка, все палять та нищать. Я сама від диму мало не задихнулася, до тебе побігла, щоб хоч попередити!</p>
	<p>Злякався Змій Горинич, забідкався:</p>
	<p>— Ой, куди ж мені, лисонько, подітися?</p>
	<p>— Є в твоїм садку старий заповітний дуб, середина в нього вся вигнила. Біжи та схоронись у дуплі, поки цар Вогонь та цариця Блискавка не проїдуть.</p>
	<p>Змій Горинич з переляку заховався у те дупло, як лисиця навчила. А Кузьма Скоробагатий їде собі й їде з царем та з жінкою-царівною. Доїхали вони до отари овець. Царівна питає:</p>
	<p>— Вівчарі, чия це отара?</p>
	<p>— Кузьми Скоробагатого!</p>
	<p>А цар радіє:</p>
	<p>— Ну, любий зятеньку, багато ж у тебе овець!</p>
	<p>Їдуть далі. Доїхали до стада корів.</p>
	<p>— Пастухи, чиє стадо пасете?</p>
	<p>— Кузьми Скоробагатого!</p>
	<p>— Ну, любий зятеньку, багато ж у тебе корів!</p>
	<p>Їдуть вони далі, табунники табун пасуть.</p>
	<p>— Чий табун?</p>
	<p>— Кузьми Скоробагатого!</p>
	<p>— Ну, любий зятеньку, багато ж у тебе коней!</p>
	<p>От приїхали й до палацу Змія Горинича. Лисиця зустрічає гостей, низько кланяється, веде їх у палати кам’яні, саджає їх за столи, за скатерті узорчаті.</p>
	<p>Стали вони їсти-пити, веселитися. Гуляють день, гуляють другий, гуляють вони тиждень.</p>
	<p>Лисиця й каже Кузьмі:</p>
	<p>— Ну, Кузьмо, годі гуляти — треба діло робити! Іди з царем у зелений сад. У тому саду стоїть старий дуб, а в тому дубі сидить Змій Горинич, він від вас ховається. Розстріляй дуб на дрібні трісочки.</p>
	<p>Кузьма пішов з царем у зелений сад. Побачили вони заповітний дуб, і почали вони в той дуб стріляти. Тут Змію Гориничу і смерть прийшла!</p>
	<p>Кузьма Скоробагатий став жити собі з жінкою-царівною в палатах білокам’яних і лисичку щодня частувати курятинкою.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>92 (5567). Кузьма Скоробагатий. СУС 545В. Записано 2008 року. Кулинич Оляна Юхимівна (1925). Черкаська область, Чигиринський район, Боровиця</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Наддніпрянщини/">Фольклор Подніпров’я (Наддніпрянщини)</a></li>
	</ul>
</footer>
<!--#include virtual="/-/inc/general__page_end.inc" -->
