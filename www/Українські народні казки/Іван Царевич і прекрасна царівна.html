<!--#include virtual="/-/inc/general__page_start.inc" -->
<title>Іван Царевич і прекрасна царівна ☼ Українська народна казка ☼ Народна творчість</title>
<meta name="Description" content="Українська народна казка Буковини «Іван Царевич і прекрасна царівна» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Іван Царевич і прекрасна царівна.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Іван Царевич і прекрасна царівна <br><span class="article__headerDescription">Українська народна казка Буковини</span></h1>
	<p>Був цар і мав три дочки й сина. Жінка його померла, і лишився він сам з дітьми. Заслаб та й каже синови, Івану Царевичу:</p>
	<p>— Як помру, на тебе лишаю все царство і три сестри. Маєш їм бути за тата. Як прийде хтось сватати сестер, то віддавай їх. Не питай, хто, не питай, відки, а як буде сватати — віддавай.</p>
	<p>Помер цар, а Іван Царевич так і зробив. Хто сватав сестер, тому й віддав. Перш віддав старшу, потому — середущу, а тоді — найменшу. Всі три женихи були браття. Але Іван не знав, за кого їх дав. Лишився він сам і затужив. Та й почав читати книжки. Читав їх, читав, поки не найшов книжку про Прекрасну Царівну. Але там було написано, що хто йде до тої Царівни, назад не вертається. І рішив він іти шукати Царівну. «Хоч назад не вернуся, але побачу її».</p>
	<p>Зібрався у дорогу. Царство своє лишив на міністрів. Ішов він, ішов і зайшов у великий ліс. Там жила одна лиш дичина. Найшов він у тому лісі гарний двоповерховий дім. Зайшов у той дім, а там його старша сестра. Питає вона його, як він живе. Він розказав та й питає її:</p>
	<p>— А як ти живеш?</p>
	<p>— Дуже добре жию. Мій чоловік — змій. Він мені все приноси, що треба.</p>
	<p>Тим моментом прилетів і змій. Як побачив Івана Царевича, то зрадів.</p>
	<p>— Як ти попав сюди? — питає змій.</p>
	<p>— Я не до вас хотів попасти. Я шукаю Царівну. А змій йому:</p>
	<p>— Я був у тої Царівни і насилу вернувся від неї живий. А бачити її не бачив. Тобі скажу: як підеш туди, живий не вернешся.</p>
	<p>— Хоч не вернуся, але хочу її побачити, — каже Іван. Переночував Іван Царевич у сестри, встав рано і збирається в дорогу. Дав йому змій банку.</p>
	<p>— На цю банку. Як захочеш їсти, відкрий її. І зробиться стіл, і їсти, і пити, що ти хочеш.</p>
	<p>Пішов Іван Царевич. І попав до середущої сестри. Та тоже каже йому, що чоловік її змій і живе вона добре. Тим моментом прилетів і змій. Побачив Івана Царевича і питає:</p>
	<p>— Як ти, Іване Царевичу, попав до нас?</p>
	<p>— Я не до вас ішов. Я Прекрасну Царівну шукаю.</p>
	<p>— Не йди туди, Іване Царевичу, бо пропадеш, — каже змій. — Я сам насилу живий вернувся відти. А бачити її не бачив.</p>
	<p>Іван не слухає, збирається в дорогу. І цей змій дав йому банку.</p>
	<p>— Як відкриєш її, то буде стіл і на столі що хочеш їсти й пити, ще й музика буде.</p>
	<p>Взяв він і ту банку, заховав її і пішов далі. Попав до третьої сестри. І в тої чоловік був змій — ще май сильніший, як тих два. Каже він Іванови:</p>
	<p>— Не йди туди, бо пропадеш. Я не пара тобі, та й то насилу скапав живий. І браття мої там були, та ніхто з нас тої Царівни не бачив.</p>
	<p>А він і слухати не хоче, збирається в дорогу. Третій змій тоже дав йому банку. Таку, що як відкриєш її, то їж і пий, що хочеш, та ще й музика грає.</p>
	<p>Добрався Іван до тої Царівни. Як тілко він туди прийшов, його побачили, схопили і закрили в льох. А в тому льохови повно людей. Плачуть всі. Він питає їх:</p>
	<p>— Куди це я попав? А вони кажуть йому:</p>
	<p>— Тут будуть нас морити голодом. Тоді повідрубують голови, понатикають їх на коли, а трупи закопають.</p>
	<p>Іван пожалів хлопців і відкрив першу банку: «Їжте, пийте, хто що бажає!» Вони як наїлися, напилися та як зачали співати! А варта вчула це і доповіла Царівні:</p>
	<p>— Люди в льоху голодні, а співають, як п’яні. Підіймають той льох догори.</p>
	<p>Вона й питає:</p>
	<p>— Кого ви посліднього кинули туди?</p>
	<p>— Івана Царевича, — кажуть вони.</p>
	<p>— Давайте його до мене.</p>
	<p>А він думає: «Хоч порубають мене, але зараз я її побачу». Привели його, а вона й питає:</p>
	<p>— Іване Царевичу, що ти там наробив, що голодні люди співають і ухкають?</p>
	<p>А він їй:</p>
	<p>— Є в мене банка така. Як відкрию її, то можна нагодувати й напоїти весь город.</p>
	<p>— Ану, покажи свою банку.</p>
	<p>Він відкрив ту банку — і на столі з’явилося, що тілко бажаєш, їж і пий! Навіть Царівна не бачила таких напитків. Каже вона:</p>
	<p>— Іване Царевичу, дай цю банку мені.</p>
	<p>— Подарувати її тобі?</p>
	<p>— Ну то продай, як не подаруєш, — каже Царівна.</p>
	<p>— А нащо мені гроші, як ти завтра зарубаєш мене?</p>
	<p>— А що хочеш за цю банку? А Іван їй:</p>
	<p>— Нічого не хочу, лиш поцілуй мене.</p>
	<p>Вона подивилася на Івана. Він був гарний, як лялька. І подумала Царівна: «Ну що ж тут такого?» Встала, підійшла до Івана і поцілувала його. Дав він їй банку. Взяла вона ту банку і каже сторожі:</p>
	<p>— Беріть його і киньте назад у льох.</p>
	<p>Зачинили його в льох, а тут уже пора обідати. Відкрив він другу банку. Наїлися хлопці, напилися. Гармонія грає, а вони танцюють! Такий шум підняли! Знов учула це сторожа і донесла Царівні.</p>
	<p>— Давайте його сюди знову, того Івана Царевича, — каже вона. Приводять його, а вона питає:</p>
	<p>— Іване Царевичу, що ти там наробив, що вже й гармонія грає? А він їй:</p>
	<p>— В мене є ще одна банка.</p>
	<p>— Ану, відкривай ту банку.</p>
	<p>Як відкрив він другу банку! Їж, пий, і гармонія грає,</p>
	<p>— Продай мені цю банку, — каже Царівна.</p>
	<p>— А нащо мені гроші, як ти мене завтра зарубаєш, і гроші лишаться? Дозволь мені обняти й поцілувати тебе, то дам банку.</p>
	<p>Що було робити? Погодилася вона. Іван Царевич обняв, поцілував її і дав другу банку. Взяла вона банку, а його наказала відвести назад в льох.</p>
	<p>А тут уже й вечеряти пора. Відкрив він третю банку. І сама Царівна вчула, що там співають і музика грає. Дала приказ: — Приведіть його знов до мене. А це було вже увечері. Привела його сторожа до неї.</p>
	<p>— Іване Царевичу, що ти там робиш, що й музика в льохови грає? А він їй:</p>
	<p>— У мене є ще їдна банка.</p>
	<p>— Ану, — каже вона, — відкрий.</p>
	<p>Як відкрив він ту третю банку, як заграла музика, то захотілося танцювати й Царівні.</p>
	<p>— Що ти хочеш, Іване Царевичу, за третю банку? А він їй:</p>
	<p>— Нічого не хочу, лиш хочу спати на їдному ліжку з тобою. Вона погодилася, та сказала:</p>
	<p>— Але ти не здумай щось таке, бо голова тобі з плеч піде. Взяла в ту кімнату двох вартових з шаблями. Їден стоїть з їдного боку ліжка, а другий — з другого, А вона каже йому:</p>
	<p>— Дивися, торкнешся до мене — то так тобі голова й злетить. А він їй:</p>
	<p>— Я з цим не погоджуюся, бо як сплю, то уві сні розкидаю то руками, то ногами. І ти мене маєш за це зарубати?</p>
	<p>— Як уві сні кинеш руку чи ногу, то це нічого, — каже вона. І лягли вони спати. А варта пантрує.</p>
	<p>Іван не спить, лиш робить вигляд, що спить. Кинув рукою їй на груди. Потім ще май трохи. Ніби спить та й обертається на другий бік, і кинув на ню ногу. Та й не лежить тихо, а дриґає ногою, ніби щось снить. Як почав Іван то рукою, то ногою кидати, вона обм’якла і... вигнала сторожу. І вже спали, як хотіли.</p>
	<p>Встали рано, а вона й каже:</p>
	<p>— Іване Царевичу, голова в тебе зварила, одурив ти мене. Буду я твоя жона, а ти — мій чоловік.</p>
	<p>Дала вона йому дванадцять ключів від дванадцяти кімнат і каже:</p>
	<p>— Можеш відкривати і дивитися в усі кімнати, лиш у дванадцяту кімнату не дивися, як мене не буде дома.</p>
	<p>І Царівна поїхала кудись, а він почав дивитися по кімнатах. Та й думає: «Що я за хазяїн, як не буду знати, що в тій дванадцятій кімнаті?» Зайшов і в дванадцяту кімнату. А там — Кащей Безсмертний, прив’язаний на ланцюгах. Морила його Царівна голодом, бо вбити його ніхто не міг. Зайшов Іван, а Кащей каже йому:</p>
	<p>— Іване, дай мені відро води, то я тобі прощаю раз. Приніс йому Іван відро води. Випив Кащей і каже:</p>
	<p>— Давай ще відро.</p>
	<p>І він дав ще відро. Як випив його Кащей, то пірвав свої ланцюги і вискочив надвір. А тим моментом і Царівна приїхала. Кащей ухопив Царівну і потягнув. Та й лишився Іван Царевич сам. Вирішив він іти шукати Царівну. Сів на коня і поїхав. Попав він до Кащея, а того нема дома. Царівна каже йому:</p>
	<p>— Я ж казала тобі, щоб ти не дивився в ту кімнату. А тепер дуже трудно мене відци взяти, бо нема такого, що міг би вбити Кащея.</p>
	<p>Але він таки не побоявся і каже їй:</p>
	<p>— Будем тікати!</p>
	<p>Сіли вони обоє на коня і тікають. Приходи Кащей — Царівни нема. Іде він до свого коня і питає:</p>
	<p>— Де Царівна?</p>
	<p>— Царівну взяв Іван Царевич, — каже йому кінь.</p>
	<p>— То доганяймо їх.</p>
	<p>Сів Кащей на коня, і догнали вони Івана. Відібрав Кащей Царівну та й каже:</p>
	<p>— Прощаю тобі, Іване, раз, за те, що ти мені води дав.</p>
	<p>А Іван Царевич знов пішов до Кащея і знов забрав Царівну. Та й почали тікати. Приходи Кащей — нема Царівни. Знов іде до коня.</p>
	<p>— Де Царівна?</p>
	<p>— Царівну взяв Іван Царевич.</p>
	<p>— Доганяймо їх.</p>
	<p>Сів Кащей на доня, догнав Івана Царевича, убив його, а Царівну забрав назад.</p>
	<p>А над тим полем летіли змії, кумнаття Іванові. Побачили вони на землі вбитого чоловіка. Спустилися, а то — Іван Царевич. Два лишилися коло него, а їден полетів додому за живою водою. Приніс він тої води, покропили Івана, і він устав. Та не пам’ятає, що з ним було, каже, що міцно спав.</p>
	<p>— Добре ти спав, — кажуть змії. — Якби не ми, то ти би спав навіки.</p>
	<p>І пригадав він, що вбив його Кащей. Просять змії Івана іти з ними додому, а він їм:</p>
	<p>— Нє. Або я живий не буду, або Царівну визволю. Побачили змії, що він не хоче додому, і полетіли.</p>
	<p>Вертається Іван Царевич назад до Кащея. Того дома не було. Він каже Царівні:</p>
	<p>— Спитай Кащея, яка сила в него, як його можна вбити. А завтра я прийду, і ти мені скажеш.</p>
	<p>Приходи Кащей, а вона плаче.</p>
	<p>— Чого ти плачеш? — питає Кащей.</p>
	<p>— Того я плачу, що ти десь ходиш, тебе вб’ють, як ти вбив Івана Царевича, і я лишуся сама.</p>
	<p>— Ніхто мене не вб’є. А вона йому:</p>
	<p>— Я не буду плакати, як узнаю, що тебе не вб’ють, як ти скажеш мені, що є в тобі сила проти всього.</p>
	<p>І не було що робити Кащею, лиш казати царівні, що його ніхто не вб’є.</p>
	<p>— Той уб’є мене, хто найде брата мого коня. А вона й питає:</p>
	<p>— А де ж того коня найти?</p>
	<p>— Мама мого коня находиться в лісі під скалою. Вона кожного року роди лошатко. Але там напоготові сидять звірі, і як родиться лошатко, то звірі його розривають. Як найдеться хто, щоби врятував то лошатко від звірів, то він і зможе мене вбити.</p>
	<p>— Добре, я не буду плакати, бо ніхто тебе не вб’є. Та й перестала плакати.</p>
	<p>На другий день приходи Іван Царевич, а вона й каже йому про то лошатко.</p>
	<p>— Лиш тоді можеш Кащея вбити, як достанеш то лошатко.</p>
	<p>— А де ж найти маму того коня? — питає Іван.</p>
	<p>— Іди під скалу і там найдеш кобилу. Лиш дивись, щоб звірина лоша не розірвала.</p>
	<p>Найшов Іван Царевич маленьке лошатко і пішов з ним до тої скали. Як побачив, що кобила вродила, кинув туди своє лоша, а кобилине лошатко схопив і втік. Дичина прибігла, розірвала лоша Івана Царевича і забралася. А лошатко й каже:</p>
	<p>— Іване Царевичу, пусти мене до мами, хай вона погодує мене трохи.</p>
	<p>Він пустив його до мами. Мама покормила його, а лошатко каже Івану Царевичу:</p>
	<p>— Як ти хочеш, щоб я сильний був, пусти мене до мами хоч три рази, а потому ми поїдем з тобою, куди скажеш.</p>
	<p>Пустив він то лошатко до мами ще два рази.</p>
	<p>— А тепер сідай на мене та й підем до Кащея. Візьмем Царівну, і ніхто нічого тобі не зроби. Я буду боротися з Кащеєм.</p>
	<p>Полетіли вони до Кащея, забрали Царівну і полетіли попід хмарами. Приходи Кащей — нема Царівни. Іде він до коня й питає:</p>
	<p>— Де Царівна.</p>
	<p>— Царівну взяв Іван Царевич. Кащей дуже розсердився.</p>
	<p>— Я його вбив, а він знов тут?! Доженем його. А кінь каже:</p>
	<p>— Догнати ми його то доженем, але Царівни не возьмем, бо його кінь — мій брат.</p>
	<p>І хоч знав Кащей, що не возьме Царівну, але рішив доганяти Івана. Догнав його, а кінь Іванів каже Івану й Царівні:</p>
	<p>— Ви добре тримайтеся, бо мені доведеться воювати з Кащеєм. Піднявся Іванів кінь вище Кащея та як ударив Кащея в голову, то лиш кістки на землю посипалися.</p>
	<p>Спустили вони на землю. Іван Царевич сів на Кащейового коня, а Царівна на Іванового, і поїхали додому. І жили вони, і жили, і, може, й тепер живуть.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Вашківці, Сокирянського району, Чернівецької області 3 квітня 1979 року Скаженюк Дьордій Степанович (1907)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>


<article class="articleMain">
	<h1 class="articleMain__header">Іван Царевич і прекрасна царівна <br><span class="article__headerDescription">Українська народна казка Буковини</span></h1>
	<p>Один цар мав три дочки і сина. Жінка померла, і він лишився сам із дітьми. Заслаб цар і каже синові:</p>
	<p>— Скоро я помру. Царство і сестер лишаю на тебе. Ти маєш їм бути за тата. Як прийде хто їх сватати, то віддавай. Не питай, хто, не питай, звідки, а як буде сватати, віддавай.</p>
	<p>Як помер цар, Іван так і зробив — хто сватав сестер, тому й віддав. Перш віддав старшу, потому середущу, а потому й найменшу. І не знав, за кого віддав їх. Знав лиш, що всі три женихи — браття.</p>
	<p>Лишився Іван сам і затужив. Почав він читати книжки. Читав, аж поки не знайшов книжку про Прекрасну Царівну. Там було написано, що хто йде до тої царівни, назад живий не вертається. І надумав Іван Царевич іти шукати Прекрасну Царівну. Царство своє лишив на міністрів, а сам рушив у дорогу.</p>
	<p>Довго йшов він і зайшов у великий ліс. І знайшов Іван Царевич у тому лісі красивий двоповерховий палац. Зайшов він у той палац, а там його старша сестра.</p>
	<p>— Як ти живеш? — питає вона брата. Він розказав усе та й питає її:</p>
	<p>— А як ти живеш?</p>
	<p>— Дуже добре, — каже вона. — Мій чоловік — змій. Він мені все приносить, що тільки треба.</p>
	<p>Тим часом прилетів змій. Побачив він Івана Царевича і врадувався.</p>
	<p>— Як ти попав сюди? — питає змій.</p>
	<p>— Я не до вас ішов. Я шукаю Прекрасну Царівну.</p>
	<p>— Я був у тої Царівни і ледве вернувся відти живий, — каже змій. — А бачити її не бачив. Я тобі скажу: як підеш туди — живий не вернешся.</p>
	<p>— Хоч і не вернуся, а хочу її побачити, — сказав Іван.</p>
	<p>Переночував Іван Царевич у сестри, встав рано і збирається в дорогу. Змій дав йому банку. «Як захочеш їсти, — каже, — то відкрий її. І буде тобі стіл, і буде їсти й пити — все, що забажаєш».</p>
	<p>Пішов Іван Царевич і потрапив до середущої сестри. У тої теж чоловік змій. Забачив він Івана Царевича і питає:</p>
	<p>— Як ти, Іване Царевичу, попав до нас?</p>
	<p>— Я не до вас ішов. Я Прекрасну Царівну шукаю.</p>
	<p>— Не йди туди, Іване Царевичу, бо пропадеш, — каже змій. — Я сам насилу живий вернувся відти, а бачити її так і не бачив.</p>
	<p>Іван не слухає, збирається в дорогу. Змій каже:</p>
	<p>— На тобі цю банку. Як відкриєш її, то буде тобі стіл, і їсти, і пити — що захочеш, буде. Ще й гармонія буде грати.</p>
	<p>Заховав Іван банку і пішов далі. Й потрапив він до третьої сестри. І в тої чоловік був змій, та ще май сильніший, як ті два. Каже змій Іванові:</p>
	<p>— Не йди туди, бо пропадеш. Я не пара тобі, та й то насилу скапав живий. І браття мої там були, і ніхто з нас тої Прекрасної Царівни не бачив.</p>
	<p>А Іван слухати не хоче, збирається в дорогу. Третій змій теж дав йому банку. Таку, що як відкриєш її, то їж і пий, що хочеш, та ще й музика грає.</p>
	<p>І добрався Іван до палацу Прекрасної Царівни. Як тільки він туди прийшов, його забачили, схопили і зачинили в льох. А в тому льоху повно людей. Сидять і плачуть. Він питає їх:</p>
	<p>— Куди це я попав?</p>
	<p>— Тут нас будуть морити голодом, — сказали йому. — Тоді повідрубують голови і понатикають їх на палі, а трупи закопають.</p>
	<p>Почув це Іван і відкрив першу банку. Їжте, пийте, хто що бажає! Усі наїлися, напилися та як заспівали! Сторожа вчула це і доповіла Прекрасній Царівні.</p>
	<p>— А кого ви останнього вкинули туди? — питає Царівна.</p>
	<p>— Івана Царевича.</p>
	<p>— Давайте його до мене, — каже Царівна.</p>
	<p>Ведуть Івана, а він думає: «Хоч порубають мене, але побачу її зараз». Привели його. Царівна була така файна, як сонце. Питає вона:</p>
	<p>— Іване Царевичу, що ти там наробив, що голодні співають і ухкають?</p>
	<p>— Є в мене така банка. Як відкрию її, то можна нагодувати і напоїти весь город, — каже Іван.</p>
	<p>— Ану, покажи свою банку.</p>
	<p>Він відкрив банку і на столі з’явилося, що тільки забажаєш, їж і пий! Навіть царівна не бачила ще такого.</p>
	<p>— Іване Царевичу, дай мені цю банку, — каже вона.</p>
	<p>— Подарувати її тобі?</p>
	<p>— Як не хочеш подарувати, то продай.</p>
	<p>— А нащо мені гроші, як ти завтра зарубаєш мене?</p>
	<p>— То що ж ти, Іване, хочеш за цю банку? — питає Царівна.</p>
	<p>А Іван каже:</p>
	<p>— Нічого не хочу, лиш поцілуй мене.</p>
	<p>Вона подивилася на Івана. Він був гарний, як лялька. І подумала Царівна: «Ну, що ж тут такого?» Та встала, підійшла до Івана і поцілувала його. І він дав їй банку. Взяла вона ту банку і сказала сторожі:</p>
	<p>— Беріть його і киньте назад у льох.</p>
	<p>Зачинили його в льоху. А тут уже пора обідати. Відкрив він другу банку. Наїлися хлопці, напилися. Гармонія грає, а вони танцюють! Такий шум підняли!</p>
	<p>Знову учула це сторожа і донесла Царівні.</p>
	<p>— Давайте його сюди знову, того Івана Царевича, — каже вона.</p>
	<p>Приводять його, а вона й питає:</p>
	<p>— Іване Царевичу, ще ти там наробив, що вже й гармонія грав?</p>
	<p>А він каже:</p>
	<p>— Є в мене ще одна банка.</p>
	<p>— Ану, відкрий ту банку.</p>
	<p>Як відкрив він другу банку! Їж, і пий, і гармонія грає.</p>
	<p>— Продай мені цю банку, — каже Царівна.</p>
	<p>— А нащо мені гроші, як ти завтра мене зарубаєш, і гроші лишаться? Дозволь мені обняти й поцілувати тебе, то дам банку.</p>
	<p>Що було робити? Погодилася вона. Іван Царевич обняв, поцілував її і дав другу банку. Взяла вона банку, а його сказала відвести назад у льох.</p>
	<p>А тут уже й вечеряти пора. Відкрив він третю банку. І сама Царівна вчула, що там співають і музика грає, та й дала наказ:</p>
	<p>— Приведіть його знову до мене. Сторожа привела Івана до Царівни.</p>
	<p>— Іване Царевичу, що ти там робиш, що вже й я чую музику з льоху?</p>
	<p>А він каже:</p>
	<p>— У мене є ще одна банка.</p>
	<p>— Ану, відкрий.</p>
	<p>Як відкрив він третю банку, та як заграла музика, то захотілося танцювати й самій Царівні.</p>
	<p>— Що ти хочеш, Іване, за цю третю банку? — питає вона.</p>
	<p>— Нічого не хочу, лиш спати на одному ліжку з тобою.</p>
	<p>— Добре, — каже вона, — будеш спати. Але не здумай щось таке, бо голова тобі злетить геть.</p>
	<p>І взяла вона в ту кімнату двоє вартових з голими шаблями. Один стоїть з одного боку ліжка, а другий з другого. Царівна каже:</p>
	<p>— Дивися, торкнешся до мене, то так тобі голова й злетить.</p>
	<p>— Я не погоджуюся з таким ділом, — каже, він, — бо уві сні я можу торкнутися до тебе рукою або ногою. Як я сплю, то розкидаю руки й ноги. І ти мене маєш за це зарубати?</p>
	<p>— Як сонний кинеш руку або ногу, то це нічого, — каже вона.</p>
	<p>І сплять вони, а варта пантрує.</p>
	<p>Іван не спить, лиш робить вигляд, що спить. Та й поклав на неї руку і присунувся ближче. Та й не лежить тихо, а дриґає ногою, ніби щось снить. Вона лежала, лежала, а тоді й відправила варту. І вони спали без варти.</p>
	<p>Встали вони рано, а вона й каже: — Обдурив ти мене, Іване Царевичу. Як у тебе так варить голова, то будеш моїм чоловіком.</p>
	<p>Дала вона йому дванадцять ключів від дванадцяти кімнат і сказала:</p>
	<p>— Можеш відкривати і дивитися у всі кімнати, лиш у дванадцяту не заходь, коли мене не буде дома.</p>
	<p>— Але треба випустити тих людей, які сиділи зі мною в льоху, — сказав Іван. І вона випустила тих людей.</p>
	<p>Поїхала кудись Царівна, а він почав ходити по кімнатах. Та й думає: «Що я буду за хазяїн, як нічого не знатиму про ту дванадцяту кімнату?» І зайшов у ту кімнату. А там був Кащей Безсмертний, прив’язаний ланцюгами. І морила його Царівна голодом, бо вбити його ніхто не міг.</p>
	<p>Зайшов Іван, а Кащей каже:</p>
	<p>— Іване, дай мені відро води, то я тобі прощаю раз. Приніс Іван відро води. Випив Кащей і каже:</p>
	<p>— Давай ще відро.</p>
	<p>І він дав ще відро. Як випив Кащей вдруге, пірвав свої ланцюги і вискочив надвір. А тим моментом і Царівна приїхала. Кащей схопив Царівну і потягнув. Лишився Іван Царевич сам. І рішив він шукати свою жінку, поки не знайде.</p>
	<p>Сів Іван на коня і поїхав. І приїхав до Кащея. А Кащея нема дома. Царівна каже Іванові:</p>
	<p>— Я ж казала тобі, щоб не дивився у ту кімнату. А тепер дуже важко буде визволити мене, бо нема такого, щоб убив Кащея.</p>
	<p>— Давай тікати, — сказав Іван Царевич.</p>
	<p>Сіли вони обоє на коня і почали тікати. Приходить Кащей — Царівни нема. Він іде до свого коня й питає:</p>
	<p>— Де ж Царівна?</p>
	<p>— Царівну взяв Іван Царевич, — каже кінь.</p>
	<p>— То доганяймо їх.</p>
	<p>Сів Кащей на коня і догнав Івана. Відібрав Царівну та й каже:</p>
	<p>— Прощаю тобі, Іване, раз, за те, що ти мені води дав. На другий день Іван Царевич пішов до Кащея. І знову забрав Царівну та й почали тікати. Приходить Кащей — нема Царівни. Знов іде він до коня.</p>
	<p>— Де Царівна?</p>
	<p>— Царівну взяв Іван.</p>
	<p>— Давай доганяти їх, — каже Кащей Безсмертний. Сів Кащей на коня, догнав їх, убив Івана Царевича, а Царівну забрав.</p>
	<p>Над тим полем летіли змії, кумнаття Іванові. Забачили вони на землі вбитого чоловіка. Спустилися, а то Іван Царевич. Два залишилися коло Івана, а один полетів додому за живою водою. Приніс він тої води, покропили Івана, він устав та й не пам’ятає, що з ним сталося, каже, що довго спав.</p>
	<p>— Добре ти спав, — кажуть змії, — якби не ми, заснув би навіки.</p>
	<p>І пригадав Іван, що вбив його Кащей. Просять його змії до себе, а він каже:</p>
	<p>— Ні. Або я живий не буду, або Царівну визволю. І полетіли змії додому.</p>
	<p>Вертається Іван Царевич до Кащея. А того не було дома. Іван каже Царівні:</p>
	<p>— Я піду, а ти спитай Кащея, в чому його сила, як його можна вбити. А завтра я прийду, і ти мені скажеш.</p>
	<p>Приходить Кащей, а вона плаче.</p>
	<p>— Чого ти плачеш? — питає Кащей.</p>
	<p>— Того я плачу, що ти десь ходиш, тебе вб’ють, так, як ти вбив Івана Царевича, а я лишуся сама.</p>
	<p>— Ніхто мене не вб’є. А вона каже:</p>
	<p>— Я не буду плакати, як буду знати, чому тебе не вб’ють. Як ти скажеш, що проти всього маєш силу.</p>
	<p>Що робити Кащею? Почав він їй розказувати.</p>
	<p>— Той уб’є мене, хто знайде брата мого коня.</p>
	<p>— А де ж той кінь?</p>
	<p>— Мама мого коня у лісі під скалою кожного року народжує лошатко. Але там напоготові сидять звірі, і, як вродиться лошатко, зразу його розривають. Якщо знайдеться хто, щоб урятував те лошатко від звірів, то він і зможе мене вбити.</p>
	<p>— Добре, тепер я не буду плакати, — сказала Царівна, — бо ніхто тебе не вб’є.</p>
	<p>Приходить Іван Царевич на другий день, а вона й розказала йому про те лошатко.</p>
	<p>— Як дістанеш те лошатко, то лиш тоді зможеш Кащея вбити.</p>
	<p>— А де ж знайти маму того коня?</p>
	<p>— Іди під ту скалу, і там знайдеш кобилу. Лиш дивись, щоб звірина лоша не розірвала.</p>
	<p>Знайшов Іван Царевич якесь лоша і пішов з ним до тої скали. Як побачив, що народилося в кобили лошатко, то кинув туди своє лоша, а кобилине лошатко вхопив і втік. Прибігла звірина, розірвала лоша Івана Царевича і забралася. А лошатко каже: «Як хочеш, щоб я сильний був, то хоч три рази пусти мене до мами, а потому ми поїдемо, куди скажеш». Пустив Іван лошатко до кобили, та покормила його, і каже лошатко Івану Царевичу: «Я вже дуже сильний. А як ще два рази мене погодує мама, то поїдемо до Кащея». І пустив Іван Царевич лошатко ще два рази до Його мами кобили. «Ну, Тепер, — каже коник, — сідай на мене та й поїдемо до Кащея Безсмертного. Візьмемо Царівну, і ніхто нічого тобі не зробить. Я буду боротися з Кащеєм».</p>
	<p>Приїхали вони до Кащея, забрали Царівну І полетіли з нею попід хмарами.</p>
	<p>Приходить Кащей — нема Царівни.</p>
	<p>— Де ж Царівна? — питає коня.</p>
	<p>— Царівну взяв Іван Царевич. Кащей дуже розсердився.</p>
	<p>— Я його вбив, а він знову тут? Давай доженемо його!</p>
	<p>— Догнати ми його доженемо, — каже кінь, — але Царівни не візьмемо, бо його кінь — мій брат.</p>
	<p>І хоч знав Кащей, що не візьме Царівну, але вирішив доганяти Івана Царевича. Догнав він його, а Іванів кінь каже Івану й Царівні:</p>
	<p>— Ви добре тримайтеся, бо мені доведеться воювати з Кащеєм.</p>
	<p>Піднявся Іванів кінь вище Кащея та як ударив Кащея в голову, то лиш кістки на землю посипалися.</p>
	<p>Спускаються вони на землю. Іван Царевич сідав на Кащейового коня, а Прекрасна Царівна — на Іванового. І поїхали вони додому. І жили вони, і жили, і може, ще й тепер живуть.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p>Іван Царевич і Прекрасна Царівна. Невказані сюжети + Сравнительный указатель сюжетов: Восточнославянская сказка. Составитель Л. Бараг, И. Березовский, К. Кабашников, Н. Новиков. — Л.: Наука, 1979 400і + 3022 (епізод) + 552А. Записано З квітня 1979 року у селі Вашківцях Сокирянського району Чернівецької області від Дьордія Степановича Скаженюка (1907 року народження, молдаванин, родом із села Колінківців Хотинського р-ну. У Вашківцях проживає 30 року Удівець, колгоспний пенсіонер).</p>
			<p>Чарівна квітка: Українські народні казки з-над Дністра. Запис, упорядкування, примітки та словник М. А. Зінчука; Художники: Н. В. Кирилова і П. А. Гулін. — Ужгород: Карпати, 1986. — 301 с: іл.</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Буковини/">Фольклор Буковини</a></li>
	</ul>
</footer>
<!--#include virtual="/-/inc/general__page_end.inc" -->
