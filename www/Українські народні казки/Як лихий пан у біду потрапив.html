<!--#include virtual="/-/inc/general__page_start.inc" -->
<title>Як лихий пан у біду потрапив ☼ Українська народна казка ☼ Народна творчість</title>
<meta name="Description" content="Українська народна казка Гуцульщини «Як лихий пан у біду потрапив» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Як лихий пан у біду потрапив.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Як лихий пан у біду потрапив <br><span class="article__headerDescription">Українська народна казка Гуцульщини</span></h1>
	<p>Був у однім селі дідич. Та й мав собі доброго хлопця-кучера. Але цему кучерови вже надоїло стільки пана возити. А що мав робити? Як пан казав, так мусив робити. Каже одного разу кучер панови:</p>
	<p>— Скрізь ми вже проїхали і все бачили. Але є в однім місці така природа файна, такі пташки файні, що не можна налюбуватися.</p>
	<p>Дідич дуже зрадів це видіти й послухати та й каже кучерови:</p>
	<p>— Поїдем.</p>
	<p>Вибрав дідич день — а то була неділя — та й каже кучерови:</p>
	<p>— Впрягай коні.</p>
	<p>— А ви, пане, беріть грошей на дорогу.</p>
	<p>— Нащо грошей? — каже пан. — Ми на купецтво не їдемо.</p>
	<p>— А, пане, по дорозі знайдуться такі люди, що їм треба приплатити, аби вони пропустили на ту природу подивитися.</p>
	<p>Пан каже:</p>
	<p>— Ми не їдемо в другу державу, ми по своїй державі їдемо. А в нас за таке не платиться.</p>
	<p>— Е, пане, є такі люди, що можуть примусити заплатити. Та й де подіємося, як ми в таких лісах будемо?</p>
	<p>І взяв пан у кишеню грошей.</p>
	<p>Сів пан у бричку, їдуть, їдуть, зближаються до лісу. Нараз при дорозі вилазить старенька бабця з рівця. Та й спирає кучера:</p>
	<p>— Стань, хлопче. Озми мене в бричку та й підвези кавальчик. Дивись, які в мене ноги в ранах. Я підбилася, бо боса йшла.</p>
	<p>Каже кучер:</p>
	<p>— Кажіть панови. Панські коні і панська бричка, а я слуга. Пан каже бабі:</p>
	<p>— Йди ти, огидо, геть. Сором мені, би я тебе брав у бричку. Та й сказав кучерови:</p>
	<p>— Жени коні вперед.</p>
	<p>А та бабка ззаду чіпнулася за бричку, що пан і не замітив. Та й їдуть усі разом. Проїхали кавалок дороги, з рівця вилазить дідок старенький. І також просить пана, би приймив його під’їхати. Пан каже.</p>
	<p>— Маєш, друга огида чіпляється до мене. Гони, Іване, коні вперед. А дідок також чіпнувся за бричку коло бабки та й їде. А пан того не увидів.</p>
	<p>Заїхали в ліс. А в лісі, знаєте, дорога для брички дуже вузенька. То лиш тільки люди проходили тою стежкою. Аж тут нараз показалася широка, файна й весела дорога. І великі милі в’їхали вони лісом.</p>
	<p>Дало панови в цім лісі великий страх. А кучер веселий. Співає, свище, мов би в парку їхав. Пан каже кучерови:</p>
	<p>— Завертай коні, додому вертаємо. Кучер каже:</p>
	<p>— Не можу, пане, сперти коні, вони йдуть чимраз буйніше. Пан перештрик на місце кучера та й узяв самий у руки лі́ци&nbsp;<sup>*</sup>. Та й обернув коні. Коні вбернулися на ту дорогу, відки вони приїхали, а то вже нікуди не поїдеш, бо сама скала. Пан каже:</p>
	<p>— Рятуй, Іване, мене відци.</p>
	<p>— Я вже не годен вас порятувати. Ви немилосердний чоловік. Ви не взяли по дорозі ту бабу нещасну та й того діда, у котрих були ноги підбиті дорогою. І ще й назвали їх огидами. Що вони вам були винні?</p>
	<p>А дід з бабою все чують, що кучер говорить. Каже дід потихоньку до кучера:</p>
	<p>— Ти милосердний, хлопче, чемний. Ми цего пана затримуємо тут і беремо його з собою. Тобі отворяємо файну дорогу. Сідай собі в бричку та й їхай почерез цей ліс на інше село. Твої коні, твоя бричка та й панські гроші твої. А пан наш. Ми його беремо до свеї печери. Він буде жити в нас в огидній хаті, а не в панських покоях. Більше йому не видіти нанських покоїв, як свині неба.</p>
	<p>Кучер поїхав собі селами, проминув не одно село. Пан навіть добре не увидів, як микнув кучер від него.</p>
	<p>А пана дід та й баба взяли попід ручки, як у парк його вели. І завели в свою печеру. А пан каже до них:</p>
	<p>— Де це я находжуся?</p>
	<p>А дід з бабою йому кажуть:</p>
	<p>— Ти, пане, находишся в огиді.</p>
	<p>І зарикав пан тяжко, бо не видко було йому білого світу, а лиш тільки кавальчик неба. Не чув він ні пташок, щоб співали, та й ніяких звірів не видів. Лиш тільки видів муки свої тяжкі.</p>
	<p>А тот кучер поселився собі в однім селі, поставив хату файну, справив собі файне весілля, має жінку файну, файно жиють. Можливо, що й сьогодні жиють, якщо не повмирали. А пан теж, може, ще жиє, якщо привик до біди.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__footnotes">
			<p><sup>*</sup> Лі́ци — віжки.</p>
		</div>
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Хутір Калинки́, Косівського району, Івано-Франківської області 22 березня 1986 року Колобейчук Григорій Дмитрович (народж. 1930)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Гуцульщини/">Фольклор Гуцульщини</a></li>
	</ul>
</footer>
<!--#include virtual="/-/inc/general__page_end.inc" -->
