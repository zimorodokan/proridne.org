<!--#include virtual="/-/inc/general__page_start.inc" -->
<title>Наймит-віщун ☼ Українська народна казка ☼ Народна творчість</title>
<meta name="Description" content="Українська народна казка Бойківщини «Наймит-віщун» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Наймит-віщун.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Наймит-віщун <br><span class="article__headerDescription">Українська народна казка Бойківщини</span></h1>
	<p>Був господар, добре господарював, але тяжко йому господарка йшла, бо в него слабувала жінка. Він казав, що треба наймити до коней слугу. Але жінка заперечувала: — Нащо нам чужа людина? Будемо якось сами. Я коло хати ще можу трохи робити. Ти поїдеш, а я буду робити коло хати, кілько зможу. Будемо сами мучитись.</p>
	<p>А вона так говорила, бо до неї ходив ксьондз. Але чоловік увидів, що йому тяжко: він усе був розтривожений. Куди поїде, все спішить додому, бо дома жінку слабу лишив. І куди він їде, все питає, чи нема десь такого порядного хлопця, щоб наймився в него служити.</p>
	<p>А в однім селі був безрідний хлопака. Сказали йому, що в такому-то селі господар питає наймита. Зібрався він і йде в те село. Ходив цілий день по тому селу і того господаря не найшов. І був він навіть у него в хаті, але господаря дома не було, а господиня сказала, що наймита не треба. Бо до господині ходить ксьондз, і наймит буде їй заважати. Та й пішов хлопець з того села геть.</p>
	<p>А той господар куди їде, то все про наймита питає. Він не знає, що наймит уже був у него на подвір’ю, але ґаздиня йому не призналася. А до того хлопаки знов дійшло, що в тому селі господар питає наймита. І знов йде він у того село. Ходить по селі, трафив на того господаря і сего разу застав його дома. Каже:</p>
	<p>— Господарю, ви питаєте наймита?</p>
	<p>Господар втішився, увидів, що файний хлопака, та й каже:</p>
	<p>— Питаю.</p>
	<p>— Як ви питаєте, то я у вас буду наймит.</p>
	<p>— А на кілько ти хочеш наймитися?</p>
	<p>— Доки не почнуть вівці паруватися.</p>
	<p>— То добре. Якщо ти будеш добре служити, я тобі файно заплачу. Той наймит був віщун, але він про то не зізнається. І говорить:</p>
	<p>— Господарю, я буду деколи безатися, аби-сте ви проти не були. То все тоді буде, як будуть їсти коні.</p>
	<p>Ґазда подумав: «Тоді роби собі, що хочеш, ти мені заважати не будеш». Договорилися вони, і залишився він служити.</p>
	<p>Господарюють вони, почалася оранка, пішли в поле орати. Орали до обіду, а тоді дали коням їсти. Хлопець говорить господарю:</p>
	<p>— Я пішов.</p>
	<p>— Іди.</p>
	<p>— Я прийду, як коні попоїдять.</p>
	<p>Хлопець молодий, бігом біжить додому. Він поперед хати, а ксьондз у хаті, він зразу до хати не йде, а йде у стайню. Але ґаздиня його увиділа. Говорить ксьондзови:</p>
	<p>— Тобі треба сховатися, бо слуга прийшов. Іди на під у пір’я. Підойми догори міхи, а сам на дно в сусік. То буде найкраще сховище.</p>
	<p>Ксьондз сховався. Слуга знав, що він уже сховався, бо віщував, і йде до хати. Вона розстогналася і легонько говорить:</p>
	<p>— Синочку, чо’ ти прийшов?</p>
	<p>— Господар казав, що ви слабі. Та я й сам вижу, що слабі. Я через то й прийшов, аби щось помогти вам. У вас пір’я віддавна стоїть на поді. Треба його перебрати, аби було на вас легше.</p>
	<p>А там під міхами було пір’я розсипне. Слуга підняв міхи догори, взяв добру палицю. Розсипне пір’я обліпило ксьондза. Слуга почав то пір’я перебивати, бо в нім порох є. Перебив, перебив, вибив ксьондза добре, міхи зложив і бігом д’ґазді. Приходить, коні вже доїдають овес</p>
	<p>Ґазда питає:</p>
	<p>— Де ти, Михаську, був? Чо’ ти не відпочив собі трохи? Він говорить:</p>
	<p>— Ґаздиня слаба. Треба й ґаздини щось помогти.</p>
	<p>Ґазда задумався. «Ти такий порядний слуга, треба до тебе так підходити, аби тебе наймити надовго». Встали й оруть до вечора.</p>
	<p>Увечір приїжджають на подвір’я, слуга випрягає коні. Спокійно, ніхто нікому нічо’ не говорить, відпочили до ранку, а вранці збираються знов іти орати. Приїхали на поле, оруть до обіду. Щось там поїли, і він знов побезався. Прийшов на подвір’я, іде поперед хати в стайню, а ксьондз у хаті. Увиділи його, і каже ксьондз:</p>
	<p>— Де мені ся діти?</p>
	<p>— Іди до тої великої бочки. В ній — вовна, ти на себе й кинеш. Слуга заміркував, що ксьондз уже сховався, та й до хати. Ґаздиня застогнала, бо вона «слаба», і каже:</p>
	<p>— Синочку, чо’ ти прийшов?</p>
	<p>А на кухни стоїть окріп гарячий, бо ґаздиня варила ксьондзови їсти. Наймит каже:</p>
	<p>— Ґаздине, у нас вовна нескубена. Найперше треба її попарити. Ґаздиня говорить:</p>
	<p>— Не треба. Я поскубу помалу й непарену.</p>
	<p>— Ґаздине, вас буде порох душити, бо ви слабі. Треба найперше попарити.</p>
	<p>Поніс той баняк з окропом і вилив окріп у бочку, в ту вовну. Та й пішов на поле д’господареви. Приходить, коні вже доїдають.</p>
	<p>— Де ти був, Михаську?</p>
	<p>— Господарю, в нас ґаздиня слаба, треба їй щось помогти. Вовна в нас не парена. А непарена вовна не буде скубтися. Найперше треба попарити.</p>
	<p>Ґазда подумав: «Як ти такий порядний слуга, то вже від мене не підеш». Коні попоїли, і вони пішли орати.</p>
	<p>Оруть до вечора, увечір їдуть додому. Приїхали, слуга випрягає коні, робить все у стайні коло худоби і в стодолі. Ґазда входить до хати й каже:</p>
	<p>— Жінко, це такий слуга, що такого ще ні в кого не було. А ґаздиня питає:</p>
	<p>— Ще вівці не паруються?</p>
	<p>— А чо’ ти питаєш?</p>
	<p>— Та бо він лиш доти має бути.</p>
	<p>— Жінко, як він такий буде й далі, то буде й далі наш. Ґаздини то не по душі.</p>
	<p>Ідуть орати третій день. До обіду оруть, в обід дали коням їсти, з’їли щось там сами.</p>
	<p>— Ґаздо, я пішов!</p>
	<p>— Та йди.</p>
	<p>Слуга поперед хати — ксьондз знов у хаті.</p>
	<p>— Де мені ся діти?</p>
	<p>— В сінях є шкіра з барана. Іди в загороду поміж вівці і накинь на себе ту шкіру.</p>
	<p>Слуга заміркував, що ксьондз уже сховався, і йде до хати. Ґаздиня говорить:</p>
	<p>— Михаську, чо’ ти прийшов? Чо’ ти собі не відпочинеш?</p>
	<p>— Ґаздине, я би відпочив, якби ви не слабі. Треба й дома щось помогти.</p>
	<p>— Та що будеш помагати, Михаську?</p>
	<p>— Ґаздине, вівці не пили. Треба напоїти вівці.</p>
	<p>— Михаську, я помалу сама напою.</p>
	<p>— Ґаздине, що би я у вас за слуга був, аби ви самі вівці напували? Слуга палицю в руки, відкриває кошару і випускає вівці, аби пили.</p>
	<p>Річка недалеко. Вівці скоро йдуть, а ксьондз у баранячій шкірі задній, не може так скоро йти. А слуга його добре палицею вибив, вівці напилися, і заганяє він їх до кошари. Кошару запер — і на поле. Приходить — коні доїдають. Ґазда говорить:</p>
	<p>— Де ти був. Михаську?</p>
	<p>— Господарю, в нас ґаздиня слаба, треба й їй помогти. Я вівці напоїв.</p>
	<p>Йой-йой-йой! Ґазда так зрадів! То ж такий порядний слуга, що такого нема ні в кого.</p>
	<p>І оруть вони знов до вечора. Ввечір приїжджають додому. Слуга, як усе, випрягає коні, заводить до стайни, порається в стайні. Та й заходить до хати.</p>
	<p>А вранці встають і збираються знов іти орати. Оруть до обіду, в обід говорить слуга господарю:</p>
	<p>— Вдягайте штани і перевидайте через коня, бо в священика є рябий кінь. Аби й у нас був рябий, то ми нині будем варену їду їсти.</p>
	<p>Ґаздиня добре не знає, де їх поле, бо вона «слабує» роки. Ксьондз розказав їй, куди піде орати, то й вони пішли орати ближче до ксьондзової ниви. Так нарадив наймит.</p>
	<p>Відпочивають вони, ґаздиня несе ксьондзови їсти і попадає не до ксьондза, а до них, бо в ксьондза кінь рябий і вони зробили рябого.</p>
	<p>Ґаздиня приходить ід’ним, розкладає їду і каже, що здоровля не має.</p>
	<p>Ґазда жалує її:</p>
	<p>— Чо’ ти несла їсти, як ти слаба?</p>
	<p>— Та нічого. Хоть попоїсте теплого. Їдять вони. Каже слуга:</p>
	<p>— Господарю, десь тут недалеко ксьондз оре. Ґаздиня говорить:</p>
	<p>— Як недалеко, то я туди буду йти та й йому щось дам їсти.</p>
	<p>— Де ви слабі будете йти? Я понесу сам.</p>
	<p>І поніс він пироги. Біжить, розламує пиріг і кидає на той бік і на той бік доріжки. Прибігає т’ксьондзови та й каже:</p>
	<p>— Отче, казав ґазда, що вас зарубає: ви йому щось винні.</p>
	<p>— То неправда, що я йому винен.</p>
	<p>І наймит вернувся ід’господареви. Та й каже:</p>
	<p>— У ксьондза плуг зіпсувся. Казав, аби-сте пішли йому направити. Ґазда сокиру в руки і бігом ід’ксьондзови. Біжить і тоти пироги підбирає, що слуга розкидав. А ксьондз дивиться і думає: «То правда, що слуга казав». Та й говорить:</p>
	<p>— Недоста сокири, а він ще й каміння збирає на мене. І зачав ксьондз тікати. Ґазда кричить:</p>
	<p>— Отче, не тікайте, заждіть! А ксьондз каже:</p>
	<p>— Треба дурного, аби на таке чекав.</p>
	<p>І тікає далі. Ґазда увидів, що то неважна справа, і вернувся. А ґаздиня збирає тото все і йде додому. Вона «слаба», вона дуже помалу йде. Слуга каже:</p>
	<p>— Господарю, трошки відпочиньте, а я собі победзаю.</p>
	<p>І бігом на роздоріжжя. Там були липи, а між липами — хрест, і туди буде йти ґаздиня. Слуга розібрався до голого і став за хрест. Ґаздиня йде і перед хрестом хреститься, а він там рушається. Вона й питає:</p>
	<p>— Хто ви такий? Слуга говорить:</p>
	<p>— Я святий. Що хто хоче, можу помогти. Що вам помогти?</p>
	<p>— Я би хотіла, аби слугу знищити та й ґазду.</p>
	<p>— Ідіть додому, варіть пироги, та й юшку, та й кашу. Як вони ввечір приїдуть, аби-сте найперше дали їм пироги їсти, то вони зразу оглухнуть. За пирогами дасте юшку, і вони осліпнуть. А тоді дасте кашу, і вони розпукнуть.</p>
	<p>— Святий, а що вам за тото, що ви мене так порадили? — Моліться богу.</p>
	<p>Вона пішла додому і робить, як «святий» сказав. А слуга вернувся на поле, і стали орати. Оруть до вечора, ввечір плуг на віз і додому. Слуга говорить:</p>
	<p>— Ґаздо, би ви так робили, як буду робити я, і так говорили, як я буду говорити.</p>
	<p>Ґаздиня розказала ксьондзови, як вона має робити. Ксьондз прийшов і вже жде. Слуга приїхав і випрягає коні. Запоралися і йдуть оба з ґаздою до хати. А як ішли до хати, взяли з городу по диневи, поставили собі під паски і приперезалися пасками. Увійшли до хати, ґаздиня рихтує на стіл їду. Подала пироги.</p>
	<p>— Їжте.</p>
	<p>Їдять вони пироги, і каже слуга:</p>
	<p>— Я недочуваю. А ґазда й собі:</p>
	<p>— І я недочуваю. Дає вона юшку:</p>
	<p>— Беріть їжте юшку.</p>
	<p>Вони мовчать, бо «не чують». Слуга каже:</p>
	<p>— Я цілком оглух. А ґазда й собі:</p>
	<p>— І я цілком оглух, Їдять юшку. Слуга каже:</p>
	<p>— Я осліп, не вижу. Ґазда говорить:</p>
	<p>— Та й я не вижу.</p>
	<p>Вона дає кашу та й кричить до вуха:</p>
	<p>— Беріть їжте ще кашу!</p>
	<p>А вони вже «не чують», «не видять» і їдять собі кашу. З’їли трохи каші і попереверталися. Перевернувся слуга, а відтак — ґазда. А ґаздиня відчинила двері і говорить до ксьондза:</p>
	<p>— Ходи до хати, вже все готово. Ксьондз увійшов, копнув слугу і каже:</p>
	<p>— Вже мене більше бити не будеш! Та й говорить до ґаздині:</p>
	<p>— Іди внеси залізо. Запечемо їх.</p>
	<p>Запекли залізо і в дині запхали одному й другому. А то і в того, і в того засипіло. Ксьондз говорить:</p>
	<p>— Грішники!</p>
	<p>І каже до ґаздині:</p>
	<p>— Тепер ми собі будемо вже безпечно. Ми все боялися, а тепер нема чого боятися. Ти будь вівцею, а я буду бараном.</p>
	<p>Узяли вони на себе баранячі шкіри, вона зігнулася, яко вівця, а він, яко баран. Та й бляє вона: «Бе-е-е!» А він грубо: «Ву-у-у!» А слуга схоплюється.</p>
	<p>— Ґаздо, я наймився лише до того часу, доки вівці будуть паруватися. Заплатіть мені, і я пішов!</p>
	<p>Ґаздиня зі страху дістала розрив серця, а ксьондз зумів утекти. Ґазда слузі заплатив, і він пішов додому. І на тім конець.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Красне, Рожнятівського району, Івано-Франківської області 20 жовтня 1994 року Петриній Лодомир Васильович (1926 року народження)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Бойківщини/">Фольклор Бойківщини</a></li>
	</ul>
</footer>
<!--#include virtual="/-/inc/general__page_end.inc" -->
