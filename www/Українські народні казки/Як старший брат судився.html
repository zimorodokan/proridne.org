<!--#include virtual="/-/inc/general__page_start.inc" -->
<title>Як старший брат судився ☼ Українська народна казка ☼ Народна творчість</title>
<meta name="Description" content="Українська народна казка Покуття «Як старший брат судився» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Як старший брат судився.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Як старший брат судився <br><span class="article__headerDescription">Українська народна казка Покуття</span></h1>
	<p>Мав оден господар трьох синів. Але оден з них був трохи не в своїм розумі. Не таки дурний, але не дуже розумний. Це був найменший син. Вони вже парубочили собі. І оженився старший син. І ґаздує, а ті нежонаті разом з ним живуть. Приходить пора, що й середущий хоче ся женити. Оженився він, але вже на боці жив, на другі ґосподарці. А цему третьому, що не має доброго добитку, люди кажуть:</p>
	<p>— А ти чого ся не жениш? А він каже:</p>
	<p>— Я хочу женитися і буду женитися.</p>
	<p>Та й жениться він. Та й веде жінку в хату, де він ся родив, а старший брат не зволяє, аби він тут жінку приводив. Та й він крутився коло батька, а жінка коло своїх батьків сиділа. А тут тато його заслаб і вмер.</p>
	<p>Але як тато вмирав, то лишив цему дурному синови файного коня. Файніщого, як решта його коней. І той хоче брати свого коня, а старший не дає. Каже:</p>
	<p>— Бери собі другого.</p>
	<p>— Нє, я таки цего хочу. Того, що мені тато відказав.</p>
	<p>І до того дійшло межи ними, що хоть наполовині рубай цего коня. Старший каже коня продати та й поділитися грішми, а дурний нічого не хоче, тільки хоче цего коня, що тато йому лишив. До того в них дійшло, що найменший подає старшого брата в суд. Бо ніяк межи ними інакше згоди не може бути.</p>
	<p>Судилися вони пару років, так, що старший брат продав кавалок поля на судову справу. Дає адвокатови гроші. До того дійшло, що жінка-розумного брата сказала:</p>
	<p>— Я тебе лишаю, бо ти же два морги поля продав, і з цего нічого не виходить.</p>
	<p>Уже не сидить жінка із старшим.</p>
	<p>Хотіли люди купити в дурного коня, а він ніяк не хоче продати.</p>
	<p>— Це мені тато відказав, і я хочу мати цего коня. Іде старший брат до того адвоката і каже:</p>
	<p>— Що ж це таке?</p>
	<p>Каже адвокат:</p>
	<p>— Сідайте. Він сів.</p>
	<p>— Ну як там?</p>
	<p>— Уже я правдуюся два роки, і нічого з того нема, жінка мене лишила через те, діти плачуть. А в него нічого не коштує, і він собі коня тримає далі.</p>
	<p>Адвокат дає йому п’ятдесять левів, аби він купив собі убрання. А таке вбрання не хто-будь носить. І каже:</p>
	<p>— Ідіть у головний склеп у місті, і кажіть тим продавцям, най вам дадуть першорядне вбрання, яке коштує п’ятдесять левів.</p>
	<p>Прийшов він до склепу і каже продавцеві:</p>
	<p>— Дайте мені таке-то вбрання, котре коштує п’ятдесять левів.</p>
	<p>А той продавець мусить лізти нагору по драбинці, аби здоймити і показати йому то вбрання. Поліз той, здоймив убрання — файне вбрання. Дивиться він та й не бере вбрання, але дивиться, де той гроші кладе. Продавець поклав гроші в шухляду та й відвернувся, а той витяг шухляду та й до грошей. Але казав йому адвокат, щоб він грошей не брав ніц, лишень показував, ніби-то він напихає в пазуху тих грошей. Аби продавець то видів.</p>
	<p>І продавець уздрів, що він набив у пазуху грошей і запер шухляду. Шухляда заперта, а убрання, то, що він обзирав, лежить. Та й у двері й пішов. І костюм не брав! Продавець не дивиться в шухляду, чи там є гроші, чи нема, а біжить за ним та й кричить:</p>
	<p>— Ловіть злодія, він мені касу обікрав!</p>
	<p>А адвокат тому казав: «Ти біжи просто до мене, до мого помешкання». Він прибіг до адвоката, а адвокат каже:</p>
	<p>— Добре, що ти сюди забіг. Мені тебе тут треба.</p>
	<p>А продавець біг за ним і забіг за ним до адвоката. Адвокат питає:</p>
	<p>— Що є?</p>
	<p>— Цей чоловік обікрав у мене касу.</p>
	<p>— А як?</p>
	<p>А той оповідає:</p>
	<p>— Так і так. Купував він у мене вбрання, і вбрання не взяв, лиш витяг шухляду і забрав гроші.</p>
	<p>Адвокат каже:</p>
	<p>— Добре. А ніде він не забігав?</p>
	<p>— Нє, просто до вас побіг, він повну пазуху набив грошей паперових.</p>
	<p>Тоді каже адвокат так:</p>
	<p>— Цего чоловіка зараз будем розбирати і шукати грошей. І робим з вами таку заліжку. Як у него є гроші, то будем його судити. А як нема, то з вас тисяча левів.</p>
	<p>Завели того чоловіка до кімнати, розібрали його до голого — нема коло него ніяких грошей, лишень одна срібна корона, що він мав коло себе з дому.</p>
	<p>Тоді каже адвокат:</p>
	<p>— Пане добродію, треба вам принести тисячу левів, бо ви програли. Ви мені дайте до каси.</p>
	<p>І старший брат пішов додому. Але адвокат сказав йому, аби він за тиждень прийшов до него.</p>
	<p>Перейшов тиждень, старший брат приходить до адвоката на пораду. Та й каже адвокат йому так:</p>
	<p>— Ідіть до того самого склепу і кажіть, най вам здоймуть дороге вбрання.</p>
	<p>Прийшов він до того самого продавця та й каже здоймити йому вбрання. Продавець здоймає вбрання, а цей відсунув шухляду і набрав у пазуху багато грошей, і шухляду запер та в двері і втікає. І сам кричить:</p>
	<p>— Ловіть злодія!</p>
	<p>І біжить проста до того адвоката. А продавець уздрів, що він до того самого адвоката побіг, та й не йде за ним, бо він має дати тисячу левів. Вертається до склепу, дивиться до шухляди — нема грошей. Пропало.</p>
	<p>Балакає старший брат з адвокатом, а той йому каже:</p>
	<p>— Ви правдувалися зі своїм братом. Не хотіли-сте признати, що він тагже син у свого тата і йому тагже належалося. А ви хотіли, щоби лишень ви мали, а той дурний, то йому не треба нічо’.</p>
	<p>Забрав адвокат від него всі гроші та й каже:</p>
	<p>— Ці гроші є за мій розум.</p>
	<p>І дав йому на морг поля, і так вони розв’язалися. Приніс він гроші на морг поля, і жінка вернулася до него. А кінь так і лишився меншому братови.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Підвисоке, Снятинського району, Івано-Франківської області 11 квітня 1987 року Навчук Микола Андрійович (1903)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Покуття/">Фольклор Покуття</a></li>
	</ul>
</footer>
<!--#include virtual="/-/inc/general__page_end.inc" -->
