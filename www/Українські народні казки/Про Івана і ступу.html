<!--#include virtual="/-/inc/general__page_start.inc" -->
<title>Про Івана і ступу ☼ Українська народна казка ☼ Народна творчість</title>
<meta name="Description" content="Українська народна казка Полтавщини «Про Івана і ступу» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Про Івана і ступу.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Про Івана і ступу <br><span class="article__headerDescription">Українська народна казка Полтавщини</span></h1>
	<p>Жили три брати. Двох звали Кіндрати, а третій — Іванушка-дурачок. Померли в них батько й мати. Стали вони їх поминати. Пішли старші брати на базар. Купили бочку горілки, бочку вина і бочку пива. Привезли додому і кажуть Іванові:</p>
	<p>— Ми підемо ще на базар. А ти лишайся вдома, куплене стережи.</p>
	<p>Пішли брати, а Іван сидів, сидів, захотілося йому пити. Ходить кругом бочок, бачить, що на них щось написано, а прочитати не вміє. Спробував відкрутити один кран — не подужає, взяв він молоток, збив кран — полилось на долівку. Попробував Іван, а то горілка, перейшов до другої бочки, збив кран, попробував — вино. Аж у третій бочці пиво знайшов. Напився, а решта пива на долівку вилилась.</p>
	<p>Приїхали брати додому з базару, дивляться: у хаті по кісточки налито горілкою, вином, пивом, а Іванушка холоші позакачував і бродить.</p>
	<p>— Що ти наробив, дурню?!</p>
	<p>— А як мені пити захотілося, — каже Іван, — пиво ледве знайшов. Зате холоші не замочив.</p>
	<p>Розсердились брати і кажуть:</p>
	<p>— Іди тепер ти на базар, а ми дома сидітимемо. Купиш м’яса, масла, сиру, горшків та покришок, щоб було в чому обід варити.</p>
	<p>Узяв молодший брат гроші, корзинку, палицю, щоб від собак оборонятися, бо дуже їх боявся, і пішов. Прийшов на базар, купив м’ясо, масло, сир, склав у корзинку. Купив і горшків та покришок, а складати їх нікуди. Думав він думав, а тоді попробивав горшки і покришки, нанизав їх на ціпок, закинув на плечі і пішов додому.</p>
	<p>Іде-іде, бачить: під лісом собачі кості лежать, зубами на нього світять. Злякався Іван кинув туди м’ясо:</p>
	<p>— На, — каже, — та не гарчи!</p>
	<p>І пішов далі. Прийшов до мосту через річку. Люди переходять, а він боїться. Тріщини на дошках роздивляється. А тоді вийняв сир і масло, ті тріщини позамазував і перейшов місток.</p>
	<p>Прийшов Іван додому. Брати питають:</p>
	<p>— Все купив?</p>
	<p>— Усе, — каже.</p>
	<p>— А де ж м’ясо?</p>
	<p>— Ох, там під лісом собака лежить, страшний, зуби вишкірив. Прийшлось віддати м’ясо, щоб не покусав.</p>
	<p>— Та той собака вже три годи, як здох, а ти м’ясо кісткам викинув! А де ж сир та масло?</p>
	<p>— Ох, братці, побоявся я місток переходити, бо дошки старі, всі в тріщинах, так я позамазував сиром та маслом та й перейшов.</p>
	<p>— Тю, дурню! По тому містку підводи їздять, а ти перейти боявся!</p>
	<p>Розсердився Іван, поліз на піч спати. А брати сіли радитися, як далі їм з таким дурнем жити. Та й надумали утекти від нього. Зібрали речі в два мішки і змовились: рано, як тільки півні перші заспівають, встати, мішки забрати та й утекти. Хай сам живе, як зможе.</p>
	<p>А Іван те підслухав. Коли брати зібрали мішки й поснули, він з одного мішка тихенько все викидав, сам заліз туди і ступу з собою взяв, та й сидить тихенько.</p>
	<p>Ось заспівали перші півні. Схопились брати Кіндрати, мішки на плечі і тікати. Біжать, а Івана в мішку ступа товче. Не витримав він та й просить тихенько:</p>
	<p>— Братці, підождіть...</p>
	<p>Почули Кіндрати, думають: «Почув, як ми тікали, та доганяє.» І ще швидше біжать. А ступа ще дужче товче. Іван голосніше гукає:</p>
	<p>— Братці, підождіть!..</p>
	<p>— Ох, доганяє вже! — злякались брати.</p>
	<p>Та ну ще швидше бігти. Не витримав Іван, бо таки добре ступа його по лобі луснула, та як крикне:</p>
	<p>— Братці, та підождіть!!!</p>
	<p>Стали брати, кинули мішки. Дивляться, вилазить з мішка Іванушка-дурачок і ступу виймає. Нічого робити, треба додому вертатись. «Не такий він і дурень, — думають, — раз до такого додумався.»</p>
	<p>— А нащо ж ти, — питають, — хоч ступу ту з собою брав?</p>
	<p>— А-а-а, пам’ятаєте, як тато й мама живі були, у ступі пшоно товкли та кашу варили? Добра каша була?</p>
	<p>— Та добра, — кажуть.</p>
	<p>— Ну, я і взяв.</p>
	<p>Ідуть брати додому. Дорога через ліс. Застав їх там вечір. Треба десь ночувати. Старші брати й кажуть:</p>
	<p>— Поліземо ночувати на дерево, щоб нас вовки не з’їли.</p>
	<p>Знайшли високого дуба. Кіндрати першими полізли, а Іванушка за ними лізе і ступу за собою тягне.</p>
	<p>— Та покинь ступу внизу, її вовки не їстимуть. Нащо ти її тягнеш?</p>
	<p>— А-а-а, пам’ятаєте, як ...</p>
	<p>— Та добра, — кажуть.</p>
	<p>— Ну от я й тягну.</p>
	<p>Вилізли на дуба, сіли втрьох на товсту гілляку і стали дрімати. Коли чують, прийшли під того дуба розбійники. Розклали вогонь, стали кашу варити. Полякались брати. А Іванушка шепче:</p>
	<p>— Ой, братці, ступу впущу...</p>
	<p>— Та держи, дурню, бо почують розбійники, то нас повбивають!</p>
	<p>— Ой, братці, ступу впущу...</p>
	<p>— Та держи ж! Нащо ти її брав? — шепчуть сердито.</p>
	<p>— А-а-а, пам’ятаєте, як тато й мама живі були, у ступі пшоно товкли та кашу варили? Добра каша була?</p>
	<p>— Та добра, держи вже.</p>
	<p>Аж тут не вдержав таки Іванушка ступу. Аж загула вона та прямо в казан. Казан упав у вогонь, а гаряча каша й іскри на розбійників. Ті полякалися, що на них кара Божа з неба впала. Порозбігались по лісу далеко.</p>
	<p>А брати тоді з дуба злізли, кашу, що в казані лишилась, поїли та й додому пішли. І стали жити-поживати та добра наживати.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>29 (4903). Про Івана і ступу. СУС 1691+1653. Записала Гейко Дарина 2008 року. Михайлик Петро Демидович (1921). Полтавська область, Полтавський район, Мачухи</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Полтавщини/">Фольклор Полтавщини</a></li>
	</ul>
</footer>
<!--#include virtual="/-/inc/general__page_end.inc" -->
