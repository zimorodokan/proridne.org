<!--#include virtual="/-/inc/general__page_start.inc" -->
<title>Про файну дівку і не дуже файну ☼ Українська народна казка ☼ Народна творчість</title>
<meta name="Description" content="Українська народна казка Гуцульщини «Про файну дівку і не дуже файну» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Про файну дівку і не дуже файну.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Про файну дівку і не дуже файну <br><span class="article__headerDescription">Українська народна казка Гуцульщини</span></h1>
	<p>Був ґазда, мав одного хлопця. Та й той хлопець виріс, мав вісімнадцять років. Та й каже він мамі: — Я би хотів женитися.</p>
	<p>Та каже раз, та другий раз. Та все мамі, а не дєдєви. А одного вечора каже мама до дєді:</p>
	<p>— Хлопець хоче женитися. Може би, ми його оженили? То нам би легше було. Було би кому робити.</p>
	<p>А дєдя каже:</p>
	<p>— Та де женити його? Хлопець ще молодий, хай учиться якоїсь практики.</p>
	<p>А хлопець каже:</p>
	<p>— Я знаю всю роботу, що ви знаєте. А що ви за практику таку маєте, як ви вже старі?</p>
	<p>— Я тобі завтра скажу. Другої днини каже дєдя:</p>
	<p>— Бери на курмей вівцю, веди на базар, продай, накупи дрібности і цю саму вівцю додому приведи.</p>
	<p>А хлопець каже:</p>
	<p>— Тату, таке говорите, ніби вам у голові щось побракувало. Як можна таке зробити?</p>
	<p>А старий такий був натуристий, що як до хлопця пустився, хлопець мусив тікати. Та пішов до мами і розказує їй це. А мама каже:</p>
	<p>— Та хіба тато удурів. Де таке може бути? Іду тікати на него. Чого він таке дурне каже?</p>
	<p>— Не йдіть, бо він так штрикне до вас, як до мене. Я беру вівцю і йду, — каже хлопець.</p>
	<p>А мама сказала:</p>
	<p>— Жени ту вівцю та продай, та купи, що треба. Старий буде трохи гікати та й утихомириться.</p>
	<p>Хлопець каже:</p>
	<p>— Ні, мамо, я беру вівцю, продам її та й піду в світ. Та й буду там рік. А в рік вийду.</p>
	<p>— Та ти би пішов на рік і тебе рік не було, ти би мене живцем у землю загнав.</p>
	<p>Та й він погнав ту вівцю з великою журою. Іде він одним селом, другим, іде третім. Та й усе журиться: «Як я маю з цего вийти?»</p>
	<p>А там дівки несли на коромислах воду. Та й одна дівка дуже файна, а одна страшна. Та й стали вони збоку дороги та й собі щось говорять. А він іде попри них. Та трошки проминув їх та й каже:</p>
	<p>— Слава Йсу!</p>
	<p>А дівки в сміх з него, що він не сказав при зустрічі, але проминув. А він собі думає: «Дівки думають, що я їх на збитки&nbsp;<sup>*</sup> мав». Та обернувся до них і каже:</p>
	<p>— Якби ви мали таку журу, як я, то й вам би довелося, що ви би сказали «слава Йсу» поминувши.</p>
	<p>— Та що ти за журу маєш? — запитали вони в него.</p>
	<p>— Тато мене післав з вівцею, щоби я продав її і накупив собі дрібности, і назад цю вівцю додому вигнав.</p>
	<p>А файна дівка каже:</p>
	<p>— В тебе тато якийсь дурний. Як же так зробити? А та страшніша сказала:</p>
	<p>— А ти вмієш вівцю стригти?</p>
	<p>— Вмію.</p>
	<p>— А що треба в хату купити?</p>
	<p>— Та, — каже, — треба купити мила, соли, нафти, сірників — дрібности.</p>
	<p>— То йди до мене на подвір’я, вівцю обстрижи, вовну продай, та й це все купиш.</p>
	<p>Він вівцю обстриг, пішов на базар, вовну продав та й все купив, що треба. Та й несе додому, та й веде вівцю. Вивів вівцю додому, мама дуже втішна, а тато питає:</p>
	<p>— Хто тебе на таке порадив? А він каже татови:</p>
	<p>— Я сам.</p>
	<p>— Ні, — каже тато, — ти скажи мені правду. Хто тебе порадив? І він розказав татови, що в такім-то селі дівки несли воду та й сказали: «Ти вівцю обстрижи, вовну продай та й собі купиш, що треба». А дєдя йому сказав:</p>
	<p>— Як тебе порадила дівка, купую тобі мундур і йди за тою дівкою в старости.</p>
	<p>Та й зачали рихтувати&nbsp;<sup>*</sup> йому мундур, шити сорочки. Та й пішов він у старости. Та й не йде за тою дівкою, що його порадила, а за тою файною. Приходить там, а дівка собі на печі лежить. Стара курить під комином люльку. Питає стара парубка:</p>
	<p>— Відки?</p>
	<p>Він каже їй, відки він. А стара каже, що дівка ходила десь на забаву та й тепер спить. Питає баба:</p>
	<p>— А чого твого тата нема? А він каже:</p>
	<p>— Най дівка вийде до нас, та як їй вдасться, то я буду з нею говорити.</p>
	<p>Баба сказала:</p>
	<p>— Йдім.</p>
	<p>І йдуть з дівкою до него на обзо́рини&nbsp;<sup>*</sup>.</p>
	<p>Ввійшли дівка й стара в хату. Стара привиталася до старого й старої. А дівка сіла на лавицю, як копиця. Старий питає:</p>
	<p>— Дівчинко, хочеш піти за мого сина?</p>
	<p>— Та хочу.</p>
	<p>— Ідім, — каже, — на поле, я покажу, кілько я йому даю ґрунту. Я йому даю половину, а половину лишаю собі. Але якби ви не слухали мене, не помагали мені, то я другу половину можу й чужому дати.</p>
	<p>А дівка сказала:</p>
	<p>— Тут є на чім жити, що не треба й робити. Старого та як би оса вкусила. І сказав він:</p>
	<p>— Най ідуть вони на всі вітри!</p>
	<p>Та й сам утік, аби з ними навіть не говорив. Уже й у хату не вертався, пішов геть. Синови було трохи лихо, і якось він їх вирядив.</p>
	<p>Прийшов старий і каже:</p>
	<p>— Це пуста дівка. На ґрунт я таку дівку не беру. Відей&nbsp;<sup>*</sup>, не ця дівка казала тобі про вівцю. Як хочеш, то йди за другою дівкою.</p>
	<p>Пішов парубок на базар, а як вертав з базару, то повернув до тої другої дівки, до тої не дуже файної. Входить він у хату. Дівка полотно тче, а дєдя робить судник&nbsp;<sup>*</sup>. Та й поговорили вони і договорилися, коли мають вийти на обзорини до парубка.</p>
	<p>Приходять вони. Стрий і дівка. Дівка файно привиталася до старого, до старої. І старий так само. Зачав ґазда то саме казати, що й тій:</p>
	<p>— Ідіть дивіться, що я даю синови. Даю всього половину. Як будуть зо мною файно обходитися, буде їх усе.</p>
	<p>А дівка сказала:</p>
	<p>— Треба добре робити, і все буде добре. І старий сказав:</p>
	<p>— Це буде моя невістка.</p>
	<p>І вони пібралися та й файно жиють і тепер.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__footnotes">
			<p><sup>*</sup> На зби́тки — тут: на жарти.</p>
			<p><sup>*</sup> Рихтува́ти — готувати.</p>
			<p><sup>*</sup> Обзо́рини — оглядини.</p>
			<p><sup>*</sup> Віде́й, (віда́й, віда́в) — мабуть.</p>
			<p><sup>*</sup> Судни́к — дерев’яний посуд.</p>
		</div>
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Село Яворів, Косівського району, Івано-Франківської області 4 грудня 1983 року Рибчук Анна Петрівна (1909 року народження)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Гуцульщини/">Фольклор Гуцульщини</a></li>
	</ul>
</footer>
<!--#include virtual="/-/inc/general__page_end.inc" -->
