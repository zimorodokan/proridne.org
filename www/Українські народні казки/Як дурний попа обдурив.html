<!--#include virtual="/-/inc/general__page_start.inc" -->
<title>Як дурний попа обдурив ☼ Українська народна казка ☼ Народна творчість</title>
<meta name="Description" content="Українська народна казка Гуцульщини «Як дурний попа обдурив» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Як дурний попа обдурив.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Як дурний попа обдурив <br><span class="article__headerDescription">Українська народна казка Гуцульщини</span></h1>
	<p>Жили собі три брати. У них була дуже слаба мама. Два брати були розумні, а третій — дурний. Післали розумні дурного у магазин і сказали, аби купив цукру, муки, колачів і горшків. Пішов дурний, накупив усього і йде додому. Дивиться, а на дорозі нема пороху. Думає він собі: «Зараз тут висиплю муку та й цукор, і буде порох». Висипав він то і йде далі. Дивиться, а на плоті нема ожівок. А він узяв колачі і поклав на пліт. Та й іде далі. А горшки циркотять у торбі. Він каже:</p>
	<p>— Не бийтеся.</p>
	<p>А горшки далі циркотять. То він узяв колючий дріт, провертів у горшках дірки та їх почепив почерез плечі та й несе. Прийшов т’хаті, а розумні питають:</p>
	<p>— Ти що, дурний, наробив? Де-с дів цукор і муку? Нащо горшки попробивав?</p>
	<p>А дурний сказав, що на дорозі не було пороху, то замість нього висипав муку й цукор.</p>
	<p>— А колачі де?</p>
	<p>— На плоті не було ожівок, то я поклав колачі.</p>
	<p>— А чого ти попроверчував дірки в горшках? А він каже:</p>
	<p>— Вони дуже билися один об другий.</p>
	<p>Розумні йдуть самі купувати всього того. А дурному сказали, що як викисне тісто, аби він спік хліб. А як вмре мама, то би вмив і нарядив. А дурний наклав ватру та й загрів окропу. Та висипав окріп у цебер і каже мамі, аби злазила з печи купатися. А мама каже:</p>
	<p>— Я ще, синку, не вмерла.</p>
	<p>— Злізай, бо зараз ті стягну.</p>
	<p>Та й стягнув маму з печи, забив у окріп, та й умерла вона там. А він вшкварив сала та зарядив маму, висадив на піч та й сидить. А тісто на печи кисне. Він каже до тіста:</p>
	<p>— Не воняй, бо зараз ті стягну відти.</p>
	<p>А тісто далі кисне. Тоді він виліз на лавку та й розщибнув тим тістом. Корито розкололося, а тісто розлилося. А він позащіпав хату та й їде на розчині.</p>
	<p>Прийшли розумні та й кажуть:</p>
	<p>— Пусти, дурний! А той каже:</p>
	<p>— Ждіть, най переїду. А вони знов кажуть:</p>
	<p>— Пусти, дурний, бо зараз тебе виб’ємо.</p>
	<p>Дурний побоявся та й пустив їх. Вони як ся видивили, що там дурний натворив, то вибили його та й сказали:</p>
	<p>— Йди собі геть! І дурний пішов.</p>
	<p>Іде він та й стрічається з попом. Піп питає:</p>
	<p>— Ти би ся не наймив у мене служити — пасти корови? А дурний каже:</p>
	<p>— Наймуся.</p>
	<p>На другий день вигнав він пастушити корови. А він десь дістав таку сопілку, що як заграє, то всі танцюють. Увечір пригнав він корови з пасовища, а корови голодні, бо день протанцювали. Піп питає дурного:</p>
	<p>— Чого корови голодні?</p>
	<p>— Я що їм — роти позашивав? Най пасуть, — відповідає дурний. На другий день піп пішов назирці за дурним. Заліз у глоги та й дивиться, що дурний робить. А дурний як заграв у сопілку — аж піп у глогах почав скакати. І все на нім рветься. Піп кричить:</p>
	<p>— Доста, дурний, не грай більше!</p>
	<p>А дурний грає далі. І піп так ся обідер! Перестав дурний грати, і пішов піп т’хаті. Прийшов, а попадя його не впізнала. Та придивилася до него — її чоловік.</p>
	<p>— А то що з тобою? А він сказав:</p>
	<p>— Дурний має таку сопілочку, що як заграє, то всі танцюють. І корови танцювали, і я сам танцював у глогах.</p>
	<p>Пригнав дурний з пасовища товарята. А піп з попадею змовилися, що мають іти завтра рано в місто і візьмуть з собою дурного, щоб збутися його. Та й пішли вони рано втрьох у місто. А то було далеко, застав їх у дорозі вечір. Лягають вони коло річки спати. Піп лягає перший, попадя — друга, а дурний — третій коло самого берега. Так, аби вони годні були трутити дурного у річку.</p>
	<p>Настала ніч. Піп і попадя заснули, а дурний поліз собі у середину межи них, а попадю відтрутив на край. Та й каже попови тихо:</p>
	<p>— Тручаймо дурного.</p>
	<p>І піп трутив попадю в річку. Та й відтак уже додивився, що попаді нема, а дурний остався. Та й каже:</p>
	<p>— Ну, дурний, ти мені трутив попадю в річку. А дурний каже:</p>
	<p>— Не бійтеся, отче, проживемо й без попаді.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Нижній Березів, Косівського району, Івано-Франківської області 7 листопада 1983 року Драгомирецька Ганна Миколаївна (1974 року народження)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Гуцульщини/">Фольклор Гуцульщини</a></li>
	</ul>
</footer>
<!--#include virtual="/-/inc/general__page_end.inc" -->
