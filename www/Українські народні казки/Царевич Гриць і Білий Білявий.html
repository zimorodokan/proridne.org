<!--#include virtual="/-/inc/general__page_start.inc" -->
<title>Царевич Гриць і Білий Білявий ☼ Українська народна казка ☼ Народна творчість</title>
<meta name="Description" content="Українська народна казка Бойківщини «Царевич Гриць і Білий Білявий» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Царевич Гриць і Білий Білявий.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Царевич Гриць і Білий Білявий <br><span class="article__headerDescription">Українська народна казка Бойківщини</span></h1>
	<p>Вмирає великий багатир. Мав три дочки, і три сини були. Та й каже:</p>
	<p>— Слухайте, сини. Як буде котрій дівці жених ся трафляти, аби-сте ніц не думали, лише би зразу віддавали. Хто запитає, аби-сте віддавали.</p>
	<p>Вони собі й думають. Тоти два старші не дуже хотіли віддавати сестер, а наймолодший робив то, що сказав тато. Уночі сплять вони, пукає хтось у вікно — то був царя син. Питає наймолодший брат:</p>
	<p>— Хто там?</p>
	<p>А той надворі каже:</p>
	<p>— Царевичу Грицю, ти спиш?</p>
	<p>— Сплю.</p>
	<p>— Віддай свою найстаршу сестру.</p>
	<p>— Віддам.</p>
	<p>Як була, так взяв її з подушками та й через вікно віддав. А браття спали й не чули. Рано питають вони:</p>
	<p>— Де сестра?</p>
	<p>— Я виконав наказ тата. Тато казав: ніц не думати, лиш віддавати. То я й віддав.</p>
	<p>Посварили його за то браття.</p>
	<p>А на другу ніч знов то саме, в шибку «пук-пук».</p>
	<p>— Царевичу Грицю, ти спиш?</p>
	<p>— Спав-им, збудив-им ся.</p>
	<p>— Віддай середущу сестру.</p>
	<p>Узяв він сестру з подушкою та й крізь вікно віддав. І знов сварили його брати. А на третю ніч знов:</p>
	<p>— Царевичу Грицю, ти спиш?</p>
	<p>— Збудив-им ся.</p>
	<p>— Віддай наймолодшу сестру.</p>
	<p>Він дав. А на рано ймилися до него браття:</p>
	<p>— Що ти зробив?!</p>
	<p>Та й так і сяк на него. Він забрався й пішов геть із дому. Прогнали його, то він і пішов.</p>
	<p>Ішов він лісом та й побачив звірину. Хотів ту звірину стрілити, а там баба була, в тому лісі, та й звірина втекла, а він стрілив у бабу. Не видів її та й стрілив. Баба каже:</p>
	<p>— Ти в мене стріляєш, хоч’ зо мною воювати? Пішов би ти на Білу гору та з тим Білим Білявином най би повоював. Я вже з ним воюю шість років. З ним би ти повоював.</p>
	<p>Пішов він далі. Ходить та й ходить. І приходить під один будинок. Заходить до середини, а в тім будинку — його найстарша сестра. Каже вона:</p>
	<p>— Йой, брате, чого ти прийшов?</p>
	<p>— А що?</p>
	<p>— Я маю такого чоловіка, що він тебе зараз і спалить. За такого ти мене віддав.</p>
	<p>— А я, — каже, — хочу його видіти.</p>
	<p>Ніч, щось «пук-пук» у дах, двері ся отворили, прийшов її чоловік. Прийшов, нюхнув та й каже:</p>
	<p>— Що тут є за прісна душа незнайома? А вона йому:</p>
	<p>— Нікого нема. А що би то було, якби так мій брат прийшов, той, що мене тобі віддав?</p>
	<p>— З ним, — каже, — я би посидів, побалакав та й питав би-м ся, чого він зайшов.</p>
	<p>А вона його сховала під ванєнку, під таку, що ся купає. Піднімає ту ванєнку.</p>
	<p>— Ось він!</p>
	<p>Сіли вони за стіл, гостять, усе файно.</p>
	<p>— То що тебе тут занесло? — каже.</p>
	<p>— Як я віддав наймолодшу сестру, мене браття прогнали. Та й каже він, що хотів звірину застрілити, а стрілив у бабу.</p>
	<p>— ...Та й сказала баба мені, аби я йшов на Білу гору з Білим Білявином поборотися. Каже баба, що вона вже з ним шість років воює. Хочу я знайти того Білого Білявина.</p>
	<p>А той каже:</p>
	<p>— Завтра будемо довідуватися.</p>
	<p>А другий день рано той як засвистав, і де які звірі вчули, так ті поприходили. Він ся питає і звірів, і змій:</p>
	<p>— Хто знає за Білу гору і Білого Білявина?</p>
	<p>Ніхто не знав. Розійшлися усі звірі, а він зайшов до хати та й каже:</p>
	<p>— Ніхто не знає.</p>
	<p>Переночував він там та й іде далі шукати Білого Білявина. Ішов він, ішов та й попав до середущої сестри. Зайшов до хати, а сестра каже:</p>
	<p>— Йой, брате, то ти? Іди, — каже, — бо за такого-с мене дав, що відразу тя вб’є.</p>
	<p>— А я хочу з ним видітися. Та й сховала його сестра.</p>
	<p>Приходить той та й знов тої самої. Каже, що би вбив, якби знайшов того, що тут є чужий.</p>
	<p>— А якби той, що мене тобі віддав?</p>
	<p>— З тим, — каже, — то я би ся сколєґував і спитав би, що його сюди привело.</p>
	<p>А вона йому:</p>
	<p>— От він є.</p>
	<p>Сіли вони та й файно побалакали. Розповів йому хлопець про того Білого Білявича. А на третий день той затрубив і посходилися всякі звірі й змії. Питає їх — ніхто не знає, де та гора і який то Білий Білявин.</p>
	<p>Побув він у них та й пішов далі. Ішов та й попав до третьої сестри. Прийшов, а сестра каже:</p>
	<p>— Йой, чо’ ти прийшов? Тікай геть, бо ти за такого мене дав, що тобі життя не буде.</p>
	<p>— А я хочу з ним видітися.</p>
	<p>Приходить чоловік наймолодшої сестри та й питає:</p>
	<p>— Хто тут є? Вона каже:</p>
	<p>— Нема нікого. А що би то було, якби тут був мій брат, той, що тобі мене віддав?</p>
	<p>А той каже:</p>
	<p>— Я би звитався з ним, поговорив, погостився і спитав би ся, що його сюди занесло.</p>
	<p>А сестра отворяє сусік та й каже:</p>
	<p>— От він є.</p>
	<p>Звиталися вони, і той питає його:</p>
	<p>— Куди йдеш?</p>
	<p>— Я, — каже, — йду блукаючи.</p>
	<p>А він у дорозі звірину вбивав та пік собі м’ясо. Їв, брав його з собою і далі йшов блукаючи.</p>
	<p>Чоловік наймолодшої сестри затрубив, і посходилися звірі. Питає він, чи знає хто за того Білого Білявина. Ніхто не знає. Вже всі розходяться, аж тут шкутильгає на трьох ногах кривий вовк. Прийшов та й каже:</p>
	<p>— І я прийшов, але кривий, то й запізнився.</p>
	<p>— Чи знаєш ти за Білого Білявина?</p>
	<p>— Знаю. Там бій іде. Я там ранений — відти йду.</p>
	<p>— Ти мене поведеш туди? — питає хлопець. Той каже:</p>
	<p>— Поведу.</p>
	<p>Сестри чоловік дав йому коня. Той вовка на коня, сам сів, та й їдуть.</p>
	<p>Їхали, їхали і приїхали, а там — домисько величезний. Заходить він у той дім, а там дідо сидить, прив’язаний на трьох ланцах. Та той дідо:</p>
	<p>— Сину Велидів, подай мені кружку води, бо я вже давно не пив. Приторочу тобі ще єдного віка.</p>
	<p>Подав він дідови води. Дідо випив, і з него єден ланц зсунувся. Та й каже дідо:</p>
	<p>— Дав би мені ще другу кружку, то тобі другого віка приторочу. Хлопець дав, дідо випив, і з него другий ланц зсунувся. Каже:</p>
	<p>— То дай мені же третю кружку води.</p>
	<p>Подав він, дідо випив, і з него зсунувся третій ланц. І вже вільний.</p>
	<p>— А тепер, сину, даю тобі тоти три віки, би ти жив, але забирайся, аби тебе тут не було.</p>
	<p>А в того Білого Білявина була дуже файна дівка, дуже делікатна. Хлопець увидів її, а дівка каже йому:</p>
	<p>— Я тут у неволі. Рятуй мене. Що робити? Каже він їй:</p>
	<p>— Будемо тікати.</p>
	<p>Вона його там заховала. Переночували. Дідо Білий Білявин ще спить, а тоті зачали тікати. А якась нечиста сила каже дідови:</p>
	<p>— Вставай, бо твоя дочка вже попантрувала. Вже поїхала! А Білий Білявин каже:</p>
	<p>— Слухай, а далеко вже вони? Чи я ще можу діжу хліба з’їсти, та бочку вина випити, та й папуш тютюну скурити, та й їх догонити?</p>
	<p>— Ще буде на це час, — каже.</p>
	<p>Він тото зробив, та й їх догонив, та й тоту дівку відобрав.</p>
	<p>— А за тото, що ти мені води дав, я тобі єдного віка даю. Та й забирайся, аби-с більше ся не вертав, бо я тебе вб’ю.</p>
	<p>Забрав Білий Білявин дівку, а й ’му жаль. Гадає собі: «Чом я не зайшов та не найшов дівку, як той був ще на ланцах?» Вертає він знов туди та й каже дівці:</p>
	<p>— Тікаймо.</p>
	<p>Тікають, та й знов Білому Білявину дух підказує:</p>
	<p>— Вставай, бо твоя донька вже далеко залетіла!</p>
	<p>— Чи міг би я ще дві діжі хліба з’їсти, і дві бочки вина випити, і два папуші тютюну скурити?</p>
	<p>— Ще буде на це час, — каже.</p>
	<p>З’їв він той хліб, випив вино, скурив тютюн і пішов їх другий раз доганяти. Догнав, забрав дівку і каже:</p>
	<p>— Якщо ти ще раз вернешся, ти жити не будеш.</p>
	<p>А коло того Білого Білявина сидить змія з дванадцятьма головами та й охороняє його. Вернувся хлопець таки ще раз, взяв дівку та й тікає. Третій раз. А Білий Білявин погнався за ним, доньку відобрав, а його порубав, зложив порубаного в мішок, почепив на коня та й прогнав його.</p>
	<p>Їде то м’ясо. Став кінь коло якогось саду, коло квітника, та й досягає І їсть. А з дому вийшла дівчина та й каже:</p>
	<p>— Мамо, кінь мішок приніс, і кров з него тече.</p>
	<p>Зняли з коня той мішок, а там чоловік порубаний. Зложили того чоловіка, пілляли цілущою водою, і став він живий. Та й каже:</p>
	<p>— Як я твердо спав.</p>
	<p>— Ай, ти спав. Якби ти сюди не попав, то би був-єс не встав, але кінь тебе сюди завіз, то ми й оживили тебе. Що це, — каже, — з тобою сталося?</p>
	<p>Той розказав. А жінка йому:</p>
	<p>— За тою дівкою уже не оден приходив і смерть здобув. Але тут, — каже, — є такий чоловік, що тобі поможе. Він має чарівну шаблю і дасть її тобі, та й поможе з тими зміями воювати.</p>
	<p>Пішов він до того чоловіка, поїхали вони туди, порубали змію, а потому й Білого Білявина. Все знищили, а тоді царевич Гриць женився з тою дівкою і в тім будинку засидівся. Та й жиє там з жінкою й донині.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Ріпне, Рожнятівського району, Івано-Франківської області 23 липня 1994 року Литус Іван Миколайович (1906 року народження)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Бойківщини/">Фольклор Бойківщини</a></li>
	</ul>
</footer>
<!--#include virtual="/-/inc/general__page_end.inc" -->
