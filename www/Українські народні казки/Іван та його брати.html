<!--#include virtual="/-/inc/general__page_start.inc" -->
<title>Іван та його брати ☼ Українська народна казка ☼ Народна творчість</title>
<meta name="Description" content="Українська народна казка Гуцульщини «Іван та його брати» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Іван та його брати.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Іван та його брати <br><span class="article__headerDescription">Українська народна казка Гуцульщини</span></h1>
	<p>Був чоловік та й жінка, та й мали три сини. Два було розумних, а один дурний, Іван. Жінка скоро померла, а після того помер і чоловік. Він ще живий був, лиш мав умирати, а розумні сини порадилися піти в місто поорудувати&nbsp;<sup>*</sup> на похорон. А дурному сказали, щоби дєдю скупав у балії.</p>
	<p>Пішли вони, а Іван зостався. Він нагрів окріп, поклав у окріп дєдю і спарив його. Та поклав його мертвого на лавицю і пішов навстріч братам. І сказав їм: — Дєдя вмер.</p>
	<p>Брати побігли до хати, а Іванови сказали, щоби заніс до хати ту оруду. А він колачі й свічки розклав коло слупів&nbsp;<sup>*</sup> «за дєдєву душу».</p>
	<p>Крупи, що мали бути на голубці, розсипав пташкам. Були там горшки череп’яні і торкалися один до одного. Він їх буком побив і сказав:</p>
	<p>— Чого ви сваритеся межи собою?</p>
	<p>А там була ще ринка&nbsp;<sup>*</sup> на трьох ніжках, щоб варити кулешу. І він шпурив її в рипу&nbsp;<sup>*</sup>. І сказав:</p>
	<p>— Ти на трьох ногах, а я на двох. Ти борше зайдеш до хати. Приходить Іван до хати й каже:</p>
	<p>— Всю оруду я роздав за дєдєву душу.</p>
	<p>— А де ринка? — спитали брати.</p>
	<p>— Вона ще не прийшла. Вона на трьох ногах, а я на двох. Мала прийти борше за мене.</p>
	<p>Поховали старого. Тоді сказали брати:</p>
	<p>— Ми йдемо на роботу, а ти, Іване, лишайся дома.</p>
	<p>А Іван мав жорна, що дєдя йому відказав. Взяв він ті жорна на плечі і пішов слідом за братами. Брати побачили його та й кажуть:</p>
	<p>— Вертайся, Іване, з цими жорнами до хати.</p>
	<p>— Ви не говоріть дурного. Мені дєдя відказав жорна. Я беру їх з собою, — сказав Іван.</p>
	<p>Ідуть вони та й ідуть, дійшли до темного лісу. Там їм зробилася ніч. Подивилися, а коло них і кресала не було запалити ватру. І вздріли вони, що горіла ватра далеко на другому боці. І старший брат пішов туди дістати ватри. Приходить до того вогнища, а там дванадцять опришків. Він підійшов до них і запросив ватри. А вони сказали:</p>
	<p>— Скажи нам байку-небилицю, щоб у ній правди не було, то дамо вогню, а ні, то викроїмо хребтом ремінь і ватри не дамо.</p>
	<p>Він це не міг розказати, і вони викроїли йому хребтом ремінь і ватри не дали. І він пішов назад. Прийшов і не казав братам, що з ним було.</p>
	<p>Тоді пішов середущий брати ватри. Приходить до опришків і каже:</p>
	<p>— Дайте ватри.</p>
	<p>А вони сказали йому:</p>
	<p>— Скажи байку-небилицю, щоб в ній правди не було, то дамо вогню, а ні, то викроїмо хребтом ремінь і ватри не дамо.</p>
	<p>Він не знав байки-небилиці, не сказав їм, тоді вони викроїли йому хребтом ремінь і пустили його без ватри. Приходить він до братів і каже:</p>
	<p>— Чого ти не сказав, що опришки хребтом ремінь кроють? Тоді сказав Іван:</p>
	<p>— Я розкажу байку та й їм викрою хребтом ремінь. І ватри принесу.</p>
	<p>Старші брати не пускали його, але Івана ніхто не міг сперти. Приходить Іван до опришків, запросив ватри. Вони сказали, щоб він розказав байку-небилицю.</p>
	<p>— А ні, то викроїмо хребтом ремінь і ватри не дамо. А Іван сказав:</p>
	<p>— Я розкажу байку-небилицю, що в ній правди нема, а з вас усіх аби ні один не сказав мені «брешеш», бо тоді викрою тому, хто скаже «брешеш», хребтом ремінь і озьму ватру.</p>
	<p>І почав Іван казати:</p>
	<p>— Як мама мала мене вродити на світ, то дуже забаглося їй їсти шпаків. І сказала мені: «Іди принеси мені шпаків, най я попоїм». Я взяв сокиру, сів на кобилу й поїхав. Доїхав до штуба&nbsp;<sup>*</sup>, пустив кобилу пастися і поліз добувати шпаків. Пхаю в штуба палець — не лізе, пхаю руку — не лізе, пхаю голову — не лізе. Тоді я цілий поволі вліз. Набрав повну пазуху шпаків і сокирою прорубав штуба, аби виліз.</p>
	<p>Поки я був у штубі, перед з кобили пішов пастися, а зад лишився. Я сів на зад, а той зад з кобили виріс аж до самого неба. Виліз я на небо і пішов до святих. А ті святі гречку молотять. Я запитав їх: «Де бог?» Вони сказали: «У хаті бог». Я зайшов до бога та й кажу: «Боже любий, ти винен мені постоли, подай мені». А бог каже: «Я цим разом нічого не різав і не лупив. Другим разом віддам».</p>
	<p>Я вийшов і подивився, а зад кобилі зійшовся з передом і нема чим спуститися вдолину. Тоді я запросив у святих полови, аби усукав курмеїв. Вони дали полови. Я всукав курмей, спустився до половини, а там курмея не стало. Тоді рубаю згори, доточую вдолину. І так я спустився на землю. Подивився, а мої шпаки вже в ватрі печуться. Я хапнув сокиру і вер у ватру, аби вбив мамі шпака. А обух згорів, а топорище лишилося.</p>
	<p>А один опришок слухав, слухав та й сказав:</p>
	<p>— Це ти все брешеш.</p>
	<p>Тоді Іван викроїв йому хребтом ремінь, набрав ватри і пішов до братів. Приносить він ватру і каже:</p>
	<p>— Я опришкови викроїв хребтом ремінь і ватри дістав. Я відплатив за вас обох.</p>
	<p>Брати спудилися, що прийдуть опришки і повбивають їх. Але вогнище розклали і сіли грітися. Нараз чують, а то опришки йдуть. Тоді старший брат поліз на дерево, за ним середущий брат, а Іван забрав жорна та й поліз за ними. Брати скричали:</p>
	<p>— Лиши, Іване, жорна!</p>
	<p>— Я це не лишу, мені тато відписав.</p>
	<p>Виліз він на ялицю, усівся з жорном між гілля і сидить. А опришки прийшли під ялицю, обсіли навколо ватру і почали рахувати гроші. А Іван сидів, сидів, тримав, тримав ті жорна та й каже братам потиху:</p>
	<p>— Я вже не годен ці жорна тримати. Я кидаю їх.</p>
	<p>Брати потихоньку просять, щоби він це не робив, бо вб’ють їх. А дурень як гепнув тими жорнами. Опришки повтікали, котрий куди міг, а гроші залишили. А ці злізають з ялиці, гроші забирають і йдуть додому. І дома поділилися вони грішми та й уже більше не йшли від хати.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__footnotes">
			<p><sup>*</sup> Ору́да — закуплені, придбані речі.</p>
			<p><sup>*</sup> Слуп — стовп.</p>
			<p><sup>*</sup> Ри́нка — каструля.</p>
			<p><sup>*</sup> Ри́па — яр.</p>
			<p><sup>*</sup> Штуб — порохнявий стовбур.</p>
		</div>
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Село Яворів, Косівського району, Івано-Франківської області 8 грудня 1985 року Шкрібляк Параска Іванівна (народж. 1936)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Гуцульщини/">Фольклор Гуцульщини</a></li>
	</ul>
</footer>
<!--#include virtual="/-/inc/general__page_end.inc" -->
