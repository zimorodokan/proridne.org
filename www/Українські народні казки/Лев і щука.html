<!--#include virtual="/-/inc/general__page_start.inc" -->
<title>Лев і щука ☼ Українська народна казка ☼ Народна творчість</title>
<meta name="Description" content="Українська народна казка Про Тварин (звірів) «Лев і щука» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Лев і щука.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Лев і щука <br><span class="article__headerDescription">Українська народна казка про тварин</span></h1>
	<p>Раз підійшов лев до річки да й дивиться в воду. А щука плеснула хвостом да й поточилась на дно, а далі виплила да й каже:</p>
	<p>— Я думала, що чоловік, да й злякалась; аж се лев.</p>
	<p>— Хіба чоловік страшніший за мене? Всі мене бояться; а чоловіка я ще не бачив, що воно за птиця. Де б я його побачив?</p>
	<p>— О, так іди та й іди полем, то й побачиш. Пішов лев. Стрічає хлопця:</p>
	<p>— Чи ти чоловік?</p>
	<p>— Ні, ще не чоловік; буду колись чоловіком.</p>
	<p>— Ну, не треба ж мені тебе.</p>
	<p>Іде та й іде; стрічає старого діда і питає:</p>
	<p>— Чи ти чоловік?</p>
	<p>— Ні, не чоловік; був колись чоловіком, а тепер уже дід. Пішов лев далі. Стрічає козака, спорядженого на войну, зо всіма припасами, на коні верхом, і питає:</p>
	<p>— Чи ти чоловік?</p>
	<p>— Чоловік, — каже козак.</p>
	<p>— Ну, дак я тебе з’їм.</p>
	<p>Козак, недовго думавши, виймає пістоль; трісь його межи очі, так, що лев трохи не впав. Лев став да й дивиться. А козак подивився на його та й поїхав своєю дорогою.</p>
	<p>Пішов тоді лев до річки. Виплила до його щука да й пита:</p>
	<p>— А що, бачив чоловіка?</p>
	<p>— Бачив, — каже лев.</p>
	<p>— Що ж він тобі казав?</p>
	<p>— Нічого; тільки плюнув межи очі, так, що я в силу, в силу їх розчухав.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p>Лев і щука. Н. П. Андреев, Указатель сказочных сюжетов по системе Аарне. Издание государственного Русского географического общества, Л., 1929. — 157. Зап. І, Касьяненко у с. Корніївка Переяславського пов. Полтавської губ. Час запису не зазначений. Труды этнографическо-статистической экспедиции в Западно-Русский край. Материалы и исследования, собранные д. чл. П. П. Чубинским, т. I, СПб., 1872; т. II, 1878., II, стор. 112—113.</p>
			<p><a href="/Український фольклор Книги/Іван Березовський ☼ Казки про тварин/">Казки про тварин</a> (Українська народна творчість) — Київ: Наукова думка. — 1976 — 575 с.</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
</footer>
<!--#include virtual="/-/inc/general__page_end.inc" -->
