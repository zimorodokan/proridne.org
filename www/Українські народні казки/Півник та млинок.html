<!--#include virtual="/-/inc/general__page_start.inc" -->
<title>Півник та млинок ☼ Українська народна казка ☼ Народна творчість</title>
<meta name="Description" content="Українська народна казка Подніпров’я (Наддніпрянщини) «Півник та млинок» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Півник та млинок.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Півник та млинок <br><span class="article__headerDescription">Українська народна казка Подніпров’я (Наддніпрянщини)</span></h1>
	<p>Жили собі дід та баба, бідні, бідні. Хліба в них зовсім не було.</p>
	<p>От поїхали вони до лісу, набрали жолудів, привезли додому та й стали їсти.</p>
	<p>Баба впустила жолудь, він покотився по підлозі та й провалився в щілину. За якийсь час пустив жолудь росток і незабаром виріс аж до підлоги.</p>
	<p>Побачила це баба й каже:</p>
	<p>— Діду, треба підлогу прорубати, хай дуб росте собі вище: як виросте, не будемо до лісу по жолуді їздити, в хаті їх рватимемо.</p>
	<p>Старий і прорубав підлогу. Дуб ріс, ріс і доріс до стелі. Баба знову каже:</p>
	<p>— Діду, треба стелю розібрати, хай дуб росте ще вище.</p>
	<p>Старий розібрав і стелю. А потім і покрівлю зняв. Дуб росте й росте і доріс аж до самого неба.</p>
	<p>От не стало вже у діда з бабою жолудів. Узяв старий торбу і поліз на дуб.</p>
	<p>Ліз, ліз і забрався аж на небо. Бачить — хатка стоїть. Він у неї зайшов, бачить — сидить в хатці півничок і лежить млинок.</p>
	<p>Старий, не довго думаючи, поклав млинок у торбу, півничка взяв і поліз униз. Спустився й каже:</p>
	<p>— Ось тобі, стара, півничок та млинок!</p>
	<p>Баба посадила півничок на припічок, узяла млинок і почала молоти: як покрутить — звідти млинець та пиріг, скільки не покрутить, то все млинець та пиріг.</p>
	<p>Намолола баба цілий кут млинців та пирогів, діда нагодувала і сама наїлася. Почали вони жити не тужити, млинці та пироги їсти, а півник із ними живе.</p>
	<p>Почув про чудесний млинок пан. Прийшов він до діда з бабою та й каже:</p>
	<p>— Чи нема у вас чогось попоїсти?</p>
	<p>Баба йому:</p>
	<p>— Чого тобі, пане, дати? Хіба що млинців та пирогів?</p>
	<p>Узяла млинок, почала молоти. Як покрутить — звідти млинець та пиріг, скільки не покрутить — все млинець та пиріг. От поїв пан млинців та пирогів і каже:</p>
	<p>— Продай мені, бабо, твій млинок.</p>
	<p>— Та що ти, пане, не можна його продати !</p>
	<p>От дід та баба полягали спати, а пан потихеньку млинок забрав. Прокинулися старі, побачили, що вкрадено млинок, стали вони плакати-журитися.</p>
	<p>Тут півник їм і каже:</p>
	<p>— Не плач, діду, не плач, бабо: я вам млинок поверну.</p>
	<p>Злетів півник з припічка і пішов млинок здобувати. Полетів над полями, над ріками, над дрімучими лісами. Прилетів до панського будинку, сів на ворота й кричить:</p>
	<p>— Ку-ку-рі-ку! Пане, пане, віддай млинок! Пане, пане, віддай млинок!</p>
	<p>Почув це пан, розсердився і наказав слугам:</p>
	<p>— Гей, слуги, візьміть півника, киньте його у воду!</p>
	<p>Піймали слуги півника, кинули в колодязь. А півничок сидить у колодязі, п’є воду та приказує:</p>
	<p>— Носик, носик, пий воду! Ротик, ротик, пий воду! — і випив усю воду.</p>
	<p>— Випив усю воду, вилетів з колодязя і полетів до панського будинку. Прилетів на ґанок і знову кричить:</p>
	<p>— Ку-ку-рі-ку! Пане, пане, віддай млинок! Пане, пане, віддай млинок!</p>
	<p>Ще дужче розсердився пан і наказав слугам кинути півника в гарячу піч.</p>
	<p>Піймали півника, кинули в гарячу піч — прямо у вогонь.</p>
	<p>А півничок сидить у печі та приказує:</p>
	<p>— Носик, носик, лий воду! Ротик, ротик, лий воду! — і залив увесь вогонь у печі.</p>
	<p>Вилетів півник із печі, влетів просто в панський будинок, сів на підвіконні і знов кричить:</p>
	<p>— Ку-ку-рі-ку! Пане, пане, віддай млинок! Пане, пане, віддай млинок! Не захочеш віддати — буду в голову клювати!</p>
	<p>Став пан своїх слуг скликать:</p>
	<p>— Гей, слуги! Хапайте півника! Рубайте його шаблюками!</p>
	<p>Побігли слуги шаблі гострити, а півник панові спокою не дає: сів йому на голову та й почав у тім’я клювати. Пан туди, пан сюди, а півник не відстає. Пан почав тікати, а півник схопив млинок і полетів з ним до діда та баби. Прилетів і кричить:</p>
	<p>— Ку-ку-рі-ку! Приніс я ваш млинок!</p>
	<p>Зраділи дід і баба. Взяли вони млинок і стали жити не горювати, всіх млинцями й пирогами частувати.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>91 (5566). Півник та млинок. СУС 715А. Записано 2008 року. Федченко Лідія Микитівна (1939). Черкаська область, Чигиринський район, Боровиця</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Наддніпрянщини/">Фольклор Подніпров’я (Наддніпрянщини)</a></li>
	</ul>
</footer>
<!--#include virtual="/-/inc/general__page_end.inc" -->
