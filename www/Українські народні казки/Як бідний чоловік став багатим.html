<!--#include virtual="/-/inc/general__page_start.inc" -->
<title>Як бідний чоловік став багатим ☼ Українська народна казка ☼ Народна творчість</title>
<meta name="Description" content="Українська народна казка Полтавщини «Як бідний чоловік став багатим» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Як бідний чоловік став багатим.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Як бідний чоловік став багатим <br><span class="article__headerDescription">Українська народна казка Полтавщини</span></h1>
	<p>Було собі два брати: багатий та бідний. Були у багатого брата хрестини, а на те врем’я по ділу прийшов до його бідний брат. От прийшов, посідали вони за столом, балакають.</p>
	<p>Коли це прийшов багатий сусід, треба його багатому братові на покутя посадити, він і каже до брата:</p>
	<p>— Посуньсь, брате, нехай чоловік за столом сяде.</p>
	<p>Той посунувсь. Прийшов і другий багач, і тому бідний брат посунувся. А там, як понасходилися їх повна хата, то рідному братові вже місця за столом нема. Сидить уже аж за порогом, ніхто на нього уваги не звертає. Багачів же брат частує, а убогому братові нема нічого. То він візьме ріжок понюхає та й каже:</p>
	<p>— От так добре!</p>
	<p>Та й сидить собі. Ті багачі вже і п’яні варнякають, а бідний і каплі не бачив. А багачі побачили у його того ріжка.</p>
	<p>— Дай, — кажуть, — і нам понюхати.</p>
	<p>— Нюхайте, — дає бідний.</p>
	<p>Один узяв, нюхав, другому дав, а той третьому, той четвертому, донюхались, що винюхали увесь табак. Бере убогий назад ріжка та й каже:</p>
	<p>— Отак, я від багачів нічого не діждався, а вони у мене останнє забрали.</p>
	<p>Сказав та й пішов додому. Іде він, а за ним біжать злидні. Привіталися і питають за табачок понюхати.</p>
	<p>— Нема, — каже бідний, — багачі увесь винюхали.</p>
	<p>— Та може, хоч порошина яка знайдеться?</p>
	<p>— Лізьте, — каже, — шукайте, що знайдете, те все ваше.</p>
	<p>Відкрив ріжок, а злидні навперейми у нього позаскакували. А бідний узяв їх та й закрив там. Прийшов додому, закопав під покутем та з того часу зажив краще. Не схотів тут жити і перебрався в інше село. А там розхазяйнувався, та все в нього ладилося. Розжився, розбагатів, та все працею тяжкою заробив і ціну своїй праці знав. Діждав уже й сина женити та посилає його до рідного дядька:</p>
	<p>— Поїдь, сину, та поклич дядька на весілля, може, він хоч тепер нами не погребує.</p>
	<p>Прибравсь парубок, одежа на ньому гарна, кінь дебелий — на пана похожий. Приїхав він до дядька, а дядина як побачила, то аж перемінилася на лиці:</p>
	<p>— Це ж наш племінник приїхав.</p>
	<p>— Та де там племінник, — не вірить дядько, — наш племінник убогий, а це якийсь пан.</p>
	<p>Та коли він заїхав на двір, то впізнали родича. Дивується дядько з дядиною, та все перешіптуються та переморгуються.</p>
	<p>У хату його запросили зараз і за стіл присоглашають — не так як колись його батька присоглашали не сісти, а посунутися. Посидів трохи племінник, побалакав, покликав їх до себе на весілля та й поїхав. А багатий брат диву дивується:</p>
	<p>— Адже одежа його! Кінь гарнющий який. Із чого це він так забагатів? Ось поїду довідаюсь.</p>
	<p>Ото приїздить, а брат стріча його біля воріт, запрошує до хати.</p>
	<p>— Е, каже старший брат, — доти не піду, поки не скажеш. З чого ти так забагатів?</p>
	<p>Бідний брат був доброю людиною та й розказав усе, як було діло: як він у його на хрестинах був, як багачі у його ріжок винюхали, як він із злиднями зустрівся, як їх запер, і де закопав. А багатого брата заздрощі так і розпирають, насилу багач усе те вислухав, повернув коня та скоріш на те місто, де ті злидні закопані. Такі його нестямки взяли, що рідного брата не схотів пожаліти. Одкопав злидні, та й випустив з надією, що вони до брата повернуться.</p>
	<p>— Ідіть, — каже, до свого хазяїна.</p>
	<p>А вони:</p>
	<p>— Ні. Тепер ти наш хазяїн! Не хочемо до того, той ще нас на двадцять год запре.</p>
	<p>Та й учепились за його. І так того багача перевели, що то був який багатий, а то вже і шматка хліба нема.</p>
	<p>Учить ця казочка, щоб ми незаздрісними були та не бажали ближньому своєму лиха, а добро своє наживали чесною працею. Отак, щоб люди жили у доброті та мирі.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>9 (4771). Як бідний чоловік став багатим. СУС 735А. Записали Величко Катерина та Марченко Олег 2008 року. Дяченко Марія Омелянівна (1925). Полтавська область, Решетилівський район, Михнівка</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Полтавщини/">Фольклор Полтавщини</a></li>
	</ul>
</footer>
<!--#include virtual="/-/inc/general__page_end.inc" -->
