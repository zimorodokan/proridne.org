<!--#include virtual="/-/inc/general__page_start.inc" -->
<title>Як з’їли панського вола ☼ Українська народна казка ☼ Народна творчість</title>
<meta name="Description" content="Українська народна казка Буковини «Як з’їли панського вола» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Як з’їли панського вола.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Як з’їли панського вола <br><span class="article__headerDescription">Українська народна казка Буковини</span></h1>
	<p>Їден пан мав вола з золотими рогами. Цінував він того вола дорожче від усього хазяйства. Їде пан на курорт і довіряє того бика попови. Пан поїхав, а до попа приходи циган. — Батюшко, як би ми з’їли того вола? Піп не подається, не хоче їсти пайового вола. Але вони з циганом уже подружилися на панахидах. Де піп, там і циган. Як став циган молити та підмовляти попа, той і погодився. Зарубали вони того вола.</p>
	<p>— Батюшко, — каже циган, — ніхто не буде про це знати. Лиш я й бог.</p>
	<p>Поділили вони вола, та цигани свою часть скоріше з’їли. Як не стало в цигана м’яса, почав він ходити до попа.</p>
	<p>— Дайте того м’яса ще.</p>
	<p>Піп давав, давав, а тоді й каже циганови:</p>
	<p>— Більше нема.</p>
	<p>— Батюшко, як нема, то я скажу панови, що ми таке зробили. Піп сюди, піп туди, а циган усе:</p>
	<p>— Батюшко, їйбо скажу.</p>
	<p>Вернувся пан, і в їден прекрасний день приходи до него циган. Поздоровкався та й стоїть. А пан їсть білі вареники.</p>
	<p>— Що ти так дивишся на вареники? — питає пан.</p>
	<p>— Пане, аби-м я покушав того вареника, то вмер би. Як почув це пан, покликав слуг і каже їм:</p>
	<p>— Ловіть ’го їден за їдну руку, а другий — за другу. А третій най кидає йому вареники в рот.</p>
	<p>Схопили вони цигана і кидають йому в рот вареник за вареником. Циган каже:</p>
	<p>— Пане, най їден мене тримає, а два кидають в рот вареники, то скоріше буде.</p>
	<p>Нагодували вони цигана, а пан і питає:</p>
	<p>— Що ти мав казати мені, мой, цигане?</p>
	<p>— Важне діло маю казати.</p>
	<p>— Що?</p>
	<p>— Пане, ми з батюшкою з’їли того вола з золотими рогами.</p>
	<p>А тоді була панщина, панське право було. Пан скликав суд і каже циганови:</p>
	<p>— Скажеш на суді так, як мені казав.</p>
	<p>А піп ні живий, ні мертвий. Прийшов циган з циганкою до пана. Пан їх нагодував і посадив у бричку, щоб везти в суд. Але стидно було панови, що такий обдертий циган буде з ним у бричці їхати. Та й одягнув його пан у новий костюм. А циганка як побачила свого чоловіка у такому костюмі, то зразу почала його цілувати.</p>
	<p>— Пане, такий він мені в цему костюмови милий, як після першої ночі.</p>
	<p>Приїхали на суд. Викликали цигана за свідка й питають:</p>
	<p>— Як то було? А циган каже:</p>
	<p>— Того вола з золотими рогами ми з батюшкою з’їли. Ми його зарубали, а м’ясом поділилися пополам. Лишилася лиш задня кишка. Ми вхопили її в зуби і почали тягнути. Батюшка до себе тягне, а я — до себе. Кишка урвалася та як вдарила мене, то я й пробудився.</p>
	<p>— То ти снив це? — питають судці.</p>
	<p>— Так, я це снив.</p>
	<p>— То пошол вон, мєрзавєц!</p>
	<p>І вигнали цигана. Пан тисне батюшці руку і каже:</p>
	<p>— Бачите, яка напасть буває.</p>
	<p>Бере пан попа в бричку, везе додому, звиняється перед ним. А ввечір приходи циган до попа.</p>
	<p>— Батюшка! Щоб ви знали, що ми люди! Показав я вам яму, але не тручав вас у неї.</p>
	<p>І далі ходив циган з попом по панахидах.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Вашківці, Сокирянського району, Чернівецької області 1 листопада 1978 року Михайлюк Максим Григорович (1896)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Буковини/">Фольклор Буковини</a></li>
	</ul>
</footer>
<!--#include virtual="/-/inc/general__page_end.inc" -->
