<!--#include virtual="/-/inc/general__page_start.inc" -->
<title>Про горщик ☼ Українська народна казка ☼ Народна творчість</title>
<meta name="Description" content="Українська народна казка Полтавщини «Про горщик» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Про горщик.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Про горщик <br><span class="article__headerDescription">Українська народна казка Полтавщини</span></h1>
	<p>Жили в одному селі чоловік із дружиною — Петро і Одарка. Були вони дещо лінькуваті. Кожне як могло намагалося роботу на іншого скинути.</p>
	<p>Одного разу баба наварила каші, та такої доброї, рум’яної, розсипчастої. Господиня поклала маслаки удвох із чоловіком гарненько пообідали. Подивилася Одарка на посудину — от біда, до дна приварилося трохи каші.</p>
	<p>— Я свою справу вже зробила, тобі, любий, горщика мити! — вирішила жінка.</p>
	<p>— Хіба ж то чоловіча справа? — здивувався господар. — І сама впораєшся!</p>
	<p>— Еге ж, не дочекаєшся!</p>
	<p>— Я теж не митиму!</p>
	<p>— Добре, голубчику, тоді нехай так і лишається!</p>
	<p>Стоїть посудина брудна.</p>
	<p>— Бабо, треба ж горщика помити, — зітхнув старий.</p>
	<p>— Сказала вже — твоя це справа. Роби, як знаєш!</p>
	<p>— Тоді ось що: хто завтра перший підведеться й заговорить, тому й мити посудину!</p>
	<p>Стара погодилася. Настав ранок. Жінці треба корову доїти, курей годувати, свиней порати, а вона собі тихесенько лежить на лавці. Чоловік же поглядає на неї з печі.</p>
	<p>— Щось Одарки не видно, корову не виганяє! — помітили дбайливі сусіди.</p>
	<p>— Чи, може, сталося що? Мабуть, треба подивитися.</p>
	<p>Зайшли до хати, а господарі лежать, тільки очима кліпають одне на одного.</p>
	<p>— Одарко, що сталося? Ти й корови не виганяла…</p>
	<p>— Петре, негайно кажи, що з твоєю дружиною!</p>
	<p>Жінка й чоловік мовчать собі, ні слова у відповідь.</p>
	<p>— Може, вони захворіли? Що ж, мабуть, треба йти по лікаря, — вирішили сусіди.</p>
	<p>Невдовзі лікар з’явився:</p>
	<p>— Це якась зовсім невідома мені хвороба. Проте краще не лишати їх самих у хаті.</p>
	<p>Та жінки вже почали потроху розходитися, бо тій треба їсти варити, іншій корову доїти, курей годувати.</p>
	<p>— Нехай Степанида догляне. Вона одиначка, дітей не має.</p>
	<p>— Е, ні! Дарма не сидітиму!— відмовилася Степанида.</p>
	<p>— Та чим же тобі заплатити за роботу? — замислився лікар. — Хіба що візьми ось цього старого жакета.</p>
	<p>Раптом «хвора» Одарка миттю скочила з лави:</p>
	<p>— Та я ще вдягатиму його, а коли надумаю, то власними руками віддам кому захочу!</p>
	<p>Селяни завмерли. Петро ж зліз із печі та й сміється:</p>
	<p>— Ти, бабо, перше слово мовила — тобі й горщика мити!</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>247 (4919). Про горщик. СУС 1351. Записала Попович Алла 2008 року. Власеннко Михайло Махтейовича (1940). Полтавська область, Шишацький район, Велика Бузова</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Полтавщини/">Фольклор Полтавщини</a></li>
	</ul>
</footer>
<!--#include virtual="/-/inc/general__page_end.inc" -->
