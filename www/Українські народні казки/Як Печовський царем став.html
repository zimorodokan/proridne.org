<!--#include virtual="/-/inc/general__page_start.inc" -->
<title>Як Печовський царем став ☼ Українська народна казка ☼ Народна творчість</title>
<meta name="Description" content="Українська народна казка Гуцульщини «Як Печовський царем став» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Як Печовський царем став.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Як Печовський царем став <br><span class="article__headerDescription">Українська народна казка Гуцульщини</span></h1>
	<p>Була баба та й годувала хлопця. А той її хлопець сидів на печі. І ніц не робив. А сусідський ґазда прийшов до него та й каже:</p>
	<p>— Ти би, хлопче, не пішов до мене наймитися?</p>
	<p>— Ні, не пішов би, — каже, — бо мені й на печі добре. А його мама ходила в жебри та й його годувала.</p>
	<p>Той ґазда каже бабі:</p>
	<p>— На тобі хліб та йди мені в стодолі сіно оберни.</p>
	<p>Вона пішла в стодолу, а ґазда її там замкнув. А самий прийшов до хлопця та й знов каже:</p>
	<p>— Ти би в мене не наймився?</p>
	<p>— Ні, бо мені й на печі добре сидіти.</p>
	<p>І назвали того хлопця пан Печовський.</p>
	<p>Мама посиділа там три дни, у тій стодолі, а ґазда прийшов до Печовського та й каже знов:</p>
	<p>— То йдеш до мене наймитися? Каже Печовський:</p>
	<p>— Іду.</p>
	<p>Та зліз з печі і пішов до млинівки умиватися. А по воді пливе котик і топиться. Він витягнув того котика з води і взяв собі на піч. А тут і мама приходить.</p>
	<p>— Що там маєш, небоже? А він каже:</p>
	<p>— Котика.</p>
	<p>— А нащо тобі котика?</p>
	<p>— Най, най, мамко.</p>
	<p>Другої днини знов пішов пан Печовський умиватися, дивиться, — пливе песик. Він і того песика витягнув з води та й узяв на піч. А стара каже:</p>
	<p>— Нащо тобі того песика?</p>
	<p>— Ай, мамко, най-най.</p>
	<p>— Хоч’, би ті очі виїв?</p>
	<p>— Най, най, мамко.</p>
	<p>Третьої днини пішла мати жебрати, а він знов пішов умиватися. Дивиться — пливе по воді гадюка. Та й каже йому:</p>
	<p>— Вирятуй мене — стану тобі в пригоді.</p>
	<p>А він витяг її з води та й приніс на піч. Мама приходить та й каже:</p>
	<p>— Ти що маєш там?</p>
	<p>— Та гадюку, мамо.</p>
	<p>— Аби тобі очі виїла? Ти вже й гаддя наносив?</p>
	<p>— Най, най, мамко. Каже гадюка:</p>
	<p>— Знаєш що? Віднеси мене до мої мами. Мама буде давати тобі плату за те, що ти мене врятував. Буде давати тобі гроші — не бери, буде давати маєток — не бери. Кажи, най дасть тобі то, що має під язиком. Вона мусить дати, бо як не дасть, то пукне.</p>
	<p>Прийшли вони з гадюкою до тої баби, її матері. А вона питає Печовського:</p>
	<p>— Що тобі дати? Маєток? Гроші? Він каже їй:</p>
	<p>— Ні, дайте мені то, що маєте під язиком.</p>
	<p>— Ой, не дам. Най би була пукла, то не дам. А він каже:</p>
	<p>— Не мусиш.</p>
	<p>Та й іде геть. А баба кличе:</p>
	<p>— Вертайся!</p>
	<p>Він ся вернув. Вона каже:</p>
	<p>— Втвори рот.</p>
	<p>Він втворив, і вона йому плюнула в рот. Та й каже:</p>
	<p>— Що подумаєш, то будеш мати.</p>
	<p>Вийшов він від тої баби та й собі подумав: «Піду т’хаті та й буду йти до царя в старости». Приходить він т’хаті.</p>
	<p>— Мамо, йдіть до царя в старости. Най дасть за мене доньку. Баба пішла, а цар питає:</p>
	<p>— Твій син як ся називає?</p>
	<p>— Пан Печовський. Цар каже:</p>
	<p>— Дайте цій бабі двадцять п’ять буків.</p>
	<p>І дали їй тих двадцять п’ять буків. Баба ледве приходить т’хаті та й каже синови:</p>
	<p>— Бог би ті побив. Мене так оббили. А він каже:</p>
	<p>— Мамо, Ідіть ще раз. Приходить стара ще раз до царя.</p>
	<p>— Дайте доньку за мого сина. А цар каже:</p>
	<p>— Дайте бабі двадцять п’ять буків.</p>
	<p>І дали їй ще раз двадцять п’ять буків. Приходить вона т’хаті, а син каже:</p>
	<p>— Мамо, йдіть ще третій раз.</p>
	<p>— Та мене вб’ють.</p>
	<p>— Я вам кажу, йдіть ще третій раз.</p>
	<p>І вона пішла. Прийшла туди, і цар третій раз почув, що вона хоче його доньку за свого сина. Та й каже їй:</p>
	<p>— Аби твій син збудував кращу столицю, як у мене. І аби від тої столиці до мої столиці була золота дорога. Я буду їхати до него в гості бричкою, а він до мене. Та би він мене перевернув у фосу. Тоді я дам за него доньку.</p>
	<p>Стара приходить та й каже до сина:</p>
	<p>— Ти, жебраку, це годен мати? Ти ж на печі сидиш.</p>
	<p>— Мамо, не журіться, зараз буде все.</p>
	<p>І як подумав про це, то так ся й стало. І столиця появилася, і золота дорога. І він їде бричкою до царя в гості, а цар до него. Та й перевернув Печовський царя з бричкою. Та й тоді дав цар за него доньку.</p>
	<p>Дав цар за него доньку, пібралися вони. Та й він на лужко не йде спати, а спить під кухнею. А цареви встидно. Приходять до него гості, а цей спить під пічкою. Жінка каже:</p>
	<p>— Тату, вбийте його.</p>
	<p>— Та мені, — каже, — не можна вбити його. Де ж мені можна таке робити?</p>
	<p>І каже цар до доньки:</p>
	<p>— Ти знаєш що? У Поганого царя є моя каса. Я його пішлю за тою касою, і там його уб’ють.</p>
	<p>— Най буде, — каже вона. Питає його цар:</p>
	<p>— Підеш, зятю, за тою касою? Каже Печовський:</p>
	<p>— Піду.</p>
	<p>І пішов. Але перейшла його на дорозі ворожка та й каже:</p>
	<p>— Ти куди йдеш?</p>
	<p>— Тато мене післав до Поганого царя по касу.</p>
	<p>— Ой, — каже, — вернися. І скажи йому, щоб дав тобі чорний мундур, чорні коні і чорну бричку. І до того дванадцять жовнірів. Як меш туди їхати, то буде дев’яносто і дев’ять каменів молоти, а оден чоловік буде всю муку поїдати і всю воду випивати. То Голод. Аби ти його взяв з собою. А меш їхати далі, то там буде чоловік в холошнях і в кожусі, і в клапачці, а кругом него ватра буде горіти. І він буде кричати, що змерз. То Мороз. Би-с його теж узяв з собою. А далі меш видіти, що чоловік буде бігати з рушницею помежі корчі і кричати: «Не маю що стріляти!» То Стрілець. Аби й цего взяв з собою.</p>
	<p>Печовський вернувся і взяв у царя чорний мундур, чорну бричку, чорні коні і дванадцять жовнірів. А по дорозі до Поганого царя забрав тих трьох людей, що йому казала ворожка. І приїжджає до Поганого царя, і жовніри стріляють у столицю. Цар вийшов, підоймив догори руку і сказав:</p>
	<p>— Люди, що ви хочете? А Печовський відповідає:</p>
	<p>— Мій тато цар прислав мене до вас за касою. Цар каже:</p>
	<p>— Не стріляйте, даю касу.</p>
	<p>Та й дав. Вони взяли та й їдуть з касою геть. А цар каже:</p>
	<p>— Не тілько приходило, та я не давав. А тут пара жовнірів прийшла, та й дав. Агій! Треба післати надолину військо — як вони над’їдуть, військо їх поб’є і забере касу.</p>
	<p>Вийшло багато війська. А він узяв та й післав наперед Стрільця. Пішов той і стріляє у військо, а військо все прибуває. Вернувся він над берег та й каже:</p>
	<p>— Угинемо ми.</p>
	<p>— Чого?</p>
	<p>— Військо долину вкрило.</p>
	<p>Тоді пішов Голод. Випив річку води та й вийшов перед війська. Та як ригнув тою водою, військо потало по коліна. Як ригнув другий раз — військо по пояс потало.</p>
	<p>А Мороз, що ватра навколо него горіла і не могла його нагріти, як подув, то з тої води зробився лід, і вони їдуть помежи голови війська, як помежи купиння.</p>
	<p>Приїхали додому. А жінка каже:</p>
	<p>— Ой не вбили його! Що ж тепер буде?</p>
	<p>— Не знаю, що буде, — каже цар. І сказав цар зятеви:</p>
	<p>— Що ти хоч’ за те, що касу приніс?</p>
	<p>— Нічого не хочу, а лиш хочу, щоб я більше під кухнею не ночував, а разом зі своєю жінкою спав.</p>
	<p>А вона каже:</p>
	<p>— Цур ти, пек ти! Я боюся тебе. А цар каже:</p>
	<p>— Не будь дурна. Я дам попід вікна варту, і попід двері дам, і нічого тобі не буде.</p>
	<p>А вона вже за другого хотіла ся віддавати. Уже й вінки приготували, а Печовський вернувся. На ранок приходить до неї той царський син, щоб іти до вінчання, а вона з Печовським ще спить у хаті. Цар каже жінці:</p>
	<p>— Іди збуди їх. Най вона йде до вінчання з тим другим.</p>
	<p>Цариця пішла та збудила їх. А дочка вийшла, плюнула та й сказала:</p>
	<p>— Цур ти, пек ти! Я з ким ся вінчала, з тим і вмирати буду. А ти йди геть.</p>
	<p>Та й цар передав йому свою коруну. Та й став Печовський царем. І жили вони з жінкою, аж поки не повмирали.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Верхній Березів, Косівського району, Івано-Франківської області 24 квітня 1983 року Грицюк Никола Васильович (1918 року народження)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Гуцульщини/">Фольклор Гуцульщини</a></li>
	</ul>
</footer>
<!--#include virtual="/-/inc/general__page_end.inc" -->
