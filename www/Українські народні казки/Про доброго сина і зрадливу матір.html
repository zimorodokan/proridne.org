<!--#include virtual="/-/inc/general__page_start.inc" -->
<title>Про доброго сина і зрадливу матір ☼ Українська народна казка ☼ Народна творчість</title>
<meta name="Description" content="Українська народна казка Гуцульщини «Про доброго сина і зрадливу матір» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Про доброго сина і зрадливу матір.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Про доброго сина і зрадливу матір <br><span class="article__headerDescription">Українська народна казка Гуцульщини</span></h1>
	<p>Колись були королі. В одного короля була дівчина. Король наймив до неї чужу дівчину, аби робила порядки і з нею скрізь ходила.</p>
	<p>Та дівчина принесла з кухні королевій доньці їсти. І отворила вікно, аби повітря було в хаті.</p>
	<p>Надворі вітер повіває. З високої деревини вітер зірвав квіточку і завіяв королевій дівчині в їду. І вона з’їла ту квіточку і від того дня стала почувати, що з нею зле.</p>
	<p>Перейшло три місяці. Питається мама в дівчини-наймитки:</p>
	<p>— Що є з нашою донькою? Хто до вас приходив з хлопців? А вона каже:</p>
	<p>— Ніхто не приходив.</p>
	<p>— Та ж вона вже затяготіла&nbsp;<sup>*</sup>. Що скаже тато?! Як з дівчиною таке діло, то, значить, ви когось до себе впускаєте.</p>
	<p>А сама дівчина сказала:</p>
	<p>— Не знаю нічого, бо нічого не було.</p>
	<p>Страшно переживають дівчата. Обидві переживають. Не знають, що з ними буде.</p>
	<p>Говорить королева жінка до короля:</p>
	<p>— Що би ти зробив, якби в тебе з дочкою таке діло вийшло? А він сказав:</p>
	<p>— Якби таке сталося в нашій родині, то дуже великий сором був би. Якби вона вродила дитину, то ніхто її не взяв би. Якби в мене таке сталося, то доньці не треба би було на світі жити.</p>
	<p>А мама плаче. Король питає:</p>
	<p>— Чого ти плачеш?</p>
	<p>— Я плачу і прошу тебе, щоби ти своїй рідній дитині простив. Тоді король сказав:</p>
	<p>— Жінко, збираймося і йдім у палату та оглянемо її. Оглянули вони її і спитали обох дівчат:</p>
	<p>— Як це сталося? Хто коло вас був з чоловіків? Як він підібрався, як є сторожі, і не виділи сторожі нікого?</p>
	<p>Вони сказали обидві:</p>
	<p>— Нікого коло нас не було і нічого ми не знаємо.</p>
	<p>Плачуть дівчата, не знають, що сталося. І король з жінкою пішли до себе в палату. Питається жінка в короля:</p>
	<p>— Що тепер маємо робити, аби було добре? І сказав король:</p>
	<p>— Я її нищити не буду, я її вижену.</p>
	<p>Приказав король збудувати маленький корабель. Збудували його, вивели в море. І дав король на той корабель свою дочку. Більше нікого там не має бути, лиш вона одна. Прикликав король лікаря і сказав перевірити, за кілько день має вродитися дитина. Лікар сказав:</p>
	<p>— Дитина має вродитися за два місяці.</p>
	<p>— То й поживи я дав їй тілько на два місяці.</p>
	<p>І закрили, запечатали її в тому кораблі, і сказав король:</p>
	<p>— Я пускаю її на море, най іде.</p>
	<p>І пливе вона в тому кораблі морем. Пройшло два місяці, і вона родить дитину. Вродився хлопчик, а їсти нема що, бо їда вже вийшла. Мама дуже зголодніла, бо вже пару днів не їла. Кормить вона груддю дитину, а сама ссе дитинячий пальчик з ноги. І ссала вона той пальчик, доки не проссалася до крови, і з пальчика кров ссе. Дитина ссе грудь, а вона той пальчик.</p>
	<p>Починає той хлопчик говорити і питається в мами:</p>
	<p>— Мамо, що то є, що лиш небо видно й воду? Більше нічого не видно.</p>
	<p>— То так має бути, синку.</p>
	<p>— Мамо, дайте мені в руки ніж.</p>
	<p>Взяв він той ніж і починає пробивати нагорі вікно. І каже:</p>
	<p>— Мамо, я маленький, ви помагайте мені. Робіть то, що я буду вам казати.</p>
	<p>Пробив він вікно і випхав нагору голову. Подивився та й каже:</p>
	<p>— Мамо, а що це таке є, що було лиш воду й небо видко, а тепер я бачу далеко перед нами щось чорне.</p>
	<p>А то був покритий лісом острів. І вода викинула їх на той острів. Вилізають вони з того корабля, лишають його і йдуть у ліс. Там найдуть ягоди, там найдуть афини&nbsp;<sup>*</sup>. Прийде ніч, і вони сплять де-небудь під корчем. А одного вечора поглянув хлопець у правий бік і каже:</p>
	<p>— Мамо, якесь світелко є в тій стороні. Ідім на то світелко. Пройшли вони трохи і знайшли маленьку хату. Поглянув хлопець у віконце, мама питає:</p>
	<p>— Синку, що ти видиш?</p>
	<p>— Старенький дід, — каже, — кладе ватерку під кухнею. Починає хлопець стукати до віконця.</p>
	<p>— Дідусю, дідусю, — каже, — пустіть нас до хати. А дідусь сказав:</p>
	<p>— Іди, синку.</p>
	<p>Ввійшов хлопець з мамою до хати. Дідусь говорить до него:</p>
	<p>— Добре, що ти прийшов. Я вже чекаю на тебе дев’ять років. Тепер я буду вас із мамою годувати. І даю вам три дні часу. А після трьох днів ти, синку, будеш мати від мене велике завдання. І маєш перебути велике горе. Я даю тобі перстенець. Що би ти не їмив своєю рукою, за які великі й моцні двері не взявся, ти їх отвориш, бо будеш мати перстенець на руці. І на тобі, — каже, — оцю пушку маленьку. Ти маленький і пушка маленька.</p>
	<p>І ще дав йому дід шаблю. І сказав:</p>
	<p>— Би ти нікому це з рук не дав, бо назад мені треба буде віддати. Завтра рано ти разом з мамою відходиш від мене.</p>
	<p>Прийшов ранок другого дня, і хлопчик з мамою іде собі в ліс. Дід їх відпроважає. Попрощалися з дідом і пішли лісом.</p>
	<p>Ідуть вони лісом день, ідуть два дні, ідуть кілька днів. Нараз хлопець поглянув і побачив камінну загороду, широку й високу. А що є в тій загороді, їм не видно. Іде він шукати брами. Найшов браму, їмився за неї рукою, і вона зразу відкрилася. А там камениці&nbsp;<sup>*</sup> великі. І худоба там є, коні, гуси, качки, кури — велика господарка там. І дівчина то все доглядає, дає їсти. І каже їм:</p>
	<p>— Слухайте, чого ви сюди заблудили? Ви йдіть геть. Бо як прийдуть хлопці, то вас поб’ють.</p>
	<p>— Він сказав:</p>
	<p>— Дівчино, не бійся нічого. Ти лиш мені скажи, кілько їх є.</p>
	<p>— Є їх двадцять і чотири, — сказала вона. — І всі здорові й моцні.</p>
	<p>Він дивиться, а з комина куриться. Питає:</p>
	<p>— Чому з комина куриться?</p>
	<p>— Куриться, бо я їм їсти варю. Вони зараз на обід прийдуть. А тебе застануть тут та й уб’ють. Та й маму твою.</p>
	<p>Та й каже він тій дівчині:</p>
	<p>— Ходім у палату нагору, там, де ти їм їсти вариш.</p>
	<p>Пішли вони туди. Варить дівчина їсти і плаче. Питається він:</p>
	<p>— Чого ти плачеш?</p>
	<p>— Через то я плачу, — каже, — що вони зараз прийдуть і отворять браму. Мені дивота́, що ви ту браму отворили сами. Ту браму отворяють та запирають дванадцять чоловік.</p>
	<p>— Ви, — каже, — варіть їду. З хати вам не можна виходити. А я йду собі подивитися в коридор.</p>
	<p>Вийшов він у коридор, став під вікно, подивився, а вони йдуть. Порахував їх — двадцять і чотири. Утворили браму, дивляться, з комина куриться. І ходять вони кругом, і не годні всередину дістатися, бо він позакривав двері. Походили вони скрізь — закрито. Найстарший каже:</p>
	<p>— Видно, вона заснула. Ватра горить, а вона закрилася і спить. Пішли принесемо велику драбину.</p>
	<p>І лізуть по одному до того вікна, щоб добутися всередину. І котрий покажеться, а він лиш шаблею голову відрубає. І не пускає назад, а всередину бере, щоб вони не виділи. А тому послідньому, щонайстаршому, голову не дорубав.</p>
	<p>Він усіх порубаних позбирав і потягав у пивницю. А того недорубаного кинув на самий верх. І пивницю закрив, поробив там порядки, щоби мама й дівчина не знали, що там було. І входить на кухню й каже:</p>
	<p>— Вже не бійтеся нічого. І можете собі скрізь ходити, в кожну палату. Але в пивницю не можна вам ходити.</p>
	<p>І пішов він на полювання. А його мама пішла подивитися в ту пивницю. Що там є?</p>
	<p>Він приходить з полювання, а другого дня знов іде на полювання. То зайця вбитого приносить, то ще щось. А мама пішла ще раз подивитися в пивницю. Глянула, а там мертві лежать. Вона лиш хотіла тікати, а той недобитий говорить до неї:</p>
	<p>— Не тікай. Ти не маєш чого мене боятися. Ти будеш моя, а я буду твій. Іди в другу палату. Там є вода, на двох полицях стоїть. Возьми з одної полиці фляшку і з другої фляшку. То мені для рани, щоби не боліло.</p>
	<p>— Вона принесла тої води, примочила йому рану, і йому зразу стало гоїтися.</p>
	<p>— Тепер, — каже, — дай мені їсти, бо голоден дуже.</p>
	<p>Вона носить розбійникови їду, і ніхто про це не знає, ані та дівчина, ані син. Каже їй розбійник найстарший:</p>
	<p>— Ти будеш моєю жінкою, а я твоїм чоловіком. Відки в твого сина така сила? — питає він. — Твій син сам ту браму утворив і потрафив убити нас двадцять і чотири людей. Тепер ти не бійся нікого. Ми з тобою будемо жити, а вони обоє будуть нашими дітьми, твій син та й та дівчина. Але відки в него сила така?</p>
	<p>Вона каже:</p>
	<p>— Я не знаю, відки.</p>
	<p>Мама зайшла з ним у пивницю, і каже він їй:</p>
	<p>— На тобі ці дванадцять жил. Намочи їх у теплій воді. І лагодь на вечір своєму синови купіль. Як він прийде з роботи, ти скажи: «Синку, ти не купаний, відколи вродився. Я тебе файно скупаю.» І зв’яжи йому руки. Як зв’яжеш, скажи: «Рви».</p>
	<p>Вона так і зробила. Зв’язала синови руки тими жилами, він рвати, і то пірвалося геть, пішло на кавалки й розлетілося. А він питає:</p>
	<p>— Мамо, чого ви так мене пробуєте?</p>
	<p>А другої днини він пішов далі на полювання. А той недобитий каже їй:</p>
	<p>— У него сила страшна. Тепер, — каже, — мусимо якийсь час чекати, доки він призабуде, що ти його купала.</p>
	<p>Пройшов якийсь час, і робить вона йому знов купіль.</p>
	<p>— Лиш знаєш що, жінко? — каже недобитий. — Треба забрати в него перстень. Як він сяде купатися, ти скажи: «Синку, шкода перстеня, щоб він мок у воді. Скидай його в цю тарілку, я покладу на стіл». Тоді зв’яжеш йому руки ще раз. Як він не врве, то будеш стукати в підлогу, і я прийду.</p>
	<p>Вона поклала перстень на стіл та й зв’язала йому руки. Він починає рвати, а то не рветься. Кров іде з рук, а не рветься. Вона постукала в підлогу, недобитий приходить, а той зв’язаний у купелі. Питається в него недобитий:</p>
	<p>— Що тобі за то належиться, що ти знищив нас тут двадцять і чотири людей?</p>
	<p>А він сказав:</p>
	<p>— То, що я зробив з вами всіма, то зроби й зо мною. Розбійник сказав до жінки, би вона свого сина брала на руки.</p>
	<p>Винесли його на ґанок. Зброя його — пушка й шабля — висять на стіні на клинку, а перстень на столі. Недобитий узяв його шаблю і зачав його рубати по кавалкови. А кавалки падуть поза поруччя на город, а ворони прилітають і хапають. Дійшло до ніг. Недобитий сказав:</p>
	<p>— Я вибираю з його ніг чотири жили. Ти ці жили повісь там, де тоти, що в’язала йому руки.</p>
	<p>Вона повісила жили на клинок. І сказав їй недобитий:</p>
	<p>— Жінко, не бійся нікого, тепер ми двоє будемо спокійно жити. І нема вже моцнішого за мене нікого.</p>
	<p>А той дідок, що хлопець був у него, знає, що таке діло сталося, що мама зрадила хлопця. Вийшов дідок надвір і свище в пальці. Прилітають ворони:</p>
	<p>— Що, дідусю, є, що хочете?</p>
	<p>— Ви виділи, що там з хлопцем робили?</p>
	<p>— Виділи.</p>
	<p>— То принесіть все м’ясо тут, все до дробинки.</p>
	<p>Принесли. Дід сів на стільчик і ліпить хлопця. Все є, лиш жил нема. Полляв хлопчика одною водичкою, і він ожив. Полляв другою водичкою, і хлопець заговорив. І сказав:</p>
	<p>— Дідусю, я довго спав.</p>
	<p>А дідусь йому на то слово відповів:</p>
	<p>— Ти вже файно спав, як ти був у кавалках, тепер тобі дано три дні на відпочинок.</p>
	<p>— Дідусю, я не годен ходити, в ногах жил нема. А дід каже:</p>
	<p>— Підеш за жилами туди. Їх там треба забрати. Даю тобі коня, і він тебе принесе аж під саму браму. І я тобі даю скрипку. Ти будеш грати різні танці й пісні, які їм обом будуть до вподоби. Кінь тебе скине під браму і ти грай. Але ти будеш не хлопець, а старенький дідок. Вони тебе не впізнають. Вони двоє будуть у парку під файною яблінкою. Будуть їсти, пити, набуватися, мама та й той чоловік. Зачують твою пісню і твою гру і скажуть: «Ходім під браму слухати, хто то грає».</p>
	<p>Він так і зробив. Прийшли недобитий з мамою подивитися, а дідок грає.</p>
	<p>— Дідусю, ходіть з нами, будете нам грати. Він каже:</p>
	<p>— Я старенький, не годен іти, мене ноги болять.</p>
	<p>— Ну то ми вас занесемо.</p>
	<p>І вони обоє взяли його в ту палату, де його мама купала.</p>
	<p>— Заграйте нам. Він грає.</p>
	<p>— Чому ви так недобре граєте?</p>
	<p>— Не можу добре грати, бо в мене пірвалися жили, ті грубі струни.</p>
	<p>А той каже:</p>
	<p>— Жінко, йди возьми ті жили, що ми витягли з твого хлопця. Вона кинула йому ті жили.</p>
	<p>— Бери, діду, натягай та й грай нам далі.</p>
	<p>Вони двоє пішли їсти й пити, а дід починає лагодити скрипку. Ті жили, що з його самого, ховає, а натягає ті, що в него були. Дід грає, і вони нагулялися доста. Та й сказали:</p>
	<p>— Доста вже, діду.</p>
	<p>Той сказав дати дідови їсти і вивести його за браму. «Хай там сидить». А кінь прийшов, він ліг на коня, і кінь його приніс назад до діда. Дід його умертвив, заклав йому ті жили в ноги і назад оживив.</p>
	<p>— Тепер, синку, даю тобі знов три дні відпочити. А після трьох днів дід сказав:</p>
	<p>— Вже два горя ти відбув, ще маєш третє горе. Треба йти знов туди. Прийдеш знов під ту браму. Вони вдвох будуть набуватися під тою яблінкою, а ти перекинешся на файного золотого птаха і сядеш на ту яблінку. А вони будуть тебе ловити. Старайся, аби вони тебе не зловили. Ти маєш їх вигулити обох аж на самий верх тої яблінки. А сам злетиш надолину та й у коридор. І станеш назад хлопцем. Бери пушку в руки, шаблю до пояса, а перстень на палець. І йди напроти них.</p>
	<p>Подибався хлопець на коридорі з мамою і з її чоловіком. її чоловік клякає перед него. Та й мама клякає. І просить помилування в него. Просять, аби він усе їм подарував.</p>
	<p>— Ви двоє йдіть до кухні. Там, де ви мене, мамо, купали та й руки мені зв’язували.</p>
	<p>Зайшли вони там, а він каже мамі:</p>
	<p>— Беріть свого чоловіка на руки. Так, як ви мене брали з купеля. І несіть його там, де ви несли мене. На то поруччя, де мене рубали. І буду його рубати, а ви тримайте так, як ви тримали мене.</p>
	<p>А тій дівчині каже:</p>
	<p>— Дівчинко, виведи із стайні коня, котрий, — каже, — світа не видів та й не впряганий. І давай мішок шкіряний. Збирайте, мамо, всі ці кавалки в мішок.</p>
	<p>(Ворони не прилітають та й кавалки не хапають. З хлопця все забрали, а з цего ні).</p>
	<p>Присилили то коневи до хвоста і пустили коня в поле. І кінь буде носити то, поки не пірветься мішок і не погубляться кавалки по цілім полі.</p>
	<p>— А ми обидвоє, мамо, йдем знов у палату, де ви мене купали. Мама клякає і просить його:</p>
	<p>— Подаруй мені, синку, всі провини.</p>
	<p>— Мамо, — каже, — я вас не збираюся вбити або порубати. Я не хочу на вас руку покласти, бо ви мама моя. Я, — каже, — кидаю цю шаблю догори три рази. Як вона вам не зробить смерти, я не зроблю.</p>
	<p>Кинув він шаблю раз, кинув другий і кинув третій раз. А шабля шпіцом їй у голову і пробила. І вона вмерла.</p>
	<p>— Тепер, — каже, — виведи другого коня із стайні. Дівчина вивела коня, і він маму силяє до хвоста і пускає коня в поле.</p>
	<p>І лишилися в тій палаті лиш він та й дівчина молода. І говорить він до дівчини:</p>
	<p>— Дівчино, не бійся нічого. Що було найгірше, то все проминуло. І ти на свободі, і я на свободі. Відпочиньмо три дні. Третьої днини я маю на полювання йти.</p>
	<p>І сидять вони й радяться, як їм далі бути. Дівчина в него питається:</p>
	<p>— Чого ви не хочете зі мною разом бути?</p>
	<p>— Ще не прийшов час нам разом бути. Ти будь окремо, а я окремо.</p>
	<p>Пройшло три дні, і він сказав:</p>
	<p>— Я від тебе, дівчино, на якийсь час іду. Але я верну назад. Не бійся нічого. Ніщо на тебе не нападе і ніхто тебе не возьме.</p>
	<p>І він узброївся й пішов.</p>
	<p>І пішов він назад до діда. Бо дідови треба було все вернути. Дід файно зустрів його та й каже:</p>
	<p>— Ти, синку, вже перебув усе горе своє. Тепер верни мені перстень, пушку і шаблю.</p>
	<p>Він то все дідови віддав. Та й каже:</p>
	<p>— Гарно вам дякую, що ви мені так допомогли. І я зміг усе горе витримати.</p>
	<p>А дід сказав:</p>
	<p>— Тепер ми побудемо з тобою разом три дні. Знаю, що тобі буде невесело з дідом, бо ти лишив саму дівчину молоденьку. Але треба й з дідом побути.</p>
	<p>Перебув він у діда три дні та й четвертої днини прощається з дідом. А дід каже:</p>
	<p>— Ти дружину вже маєш. Твоя дружина буде ота дівчина молоденька. Від сьогоднішнього дня ти будеш з нею. Ти маєш їй сказати: «Я прийшов і вже більше від тебе відходити не буду. Злагодь щось файного їсти. І клякаймо помолімся. І присягаймо одно другому, що ти будеш моя жінка, а я твій чоловік».</p>
	<p>Вийшов він від діда, пройшов трошки, поглянув назад — нема діда і нема його хати. І він пішов до своєї дівчини.</p>
	<p>Жив він з жінкою, і за якийсь час народився в них синочок. Вони люблять одно одного і дуже люблять свого синка. І каже йому жінка:</p>
	<p>— Чоловіче, я люблю тебе дуже і дуже люблю нашу дитину. І я тебе хочу щось попросити. Ти їздиш скрізь лісами. Чи не находив ти якесь село?</p>
	<p>— Ні.</p>
	<p>— Будь такий добрий, пожени коня далі. Може, найдеш яке село і довідаєшся, відки я і хто я.</p>
	<p>— Жінко, я буду шукати, скільки зможу, — сказав він. Поїхав він у ліс, а там люди беруть дрова з лісу кіньми. Уздріли його ті люди, він під’їхав, привітався і спитав:</p>
	<p>— Люди, тут близько є село?</p>
	<p>— Так.</p>
	<p>— Ні в кого дитина не пропала в вашім селі?</p>
	<p>— Пропала, — каже, — але вже багато років тому. Вже давненько пропала. Пішла дівчинка в ліс та й не вернулася. То була дитина священика. Священик і його жінка й дотепер сумують за дитиною.</p>
	<p>А він сказав:</p>
	<p>— Будьте такі ласкаві, поведіть мене до того священика. Приходить він, а там старий ксьондз&nbsp;<sup>*</sup> та його жінка. І плачуть обоє.</p>
	<p>Він питає їх:</p>
	<p>— Чого ви так плачете-тужите?</p>
	<p>— У нас пропала в таких і таких роках дівчинка. І більше дітей у нас нема.</p>
	<p>— Не плачте, — каже. — Могли би ви тепер пізнати свою дитину?</p>
	<p>Каже:</p>
	<p>— Я би її пізнала, аби вона де була. У неї під лівою груддю має бути родимий знак, перець такий.</p>
	<p>Він уже видить, що це її тато й мама, бо в його жінки є такий знак під груддю. І каже він їм:</p>
	<p>— Заспокойтеся й будьте веселі. Ваша дитина жива. То є моя жінка, — каже.</p>
	<p>— Як би ви її привезли тут, щоби ми виділи?</p>
	<p>— У нас уже є, — каже, — синок, а незадовго буде й друга дитина.</p>
	<p>— Коли ви прийдете до нас з жінкою й онуками?</p>
	<p>— Борше не зможемо прийти, як через рік. Вертається він додому й каже жінці:</p>
	<p>— Найшов я твоїх родичів.</p>
	<p>Живуть вони, і дав їм бог другу дитину. Дівчинку. А за якийсь час збираються вони та й їдуть до мами та й батька в гості. Поглянули родичі на свою дитину. Мама розібрала її і побачила той знак під груддю. І як на то подивилася, то так і вмерла. А в скорому часі помер і батько. Похоронили вони їх і їдуть додому.</p>
	<p>А за якийсь час вийшов від короля приказ рубати ті всі ліси. Йому кажуть:</p>
	<p>— Відки ти взяв такі будинки й худобу? Це королівські ліси, і ми маємо приказ їх рубати.</p>
	<p>І пише він до короля: «Діду, на мене тут нападають. Чого ви так робите зо мною?»</p>
	<p>(А мама вповідала йому, що він внук короля).</p>
	<p>І приїхав туди старий король з жінкою. І забрав сім’ю свого внука до себе, а то все лишилося. І він став жити при свому дідови королеви.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__footnotes">
			<p><sup>*</sup> Затяготі́ти — завагітніти.</p>
			<p><sup>*</sup> А́фини — ягоди чорниці.</p>
			<p><sup>*</sup> Ка́мениця — будинок.</p>
			<p><sup>*</sup> Ксьондз — священик.</p>
		</div>
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Село Старі Кути, Косівського району, Івано-Франківської області 8 серпня 1986 року Петрюк Василь Николайович (1910 року народження)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Гуцульщини/">Фольклор Гуцульщини</a></li>
	</ul>
</footer>
<!--#include virtual="/-/inc/general__page_end.inc" -->
