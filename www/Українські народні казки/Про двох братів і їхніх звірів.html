<!--#include virtual="/-/inc/general__page_start.inc" -->
<title>Про двох братів і їхніх звірів ☼ Українська народна казка ☼ Народна творчість</title>
<meta name="Description" content="Українська народна казка Гуцульщини «Про двох братів і їхніх звірів» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Про двох братів і їхніх звірів.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Про двох братів і їхніх звірів <br><span class="article__headerDescription">Українська народна казка Гуцульщини</span></h1>
	<p>Мала жінка два хлопчики. Їх тато помер. І підходить до неї другий, хоче з нею женитися. І каже: — Я би тебе взяв, але би ти ці діти геть стратила. А кожній мамі жаль за дітьми. Вона не хоче страчувати хлопчиків. І каже вона тому, що хоче з нею женитися:</p>
	<p>— Тут у сусіди буде весілля. То, може би, ще діти перебули через весілля дома.</p>
	<p>А він каже:</p>
	<p>— Най буде.</p>
	<p>А одному циганови залетів до стодоли золотий голуб. І була в него присилена до шиї золота картка. А на тій картці писалося: «Хто заріже цего голуба, аби вибрав з него серце і, як має діти, кожній дитині дав по кавалочкови. І будуть діти мати велике щастя». А циган неписьменний, читати не вміє. Та й радиться він з циганкою:</p>
	<p>— Аби ми його цему ґазді понесли, що весілля робить. А він би нам дав, що з весілля полишається.</p>
	<p>Був той циган бідний, мав семеро дітей. Думає: «Що нам з того, що ми цего голуба заріжемо? Ми цим не наживимося. А цей ґазда нам таки більше дасть. Полишаються ж у него всякі їди з весілля». Циганка каже:</p>
	<p>— Най буде, неси голуба до того ґазди.</p>
	<p>Приносить циган золотого голуба до того ґазди, показує. Питається ґазда:</p>
	<p>— Де ти його взяв? А чи ти десь украв?</p>
	<p>— Я, — каже, — рано йшов корові їсти давати, а він залетів до стодоли. І я зловив.</p>
	<p>Узяв ґазда, прочитав ту картку на голубі і думає: «Якурат то серце для наших молодих буде».</p>
	<p>— Що ти хоч’ за цего голуба? — питає ґазда в цигана. А циган, звикле, як циган. Каже:</p>
	<p>— Та дай зо два хліби і кусок сала. А решту потому, по весіллю. Ґазда довго не думав, пішов приніс два хліба, кусок сала і подав циганови. І циган пішов т’хаті.</p>
	<p>А на третій день у того ґазди весілля. Поварили студенці. Та й каже ґазда кухарці:</p>
	<p>— Ще один меш варити маленький студенець. Для молодих. Кухарка питає:</p>
	<p>— Та з чого?</p>
	<p>— Хочу, — каже, — кугутика зарізати. Кухарка зварила того голуба. Та й сказав ґазда:</p>
	<p>— Як меш той студенець розсипати, аби закликала мене. Кухарка закликала його, висипали той студенець у тарілку, а з голуба серце розділили надвоє і одну половину поклали на один бік тарілки, а другу на другий. І каже ґазда кухарці:</p>
	<p>— Аби ти це так сховала, щоб ніхто не знав, де воно. А як прийдуть із шлюбу, я тобі скажу, що робити.</p>
	<p>Вона взяла ту тарілку і сховала у сінях у шафці. А через якийсь час щось їй стрілило в голову, та й пішла вона подивитися, як цей студенець ся ймив. Подивилася — студенцю нема. І думає: «Що тепер буде? Що скаже ґазда?»</p>
	<p>А студенець з’їли ті два хлопчики, що їх мама мала стратити. Кухарка нічого не думає, лиш іде до свої товаришки та й каже:</p>
	<p>— Врятуй мене, бо я в погане діло попала. Ріж мені кугутика, і то махом аби було.</p>
	<p>Приносить товаришка кугутика та борше в баняк. Кухарка скоро зварила його та в таріль, бо треба перед молодих класти. Поставила кухарка ту тарілку в шафку. Молоді зараз із шлюбу виходять.</p>
	<p>Кличуть гостей за столи. Та й розносять студенець, бо завше на весіллю перша става — студенець. А ґазда каже:</p>
	<p>— А де та тарілочка зі студенцем?</p>
	<p>— Та, — каже, — є, але, йой, ще не ймився.</p>
	<p>А це не щоби ймилося, воно ще й тепле. Приносить кухарка ту тарілочку, подає ґазді, і каже ґазда:</p>
	<p>— Прошу. Одну половину серця має їсти молода, а другу молодий. Уже по весіллю. Молоді полягали спати. А як повставали, старий подивився в постіль, чи нема ґрошей. Подивився один день, другий — нічого нема. І не знає він, що студенець з голуба з’їли хлопці.</p>
	<p>Оба хлопчики спали на печі. Рано встали, мама пішла на піч порядок робити і находить два червоних. І дивується: «Де ж це діти взяли?» Бо це ж великі ґроші. Але не каже їм нічого. Таке було й другого ранку: поставали хлопці — знов на печі два червоних. І тоді мама питає хлопців:</p>
	<p>— Відки у вас ґроші?</p>
	<p>А діти кленуться, що вони не мали ніяких ґрошей. Приходить увечері мамин жених, та й каже вона йому:</p>
	<p>— Щось чудного в мене.</p>
	<p>— А що таке? — питає він.</p>
	<p>— Я вчора й нині по два червоних найшла на печі.</p>
	<p>— А ти їх питала, відки в них ґроші? Каже мати:</p>
	<p>— Я питала. Кажуть, що ніяких ґрошей не виділи та й ніде не брали.</p>
	<p>— Ти, — каже, — озми бук та буком їх. І вони скажуть, відки ґроші.</p>
	<p>Послухала вона його, взяла прут і б’є ба одного, ба другого. А вони плачуть та й кажуть:</p>
	<p>— Не брали ми і не виділи!</p>
	<p>Бо вони й справді не виділи. Каже той жених:</p>
	<p>— Геть це від хати, бо це навчиться красти, і не будеш мати супокою.</p>
	<p>А мама й собі плаче. А він каже:</p>
	<p>— Ти не плач. Як хоч’ зо мною жити, то рано збери їх і поведи геть далеко в ліси.</p>
	<p>Встає мама рано, годує цих дітей і веде в ліс. Завела їх далеко під один берег і каже:</p>
	<p>— Діти, ви йдіть сюди за грибами, на берег, а я піду попри потік. Та й пішла т’хаті, а дітей лишила. Діти ходять лісом, ходять, зробилася ніч, а спати нема де. Діти плачуть, кричать:</p>
	<p>— Мама, мамо! Де ви?!</p>
	<p>І похопила їх темна ніч. Плакали вони, плакали та й заснули в лісі під смерекою.</p>
	<p>Зробилося рано, діти далі кричать: «Мамо! Мамо!» А лісом іде лісник та й чує крики та плачі. Іде він на той крик. Приходить д’тим хлопцям, а вони так втішилися. Та й питаються вони:</p>
	<p>— Ви не виділи нашої мами? Лісник питає:</p>
	<p>— Яка ваша мама? Як ся називає?</p>
	<p>— Та Марися Гандзина.</p>
	<p>— А ви як тут ся зробили?</p>
	<p>— Та, — кажуть, — мама сказала, що йдемо за грибами, та й пішла від нас.</p>
	<p>А лісник собі думає: «Беру цих хлопців до себе». У него дітей не було, лиш жінка й він. Приходить він і каже до жінки:</p>
	<p>— Я найшов ці хлопці там і там у лісі.</p>
	<p>А цей лісник жив дуже далеко від села. Іде він у місто і дає до газети: «У кого діти пропали? Найшлися два хлопчики в лісі». Та й вертається назад додому. А жінка каже до него:</p>
	<p>— Ти знаєш що, чоловіче? Я найшла на печи два червоних.</p>
	<p>Та бо це так і на другий день — знов два червоних. Бере лісник тоти</p>
	<p>ґроші і йде в місто. Покупив хлопцям файне вбрання. Та й іде в редакцію спитати, чи не обізвався хто, в кого діти пропали — нема нікого. Приходить він т’хаті, старе вбрання з хлопців здоймив і попалив і сказав жінці їх файно помити. І вбрав їх у то, що для них купив.</p>
	<p>І так у тих хлопців щодоби з’являлося по два червоних. Лісник з жінкою їх красно годують, бавлять. І за рік великі ґроші вони від хлопців мали. І думають вони з жінкою, що ж це сталося, що такі ґроші внеслися їм до хати.</p>
	<p>А хата в лісника була невелика. Бере лісник будує нову. Вилагодив двоповерхові хати. А діти підростають. І оба на один образ, бо близнюки. Не пізнати, котрий Іван, а котрий Василь.</p>
	<p>Пішов лісник знов у місто, спитати, чи нема чутки про хлопців — ніхто не обізвався. Накупив усячини для хлопців, для себе, бо ґрошей є доста. Та й находиться він з одним учителем. І каже:</p>
	<p>— Я би хотів наймити вчителя до своїх хлопців. А вчитель питає:</p>
	<p>— Де ви мешкаєте?</p>
	<p>— Там і там. Під такою й такою полониною.</p>
	<p>— Ви маєте зможність тримати вчителя дома?</p>
	<p>— А кілко це має коштувати на місяць?</p>
	<p>— Десять червоних.</p>
	<p>— Дам, — каже лісник. — І харчуватися мете в нас.</p>
	<p>І вони ся договорили, коли лісник має прибути в місто. Бере лісник пару коней, приїхає в місто і бере вчителя до себе. І вчив він тих хлопців штири роки.</p>
	<p>Підростають хлопці, ходять з лісником у ліс. Його кличуть татом, а його жінку мамою. І все попрошують, як то люблять хлопці:</p>
	<p>— Дайте рушниці стрілити. А лісник говорить до них:</p>
	<p>— Я вам не такі рушниці куплю. Є за що. І каже він жінці:</p>
	<p>— Роки пройшли, і ніхто не обізвався за цих дітей. То беремо їх за своїх.</p>
	<p>їде лісник з учителем у місто. І покупили хлопцям дорогі рушниці і дорогі шаблі. Для Івана та Василя. Хлопці файно подякували та й кажуть:</p>
	<p>— Ми вже мемо йти в ліс, а ви мете дома сидіти.</p>
	<p>— Ні, — каже лісник, — як мемо йти, то всі разом. Самих вас я пускати не буду.</p>
	<p>А в учителя була донька, і хоче вчитель, аби котрий з них її брав. А хлопці кажуть:</p>
	<p>— Ми ще женитися не будемо. Розрахувалися з вчителем і пішов він т’хаті.</p>
	<p>Відколи лісник купив хлопцям зброю, відтоді вони зробилися інакші. Зачали не слухати ні лісника, ані його жінку. Лиш рано зберуться і йдуть лісами. І приходять аж ввечір. А лісник каже їм:</p>
	<p>— Я би казав вам, Василю та й Іване, аби-сте ся женили. Але вони не хотять. А лісник каже їм:</p>
	<p>— Як не хочете тут женитися, то я вам поставлю хати в місті. Василь ще погоджувався на це, а Іван ні. Та й каже Василь:</p>
	<p>— Ми ліпше підемо в подорож на два тижні.</p>
	<p>Лагодять їм хліба і всякого печива, як то давно було, і збираються вони в дорогу. Лісник і його жінка плачуть.</p>
	<p>— Коли ви ся вернете? Іван каже:</p>
	<p>— Може, ся вернем, а може, й ні. Буде видко. Каже лісник:</p>
	<p>— Ми великі вам гроші винні. Відки ми віддамо?</p>
	<p>— Ви нім цим не турбуйтеся. Що нам потрібно, ви дали.</p>
	<p>Дали вони руки, подякували лісникови та його жінці і пішли. Пішли далеко лісами, та й каже Івана Василеви:</p>
	<p>— От коби яка тепер звірка. То би ковтнув з рушниці.</p>
	<p>Не встиг він це сказати, вже й коза підходить. Іван справив напроти неї рушницю, а вона каже:</p>
	<p>— Не бий мене. Стану в помочі.</p>
	<p>І він не стріляв. Ідуть далі, а медвідь ссе сік з явора. Василь каже:</p>
	<p>— Я цего зараз з явора зсаджу. А медвідь каже:</p>
	<p>— Аби-с мні не бив! Бо ті в короткім часі стану в помочі.</p>
	<p>І не стріляв Василь. Ідуть далі оба та й радяться. Та й каже Іван до Василя:</p>
	<p>— Кілко ми ходили з лісником і сами ходили, до нас звір ще не говорила. Лишім бити звір.</p>
	<p>Ідуть вони далі. А лисиця почерез дорогу перед них перебігла. А Іван каже:</p>
	<p>— Цю таки мушу вбити. Лисиця йому відповідає:</p>
	<p>— Не бийте мене, в короткім часі стану вам у помочі. Івана каже:</p>
	<p>— Що ти мені годна помочи, така мала?</p>
	<p>Але не стріляв. Ідуть вони далі, а дорогою напроти них іде вовк. Каже Василь:</p>
	<p>— Я вже буду стріляти цего діда. А вовк каже:</p>
	<p>— Не бий мене. За короткий час прийду д’тобі на поміч. Плюнув Іван собі, а Василь собі. Що з цими звірями? Але не стріляли. Звечоріло. Наклали вони ватру та й хотять ночувати. І каже Василь до Івана:</p>
	<p>— Треба було таки вбити того діда вовка. Повечеряли вони, та й зачав Іван з Василем сваритися.</p>
	<p>— Ти мені не дав убити вовка. Треба було його таки вбити.</p>
	<p>Та й прогнівалися, мало що один до другого говорять. Переночували, рано встали, та й Іван на Василя все злосний. Перейшли вони ліс, сходять до міста. Іван не дуже хоче до Василя говорити. Василь каже:</p>
	<p>— Ходім у місто. А Іван:</p>
	<p>— Ходім попри ліс.</p>
	<p>Та й посварилися. Василь пішов у місто, а Іван попри ліс.</p>
	<p>Приходить Василь у місто, а там великі жалоби. Завтра мають царську доньку язі везти, аби з’їла. Бо язя не давала воду цілому містови. Питає стрілець людей, що то за жалоби такі. А люди кажуть, що завтра цар має давати язі доньку.</p>
	<p>— А де та язя? — питає Василь.</p>
	<p>Сказала йому, і йде він туди, де та язя. Прийшов туди живше, як царську доньку привезли. Жде він та й жде — нема її. Аж д’вечеру привозить її циган. Здоймив її з воза, а в неї очі в платку завиті. А язя зачула це із скали та й вилазить, щоб її цмоком потягнути. І говорить язя до стрільця:</p>
	<p>— А ти чого тут?</p>
	<p>— Як хоч’ видіти, то зараз будеш видіти.</p>
	<p>— Ходи сюди.</p>
	<p>Стрілець іде. Підходить вище, а вона ще більше з діри вилізла. Спершу було видко дві голови, а тепер п’ять. Цего вже й страх береться. Ловить шаблю в руки і — раз! Махнув — утяв одну голову. А голова збігається з шиєю і зцілюється. Махнув і відтяв другу голову. І тут коло него стали і медвідь, і вовк, і коза, і лисиця. Що цей голову зітне, а звірі хапають її і відносять геть. Вовк одну, медвідь другу, лисиця третю. Порозносили ті голови, помняцкали їх. І тоді каже медвідь до стрільця:</p>
	<p>— А правду я тобі казав, що в короткім часі я тобі стану в помочі? Якби ти був нас вистріляв, то й ти нині був би не жив.</p>
	<p>Приходять вони на дорогу, де царська донька. Стрілець розвиває її з хустини й питається:</p>
	<p>— Ти що за одна?</p>
	<p>(Хоче видіти, що вона йому скаже). А вона відповідає:</p>
	<p>— Я царська донька. А ти?</p>
	<p>— Я — стрілець.</p>
	<p>— А ти кавалір чи жонатий? Він відповідає:</p>
	<p>— Кавалір. А що такого?</p>
	<p>— Як ти кавалір, то будеш моїм чоловіком. А як жонатий, то велику нагороду від мого тата дістанеш.</p>
	<p>Тоді він дістав хустинку і розірвав надвоє, і половину їй дав, а половину собі лишив. А вона зняла з пальця золотий перстень. І вони той перстень теж переділили. Загорнули ті половини персня і половини хустини і заховали собі. Та й відправляє він її до царя т’хаті. Вна каже:</p>
	<p>— Ні, їдьмо разом. А він на те:</p>
	<p>— Я не годен. Я десь мушу відпочити, бо страшно змучений. А циган стояв там і на все це дивився. Та й каже циган:</p>
	<p>— Хло’, я кімую тут недалеко хату. Підем туди та й переночуємо. Сідають на фіру, привіз їх циган до тої порожньої хати, позаходили вони, циган носить дров, розкладає ватру, аби не було холодно. Ці обоє заснули, а циганови не спиться. Бере він у стрільця шаблю і — раз! І відтяв стрільцеви голову. Царська донька вмліла. Циган несе води, відливає її, відшуровує. Відійшла вона трохи, а циган каже:</p>
	<p>— Як скажеш, що я змію вбив, то їдем до твого тата, а як ні, то так підеш, як той стрілець.</p>
	<p>І каже їй, аби падала на коліна і присягала. А вона хотіла жити і сягла. Каже вона:</p>
	<p>— Їдьмо до тата, будете мати велику нагороду.</p>
	<p>Ті поїхали, і зразу звір тут з’явилася. Каже медвідь до лисиці:</p>
	<p>— Іди і аби-с нашла води цілющої й живущої. А як не найдеш, то ваша віра пропала і лисиць більше не буде.</p>
	<p>Пішла лисиця, ходить лісом, дивиться. А там були великі вітри, і з дерева впало гніздо з пташенятами. А лисиця до тих пташенят, бо вона від цего. Пустилася д’гніздови. Прилітає мама тих пташенят і каже:</p>
	<p>— Бійся бога, не їж мені дітей. Я ти стану в помочи. Каже лисиця:</p>
	<p>— Іди найди мені води цілющої й живущої.</p>
	<p>Птаха полетіла і принесла води. Лисиця принесла її до вбитого стрільця, дає медведеви. Медвідь кропить голову цілющою водою і прикладає до плечей — голова приросла. Відтак всипав у рот мертвому живущої — стрілець устав. Пороззирався — нема ні царської доньки, ні цигана. Та й говорить Василь до медведя:</p>
	<p>— Чи не виділи цигана й царської доньки? Та й моєї зброї. А медвідь каже:</p>
	<p>— Ти вже на тім світі був. Ти вже був погинув, але ми прийшли і тебе врятували. Вас двох ішло, коли ви хотіли нас убити. Ми прийшли до тебе, а наші браття — до твого брата. А тепер видиш, як ми стали тобі на помочи? І ще далі станемо. А цигана і царської доньки ми не виділи.</p>
	<p>Тоді сказав стрілець:</p>
	<p>— Ви товариші мої, моя сім’я дорога. Ідемо всі до царя. Приходить він зі своїми звірями до корчми та й замовляє їм їсти.</p>
	<p>А його питають:</p>
	<p>— Ви маєте тілко ґрошей, щоб заплатити за все це?</p>
	<p>— Маю. Давайте вина, котре найліпше, і меду медведеви. А козі молока солодкого. А лисиці свіжу гуску, а вовкови барана.</p>
	<p>А в царя така забава, така парада! Бо вернулася царська донька і вже не треба давати її змії за воду. Вікна повтворювані, співають. Каже медвідь:</p>
	<p>— Я йду подивитися.</p>
	<p>Іде він під вікно. А циган сидить просто вікна за столом. Медвідь підлазить та й хоче цигана імити за волося. Циган уздрів медведя та й каже:</p>
	<p>— Йой, медвідь! Убийте його! А царська донька каже:</p>
	<p>— Не можна бити.</p>
	<p>Вона так каже, бо вона вже тих звірів виділа.</p>
	<p>Ждуть вони, а медведя нема. Іде й вовк подивитися на забаву. Приходить під вікно, а там так співають. А вовк став під вікном та й собі: «У-у-у!» А циган аж підскочив.</p>
	<p>— Я ж казав звір побити. А царська донька каже:</p>
	<p>— Не можна!</p>
	<p>Та й заплакала дівчина.</p>
	<p>А стрілець присилає записку до царя і просить, аби приїхала до корчми царська донька. Сідає в бричку донька з татом та й охрана. Вона їхала наперед, тато ззаду, а ті вояки ще ззаду. Як уздріла вона, що стрілець сидить, так упала й умліла. Покликали лікарів. Прийшли лікарі та й дали їй, що треба. Зробилося їй легше, і підійшла вона до стрільця. Та й каже:</p>
	<p>— Оцей стрілець змію замордував.</p>
	<p>Тоді каже цар воякам, щоб стрільця заарештували. Сідає цар з донькою та охрана в одну бричку, а стрільця з охраною садять у другу. Привозять їх до царських палат, і доньку окремо, а стрільця окремо. І тягнуть із стрільця протокол. А донька каже:</p>
	<p>— Цей змію вбив, і я сказала, що буду його жінка. А циган уночі відтяв йому шаблею голову.</p>
	<p>Беруть на протокол стрільця. Каже він:</p>
	<p>— У мене була дорога шабля і дорога рушниця, і вони десь ділися. А що зо мною було, я не знаю.</p>
	<p>їх двох докупи ще не зводять. І сказав стрілець за половину персня й половину хустинки.</p>
	<p>— Оце, — каже, — є доказ.</p>
	<p>Приходить цар ід’доньці та й питає, чи то правда. І вона сказала, що правда, і показала половину хустини і половину персня. І цар перебрав стрільця у царське вбрання і бере його на забаву, туди, де й циган. А циган не сподівається, що стрілець тут є, та ще й перебраний у царське.</p>
	<p>По забаві питається один міністер людей:</p>
	<p>— Що би такому чоловікови належало, що відрубав комусь голову задурно?</p>
	<p>А циган каже:</p>
	<p>— Я знаю, що такому належало би зробити. Взяти трирічного коня, такого, що ще надворі не був, і присилити його до того коня. Та ще й того коня три рази батогом ударити.</p>
	<p>І циганови так зробили.</p>
	<p>Повінчався стрілець Василь з царською донькою. Одного разу каже він жінці:</p>
	<p>— Я йду брата шукати.</p>
	<p>— А куди?</p>
	<p>— У Чорний ліс.</p>
	<p>А царська донька каже свому татови:</p>
	<p>— Мій чоловік хоче в Чорнім лісі брата шукати. Каже цар:</p>
	<p>— Не йди-ко ти там, зятю, бо я там мав війну та й програв, і багато війська мого там пропало. Там вітри, снігва. Але як ідеш, то даю тобі реґімент війська. Може би, воно помогло тобі перейти той ліс.</p>
	<p>Іде військо наперед, а він ззаду, і всі звірі з ним. І якурат коло того лісу як звіваються вітри! І сніги, метіль! Військо паде. Щось упало, а щось лишилося. Пробиваються вони далі в ліс. А вітер звівається ще гірше. Паде й решта війська. А стрілець іде з вовком, медведем, лисицею і козою далі. А тут уже й смеркає. Приходять вони під один горбик. (А там був його брат, у тім горбику). Та й каже він вовкови й медведєви:</p>
	<p>— Несіть дров.</p>
	<p>Ті наносили дров, наклали ватру, ватра фест горить. А на тім буці сиділа баба-людоїдка. І каже вона з бука:</p>
	<p>— Пане, не кладіть таку ватру.</p>
	<p>— А хто там? — питає стрілець.</p>
	<p>— Бабка старенька. Я ходила в ліс та заблукала. Та боюся звіри. Та й вилізла я на цего бука, думаю тут переночувати.</p>
	<p>— Злазіть, бабко, не бійтеся, — каже стрілець Василь. Баба злізла, а він питається:</p>
	<p>— Ви не виділи стрільця? Такого, як я?</p>
	<p>— Ні, не виділ а.</p>
	<p>І дає баба стрільцеви пруток і каже:</p>
	<p>— Махайте на звір, аби мені нічого не казала.</p>
	<p>А він був хитрий і не махав, як колись його брат Іван махав. І знов питає:</p>
	<p>— То ви не виділи стрільця з такою, як у мене, зброєю і такою звір’ю?</p>
	<p>— Ой, синку, не виділа.</p>
	<p>Тоді каже стрілець вовкови й медведеви:</p>
	<p>— Беріть бабу у танець.</p>
	<p>Як вони бабу прорухали, що вже й кісток не чула, вона крикнула:</p>
	<p>— Скажу вам усе, стрілець, лиш даруйте життя! І сказав стрілець вовкови та медведеви:</p>
	<p>— Лишайте її, най відпочине. І каже бабі:</p>
	<p>— Ну, кажіть.</p>
	<p>— Бери, — каже, — стрілець, цей пруток і на кожну купину махни. Він махнув, і зробилися з тих купин його брат і звірі, такі самі, як у него. Встали вони, як заспані. І витаються: медвідь з медведем, вовк з вовком, лисиця з лисицею, коза з козою, а брат з братом. Каже Іван до Василя:</p>
	<p>— Василю, дорогий, добре ти казав, що «ходім у місто, а не в ліс», бо ліс важить на чоловіка.</p>
	<p>Каже Василь двом медведям і двом вовкам:</p>
	<p>— Беріть бабу ще раз у танець!</p>
	<p>І як погуляли вони з бабою, з баби ніц ся зробило. Вже відтоді за бабів таких і не чули.</p>
	<p>Бере Іван свою зброю і свою звірину сім’ю і йдуть з Василем до царя. А царська донька вже ні жива, ні мертва. Думала, що її чоловіка вже нема. Та й цар так думав.</p>
	<p>Заходять вони до корчми, там, де був Василь раніше. І замовили всій звірі їсти. Ті вже не правили ґроші, бо знали, що один з них царський зять. Але є ще й другий. І оба на одну подобу. І повідомляють з корчми до царя: «Є ваш зять і ще один такий, як ваш зять». Царська донька приїхав — ці сидять оба коло стола. Вона повиталася з обома і не зає, котрий її чоловік. Бере обох до себе. І всю звір бере.</p>
	<p>Приїхають вони т’хаті, позаходили. Входить і цар. Витається з одним, з другим, але не знає, котрий його зять. Та й донька не знає, котрий її чоловік. Вона думає: «Нічого, настане вечір і мій чоловік д’мині ся прихилить». Лягають спати. Вона всередині, а вони по краях. І не присуваються вони до неї оба. І думає вона: «Що ж то є?»</p>
	<p>Пригадала вона за ворожку. Ті оба сплять, а вона встала, пішла до ворожки і розказує їй все. І питає:</p>
	<p>— Як розпізнати, котрий мій чоловік? Каже ворожка:</p>
	<p>— Я вам пораджу. Ідіть дістаньте грубу кишку, насипте повну крови і себе тою кишкою запережіть. Щоб кишка була під одягом. І йдіть т’хаті, давайте їм сніданок. І сідайте межи них. Беріть ніж, остріться до них і кажіть: «Котрий з вас мій чоловік? Я не хочете сказати, то я роблю собі смерть». І будете видіти, що буде.</p>
	<p>Вона прийшла і так зробила. Питає їх, а вони сидять за столом і не признаються, котрий її чоловік. Вона тоді багато не говорила, лиш ножем у ту кишку — чвах! І кров бризнула по ній і по них. А Василь, її чоловік, каже:</p>
	<p>— Що я наробив!</p>
	<p>А вона тоді ймилася його, обцілувала, засміялася і каже:</p>
	<p>— Аж тепер ти признався!</p>
	<p>Іван побув трохи з братом і пішов до лісника, того, що їх виховав. І файно він жиє. Я ходив за грибами та й туди повертав. Та й купив горнець, та й цій байці конець.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Текуча, Косівського району, Івано-Франківської області 1 травня 1984 року Уторопчук Юрій Петрович (1914 року народження)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Гуцульщини/">Фольклор Гуцульщини</a></li>
	</ul>
</footer>
<!--#include virtual="/-/inc/general__page_end.inc" -->
