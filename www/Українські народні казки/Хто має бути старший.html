<!--#include virtual="/-/inc/general__page_start.inc" -->
<title>Хто має бути старший ☼ Українська народна казка ☼ Народна творчість</title>
<meta name="Description" content="Українська народна казка Гуцульщини «Хто має бути старший» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Хто має бути старший.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Хто має бути старший <br><span class="article__headerDescription">Українська народна казка Гуцульщини</span></h1>
	<p>Колись ішов Сус Христос з Петром. Людей навчати, проповіді давати. То було зимою. Ідуть вони, йдуть, і зробився вечір. Петро каже:</p>
	<p>— Учителю, повертаймо десь на ніч, бо я вже й змерз. Повертають до одного багача. Велике забудовання, багато коров коло хати, овець. Рикання й гевання.</p>
	<p>Входять до хати. Петро проситься на ніч, а Сус Христос мовчить. А багач каже:</p>
	<p>— Нема в мене де спати.</p>
	<p>Розказав, що серед хати телята, під постіллю ягнята. І діти на постелі сплять.</p>
	<p>— А я з жінкою на печи. Нема в мене де слати. Розгнівався Сус Христос на того багача. Сказав йому:</p>
	<p>— Тяжко тобі приймити бідних людей на ніч, тяжко тобі буде й до мого царства ввійти. Скорше осел пролізе крізь голчине вухо, ніж тобі ввійти до царства.</p>
	<p>Пішли вони. Повертають до другої хати. Вчинилися перед хати. Чують, у хаті крик, зойк. Отворили двері — чоловік жінку б’є. Жінка ґвавтує, діти пищать. Їм так мерзко зробилося, що й не просилися там на ніч. Заперли двері та й пішли далі.</p>
	<p>А Петрови жаль зробилося за жінку та й просить Христа, аби жінка була старша, не чоловік. А Сус сказав Петрови:</p>
	<p>— Недобре, Петре, буде, як буде жінка старша від чоловіка.</p>
	<p>— Чому?</p>
	<p>— Як жінка буде старша від чоловіка, то чоловік буде більше битий задурно, як за провину.</p>
	<p>А Петро не хоче цему вірити. Каже:</p>
	<p>— Не може бути таке. Зроби так, щоби жінка була старша. Дивися самий, — каже Петро, — жінка й діти доглядає, і в городі мусить робити, і зварити їсти, і пожмакати. Жінка до обід має сто робіт, а чоловік цілий день робить одну роботу.</p>
	<p>І Сус пообіцяв Петрови:</p>
	<p>— Зроблю, Петре, зроблю.</p>
	<p>А Сус знає, де вони мають ночувати і як воно має бути. Повертають вони до третьої хати. Нова хата і невеличка. І близько коло дороги. Ввійшли до хати. Петро проситься на ніч. А чоловік каже:</p>
	<p>— Та коби жінка була дома, може би вас приймила.</p>
	<p>— А де жінка твоя?</p>
	<p>— Пішла на ярмарок, — каже ґазда. Петро каже:</p>
	<p>— А чому ти не хоч’ нас без жінки приймити на ніч?</p>
	<p>— Бо мені жінка казала, щоби я нікого на ніч не приймав. Петро питає:</p>
	<p>— А якби ти нас приймив без жінки на ніч, та й що би було?</p>
	<p>— Як я вас прийму, — каже ґазда, — без жінки, та й я буду битий, та й ви будете биті.</p>
	<p>— То що, в тебе жінка дурна? А ґазда каже:</p>
	<p>— Не дурна, але дуже сердита.</p>
	<p>— Ми не кажемо тобі, щоби ти нас приймив на постіль або на піч. Ми переспимо під припічком.</p>
	<p>Ґазда постелив під припічком верету, і вони лягли спати. Сус Христос ліг з того боку стовпця під піч, а Петро з цего боку. А вночі прийшла жінка з ярмарку, застукала. Чоловік її пустив.</p>
	<p>Вона ввійшла до хати та й вдивила, що під припічком хтось є. І каже чоловікови:</p>
	<p>— Хто там є?</p>
	<p>— Два чоловіки подорожні попросилися на ніч. А вона йому каже:</p>
	<p>— А ти чого їх приймив на ніч?</p>
	<p>— Що, тобі жаль, що під припічком пересплять? Хату тобі перележать?</p>
	<p>Вона йому каже:</p>
	<p>— Я тобі казала, щоби ти нікого на ніч не приймав?</p>
	<p>Та чоловіка в морду. Чоловік нічого не каже, бо він знає свою жінку. А вона ходить по хаті, така сердита, як шандар. Бере заміталку та й б’є цего крайнього, Петра. Зробився крик, шум у хаті, та й збудилася дитина в колисці. Ґаздиня розгорнулася, вилізла на піч, взяла дитину з колиски і плекає. А наляканий Петро пересунувся почерез Суса Христа під піч. А Сус Христос трошки посунувся туди, де Петро лежав. А вона не знала, що вони помінялися місцями. Поклала дитину в колиску, услонила та й злізає на землю.</p>
	<p>— Я одного вибила, а другого ще ні.</p>
	<p>Бере заміталку та й б’є «другого». Лишає крайнього Суса Христа та й знов б’є Петра. Вибила добре, заспокоїла собі нерви, вилізла на піч, загасила каганець і заснула.</p>
	<p>А Петро думає, що за півгодини або за годину буде знов бити. Та й шепче Сусови на вухо:</p>
	<p>— Тікаймо, вчителю, відци геть. А Сус сказав:</p>
	<p>— Я вночі нікуди не йду.</p>
	<p>Петро самий не міг піти, і вони спали далі. Досвіта запіяв кугут, і Петро будить Суса Христа. А Сус Христос ніби-то твердо заснув. Петро сіпає Суса Христа, крутить за вуха, і Сус Христос послухав Петра. І повставали, вони, і пустилися в дорогу. А в дорозі Петро каже:</p>
	<p>— Добре ти мені вчора казав, що як жінка буде старша від чоловіка, то чоловік у жінки буде більше битий задурно, як за провину. Била свого чоловіка задурно та й мене два рази. Най так буде, як було.</p>
	<p>І стало назад так, що чоловік старший.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Космач, Косівського району, Івано-Франківської області 6 вересня 1986 року Никорак Лук’ян Николайович (1907 року народження)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Гуцульщини/">Фольклор Гуцульщини</a></li>
	</ul>
</footer>
<!--#include virtual="/-/inc/general__page_end.inc" -->
