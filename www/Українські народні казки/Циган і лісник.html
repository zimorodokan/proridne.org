<!--#include virtual="/-/inc/general__page_start.inc" -->
<title>Циган і лісник ☼ Українська народна казка ☼ Народна творчість</title>
<meta name="Description" content="Українська народна казка Гуцульщини «Циган і лісник» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Циган і лісник.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Циган і лісник <br><span class="article__headerDescription">Українська народна казка Гуцульщини</span></h1>
	<p>Був бідний циган. Урубає ломаччя то там, то там, та й так піч топив. Одного разу пішов він за хату та й таки на свою вербу виліз. Виліз, став на галузу та й ту саму галузу рубає. А йде лісник. Та й каже:</p>
	<p>— Цигане, що ти робиш? Ти зараз упадеш.</p>
	<p>Відійшов лісник, може, яких двадцять метрів, а циган бах і впав. Та схопився і біжить за лісником. І кричить.</p>
	<p>— Ви є великий ворожбит! Почекайте! Підбігає й каже:</p>
	<p>— Ви такий ворожбит, що як сказали: «Ти впадеш», так я впав. Ви ще скажіть мені, коли я буду вмирати. Я вас дуже прошу, скажіть.</p>
	<p>А той каже:</p>
	<p>— Тоді будеш умирати, коли буде зад студений.</p>
	<p>Циган вернувся й побіг додому. Та посік, порубав ту ломаку, жінка зварила їсти. Сіли, попоїли. І подумав циган: «Ану помацаю зад». Помацав, а зад студений. Та й каже:</p>
	<p>— Ішов перше ворожбит. Як сказав, що я впаду, так я і впав. І сказав, що я вмру, як буде зад студений. І я вмру. Дітоньки мої, на кого я вас лишаю!</p>
	<p>Плачуть усі. Циган плаче, жінка плаче, діти плачуть. Голосять коло хати — страшне!</p>
	<p>А в той час лісник якраз вертався додому. Чує, тут такі плачі, крики, зойки — страшне! Повертає лісник до них. А циган у такій розпуці, навіть не пізнав його. Питає лісник:</p>
	<p>— Чого ви так плачете?</p>
	<p>— Бо чоловік буде вмирати.</p>
	<p>— А як ви знаєте, що він буде вмирати?</p>
	<p>— Ішов перше ворожбит, а він рубав галузу. І ворожбит казав, що він упаде. І точно так сталося. Чоловік підбіг за ним і спитав, коли він буде вмирати. А той сказав, що тоді вмиратиме, як буде в него зад студений. І тепер у него зад студений. Я мацаю і діти мацають — студений. Вмирає чоловік.</p>
	<p>Лісник каже:</p>
	<p>— Нічого, я йому вмерти не дам. Добре, що я повернув. А він мав з собою палицю. І сказав він циганови:</p>
	<p>— Лягай на столець долівлиць. Будем лікувати.</p>
	<p>Циган скинув штани, ляг на столець. А лісник палицею по заду його випарив, випарив, так, що аж став зад червоний. Циган помацав — гарячий зад. Та натяг скоро штани, схапав лісника за шию і цілує його. І дякує, що врятував його від смерти.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Село Рожнів, Косівського району, Івано-Франківської області 28 вересня 1986 року Намісниченко Теодозія Дмитрівна (1905 року народження)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Гуцульщини/">Фольклор Гуцульщини</a></li>
	</ul>
</footer>
<!--#include virtual="/-/inc/general__page_end.inc" -->
