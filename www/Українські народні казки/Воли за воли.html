<!--#include virtual="/-/inc/general__page_start.inc" -->
<title>Воли за воли ☼ Українська народна казка ☼ Народна творчість</title>
<meta name="Description" content="Українська народна казка Буковини «Воли за воли» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Воли за воли.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Воли за воли <br><span class="article__headerDescription">Українська народна казка Буковини</span></h1>
	<p>Один чоловік погнав на ярмарок воли. А другий привів на продаж барана. Розговорилися вони. Той з бараном каже: — Давай поміняємось. Я дам тобі барана, а ти мені воли. А той не довго думав та й помінявся. Веде барана додому. Прийшов до переправи через річку, а грошей нема, щоб заплатити. Зачав він говорити з людьми, а один каже:</p>
	<p>— Знаєш що? Я маю тут кугута — давай поміняємося. Ти мені барана, а я тобі — кугута. І дам тобі грошей на переправу.</p>
	<p>Той погодився. Віддав барана за кугута, переправився через річку та й іде з кугутом далі. Прийшов до другої переправи. І знов не має грошей, щоб заплатити. Побачили люди, що він не має чим заплатити, та й каже один:</p>
	<p>— Я маю гарну калитку. Давай поміняємо кугута на калитку. І будеш мати в що гроші складати. І ще дам тобі грошей, щоб заплатити за переправу.</p>
	<p>Той погодився, проміняв кугута на порожню калитку. Переправився через річку та й пішов далі. Іде він дорогою і дійшов до третьої, останньої, переправи. Заплатити нема чим. Тоді віддав він перевізникови ту порожню калитку і переправився. Та й пішов далі.</p>
	<p>Недалеко від свого села нагнав велику валку чумаків, що везли сіль. Сів під’їхати. Чумаки питають, де був, що робив. А він розказав їм, як він торгував і з чим іде додому.</p>
	<p>—...Без нічого йду.</p>
	<p>— А що ж тобі жінка дома скаже? — питає один з чумаків.</p>
	<p>— Та що скаже? Нічого не скаже.</p>
	<p>— Не може такого бути, — сказав чумак. — Якщо тобі жінка нічого не скаже, то я тобі віддаю одну пару волів. Випряжу й віддам.</p>
	<p>Під’їхали вони до обійстя того чоловіка, чумаки стали на дорозі. На подвір’я вийшла жінка. Та й питає, як він ярмаркував. А чумаки слухають. Він розказує, що проміняв пару волів на барана. А вона каже:</p>
	<p>— То будем мати барана. Будуть люди гонити до нас овець і будуть гроші. Та й добре, що ти здоровий вернувся. А де ж баран?</p>
	<p>— Я проміняв його на кугута.</p>
	<p>— То добре, — каже жінка, — кугут буде нас рано будити. Добре, що ти здоровий вернувся. А де ж кугут?</p>
	<p>— Я проміняв його на калитку.</p>
	<p>— То добре, — каже жінка, — будем мати в що гроші складати. А де ж та калитка?</p>
	<p>— Віддав перевізникови на переправі, бо не було чим заплатити. А жінка каже:</p>
	<p>— То не біда, що пропали воли та й нічого за них нема. Добре, що ти здоровий вернувся. Якось проживем.</p>
	<p>А чумаки то все вислухали, і той, котрий обіцяв воли, випряг одну пару та й віддав тому чоловікови. І вернулися йому воли за воли.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Василівці, Сокирянського району, Чернівецької області 4 серпня 1984 року Зелений Микола Терентійович (1920 року народження)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Буковини/">Фольклор Буковини</a></li>
	</ul>
</footer>
<!--#include virtual="/-/inc/general__page_end.inc" -->
