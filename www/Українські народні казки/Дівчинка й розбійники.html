<!--#include virtual="/-/inc/general__page_start.inc" -->
<title>Дівчинка й розбійники ☼ Українська народна казка ☼ Народна творчість</title>
<meta name="Description" content="Українська народна казка Гуцульщини «Дівчинка й розбійники» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Дівчинка й розбійники.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Дівчинка й розбійники <br><span class="article__headerDescription">Українська народна казка Гуцульщини</span></h1>
	<p>Тато з дівчинкою пішов на ярмарок бика продавати. Продав тато бика і подав дівчинці гроші в пазуху. Як його будуть опришки переходити, то він розволочиться — грошей нема.</p>
	<p>Ідуть вони додому почерез густий ліс. Тато напереді, а дівчинка за татом. Втомилася дівчинка й облишилася від тата. І зблудила, і пішла на іншу стежку. Приблудила вона до одної хатини в лісі. Там світилося в віконци світельце. Попросилася дівчинка до хати. Відкрила їй стара жінка двері і запиталася в неї:</p>
	<p>— Яким чином ти сюди приблудила?</p>
	<p>— Ой, ми з татом продали сьогодні на ярмарку бика. Тато неназдогадь поклав мені в пазуху гроші в хустинці. Як пересядуть опришки, аби не догадалися, що в тата гроші є.</p>
	<p>Тоді баба каже:</p>
	<p>— Лізь, дівчинко, на піч.</p>
	<p>А в цеї баби було дванадцять синів, і всі опришки. Не хотіли робити, лиш красти, убивати й легко жити. Приходять вони до цеї свеї хатини, а мама питається в них:</p>
	<p>— А як гостили?</p>
	<p>— Нічого, мамо, не здобули.</p>
	<p>— А мені в хату гроші принесли.</p>
	<p>— Які гроші?</p>
	<p>— Та, ади, дівчинка в мене на печі. Заблукала. Продав тато бика і подав їй гроші в пазуху. Зблудила вона від тата в лісі і попала до мене в хату. А я її на піч.</p>
	<p>Сказали опришки:</p>
	<p>— Ви її на піч, а ми її в піч. І спалимо, аби не було кому розказати про нас.</p>
	<p>Дівчинка це все чула і страшно напудилася. І шепче бабці:</p>
	<p>— Пустіть мене надвір.</p>
	<p>Баба бере її за руку і тримає в хоромах.</p>
	<p>— Ти отут, — каже, — роби, що маєш, бо надвір тебе не пущу. А дівчинка ще більше страху додає собі. Виривається з бабиних рук і втікає в ліс. Біжить дівчинка лісом і надибають її шандарі. Вона плаче, а шандарі питають її:</p>
	<p>— Куди ти, дівчинко, біжиш?</p>
	<p>Вона їм розказала все, а шандарі кажуть:</p>
	<p>— Не бійся, дівчинко, ми не опришки, ми сами опришків шукаємо.</p>
	<p>Дівчинка зачала розказувати:</p>
	<p>— Отам на долині їхня хата. Там повна хата опришків. Відобрала в мене баба гроші, а я втекла з її рук.</p>
	<p>Стягає шандар з себе шинелю, обриває в ній рукави, натягає дівчинці на ноги і обгортає її. І веде їх дівчинка на тих опришків. Шандарі обстають хату і кричать:</p>
	<p>— Здавайтеся, опришки!</p>
	<p>Опришки зачали стріляти. Завелася стрілянина. І шандарі розбили опришків. І бабу вбили. Увійшли в хату, взяли ті гроші і ще більше найшли грошей. І запалили ту хату. А дівчинку завели додому, до батька. І віддали їм їхні гроші. І казці конець.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Хутір Калинки́, Косівського району, Івано-Франківської області 12 січня 1986 року Колобейчук Григорій Дмитрович (народж. 1930)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Гуцульщини/">Фольклор Гуцульщини</a></li>
	</ul>
</footer>
<!--#include virtual="/-/inc/general__page_end.inc" -->
