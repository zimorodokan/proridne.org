<!--#include virtual="/-/inc/general__page_start.inc" -->
<title>Як Іван зайці пас і царську доньку взяв ☼ Українська народна казка ☼ Народна творчість</title>
<meta name="Description" content="Українська народна казка Гуцульщини «Як Іван зайці пас і царську доньку взяв» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Як Іван зайці пас і царську доньку взяв.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Як Іван зайці пас і царську доньку взяв <br><span class="article__headerDescription">Українська народна казка Гуцульщини</span></h1>
	<p>Була бабка і мала синка. І мала свиню. Свиня мала поросят, і ті поросята були дуже файні, виглядали, як золоті. Баба сказала:</p>
	<p>— Синку, ти би пішов з свинею і поросятами на пасовисько, би свиня пасла, бо нема чим її годувати.</p>
	<p>Погнав він пасти свиню. А то було близько царської столиці. Пасе він, іде попри него дівчинка, царева донька.</p>
	<p>— Добрий день!</p>
	<p>А він і собі сказав:</p>
	<p>— Добрий день.</p>
	<p>— Хлопчику, ти би продав поросятко?</p>
	<p>— Панночко, я на продання не маю.</p>
	<p>— Як не продаєш, то дай.</p>
	<p>— Заголись від голови до пояса, то дам.</p>
	<p>Дівчинка подивилася сюди-туди — не видно нікого. Вона відійшла набік, здоймила з себе кофту та обернулася й показалася йому. І він дав їй поросятко.</p>
	<p>Приходить вона до царя.</p>
	<p>— Тату, я маю золоте поросятко.</p>
	<p>— Ох, — каже, — дуже файне. А вона каже:</p>
	<p>— Татку, там є ще двоє поросят.</p>
	<p>— Іди й ще одно купи. Приходить вона туди знов.</p>
	<p>— Добрий день!</p>
	<p>— Добрий день, — каже хлопець.</p>
	<p>— Хлопчику, дай мені ще одно порося.</p>
	<p>— Заголися ще нижче, то дам.</p>
	<p>Дівчинка заголилася ще нижче, і він дав їй порося. Приходить вона з тим поросятком до царя.</p>
	<p>— Татку, я ще одно порося купила, золоте.</p>
	<p>— А ти піди та купи ще й третє. Вона приходить знов та й каже:</p>
	<p>— Продай мені, хлопчику, порося.</p>
	<p>— Я на продання не маю. Ти заголись зовсім, то я тобі дам. Дівчинка подивилася сюди-туди — зовсім нікого. Вона заголилася, а він поросятко лап та й подав їй. Приходить хлопець т’хаті.</p>
	<p>— Де ти, хлопче, дів поросята? — питає його мати.</p>
	<p>— Я, мамо, не винен. Прийшов вовк і захапав поросята.</p>
	<p>— Ти, вороже каянний, що ти наробив! Чому не кричав? Було кричати, хтось би був оборонив.</p>
	<p>— Мамо, я зо страху дихати не дихав. Думав, що й мене озме.</p>
	<p>Пройшли роки, хлопець виріс, зробився з него файний леґінь. І царська донька зросла. Цар дав у газети: «Хто угадає, які є знаки на тілі мої доньки, озме її за жінку». І сходяться різні пани. Усі вгадують і не годні вгадати. А цей хлопець — він звався Іван — теж іде до царя вгадувати... Та й він сказав, які знаки є в царської доньки на тілі. Сказав, бо він то давно знав.</p>
	<p>А цар не хоче за простого Івана дочку віддавати. Закликав він Івана до себе та й каже:</p>
	<p>— Я тобі даю, Іване, роботу. Меш сто зайців пасти. Приженеш їх тут — буде моя дочка твоя жінка. А як ме якого зайця бракувати, смерть твоя.</p>
	<p>Вигнав він зайці в поле, і зайці зразу розбіглися. Іван сів та й плаче. І приходить д’нему незнайома баба.</p>
	<p>— Чо’ ти, синку, плачеш?</p>
	<p>— Бабко, я мав пасти зайці, а зайці порозбігалися. І смерть моя буде.</p>
	<p>А баба каже:</p>
	<p>— Синку, іди до ріки і ставай коло води. Ме йти долів за водою одна сопілка, би-с її не брав. Ме йти друга сопілка, би-с не брав. А третя сопілка ме йти проти води, і ти її озми. Заграєш, і будуть усі зайці коло тебе.</p>
	<p>Пішов Іван до річки. Іде за водою сопілка — не взяв. Іде друга сопілка — не взяв. Іде третя проти води — узяв її, прийшов на поле, заграв — усі зайці коло него.</p>
	<p>Цар думав, що робити з Іваном, аби йому не дати доньку. Треба зробити так, аби йому бракувало зайця. Посилає до Івана в поле свою доньку. Прийшла вона та й каже йому:</p>
	<p>— Продай мені одного зайця. А він каже:</p>
	<p>— Я на продання не маю. Підійми вище пупа сорочку, то дам.</p>
	<p>І вона зробила так. Іван зловив зайця і подав їй. Вона відійшла від него з тим зайцем, може, на тридцять метрів, може, на п’ятьдесять. А він зіграв у сопілочку, зайчик подряпав її, вирвався і втік назад.</p>
	<p>Приходить вона т’хаті до царя.</p>
	<p>— Чому не купила зайця?</p>
	<p>— Ні за які гроші він не хоче продати.</p>
	<p>Іван увечір приганяє зайці. Цар перерахував — усі зайці є. Каже він на другий день цариці:</p>
	<p>— Іди та купи зайця. Він мусить продати. Прийшла до него цариця й питає:</p>
	<p>— Хлопче, ти продаєш зайці?</p>
	<p>— Не продаю. Заголіться повище пупа, то дам.</p>
	<p>Вона собі думає: «Як заголюся, то й що? Але дівчина моя не піде за него». І цариця заголилася. А він зловив зайчика і дав їй. Вона відійшла на тридцять-сорок метрів від него, а він заграв у сопілку. Заєць здряпав і вирвався від неї.</p>
	<p>Приходить цариця додому.</p>
	<p>— Купила зайця?</p>
	<p>— Не купила. Не хоче продати ні за що.</p>
	<p>Увечір пригнав Іван зайці, цар перерахував — усі зайці є. Ще раз мав пасти. На другий день цар каже:</p>
	<p>— Ви не вміли купити, я самий куплю. Приходить він туди.</p>
	<p>— Добрий день!</p>
	<p>— Дай Боже здоров’я.</p>
	<p>— Продай мені зайця.</p>
	<p>А цар перебрався, щоб Іван не пізнав його. А Іван його зразу пізнав.</p>
	<p>— Пане, — каже Іван, — не продам. Бо як я вам продам, то цар мені смерть зробить.</p>
	<p>— Та будь добрий, продай.</p>
	<p>— Пане, я продати не продам. Але як сядете на свою сиву кобилу лицем до хвоста і вдарите її долонею три рази попід хвіст, то я вам дам зайця без грошей.</p>
	<p>Цар думає: «Зроблю це, але донька моя не буде твоя». Та й сів на кобилу лицем до хвоста і вдарив її три рази долонею попід хвіст. А Іван зловив зайчика та й дав йому. Цар від’їхав від него на сорок-п’ятдесять метрів, а Іван заграв у сопілочку, заєць скрутився, пірвав на цареви дрантя, подер тіло і втік.</p>
	<p>Пригонить Іван т’хаті зайці. Цар обраховує — є всі. І каже йому цар.</p>
	<p>— Так, сину, маєш при всіх моїх міністрах, при всіх панах наговорити мені повен дірявий міх. Наговориш — твоя буде моя донька, а не наговориш — смерть твоя. Зійшлися всі пани. І каже цар:</p>
	<p>— Наговори, Іване, повен міх дірявий, аби я не міг зав’язати. Тоді Іван зачав казати:</p>
	<p>— Я був малий і пас свині. Прийшла до мене царева донька. Сказала, би я їй порося продав. Я сказав, що не продаю. Сказав, най вона заголиться, то дам. Вона заголилася, і я ймив і дав їй поросятко...</p>
	<p>І так він розказав усе, як було далі. І дійшло до зайців.</p>
	<p>—...Прийшла царева донька купити зайчика. Я сказав, най заголиться повище пупа, тоді дам зайця. Вона заголилася, я ймив та й дав їй зайця. Дівка відійшла від мене на яких тридцять метрів, я заграв у сопілочку, заєць подряпав її і вирвався. Пригнав я зайці додому, цар перерахував — є всі зайці.</p>
	<p>Другий день прийшла цариця. Сказала: «Продай зайця». Я сказав: «Пані, заголіться повище пупа, і я вам без грошей дам». Цариця подивилася сюди-туди — нема нікого. Заголилася. Я ймив зайця і дав їй. Вона відійшла від мене на тридцять-сорок метрів, я заграв у сопілочку, заєць вирвався. Пригоню я ввечір зайці, цар порахував — є всі.</p>
	<p>Пішов я з зайцями третій день. Приходить на сивій кобилі уже сам цар. І каже мені: «Продай зайця». А я сказав...</p>
	<p>І тут цар сказав:</p>
	<p>— Не говори далі, Іване, бо вже повен міх, уже нема як зав’язати. І цар мусів віддати за Івана доньку.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Космач, Косівського району, Івано-Франківської області 17 березня 1985 року Коб’юк Курило Петрович (1905 року народження)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Гуцульщини/">Фольклор Гуцульщини</a></li>
	</ul>
</footer>
<!--#include virtual="/-/inc/general__page_end.inc" -->
