<!--#include virtual="/-/inc/general__page_start.inc" -->
<title>Коли краще ☼ Українська народна казка ☼ Народна творчість</title>
<meta name="Description" content="Українська народна казка Подніпров’я (Наддніпрянщини) «Коли краще» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Коли краще.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Коли краще <br><span class="article__headerDescription">Українська народна казка Подніпров’я (Наддніпрянщини)</span></h1>
	<p>Зустрілися старий і молодий.</p>
	<p>— Іване! — звернувся старий до молодшого. — Скажи, як для тебе краще. Нехай біда прийде в твій дім замолоду, чи на старості?</p>
	<p>— А що, це обов’язково повинно трапитися зі мною та моєю сім’єю?</p>
	<p>— Так, — відповів старший.</p>
	<p>— То я й не знаю, що вам відповісти. Мабуть, пораджусь із дружиною.</p>
	<p>— Добре, радься, — сказав старенький.</p>
	<p>Коли Іван прийшов додому, то зараз же й запитав дружину:</p>
	<p>— Маріє, а коли краще, щоб нас відвідало нещастя, замолоду чи на старості?</p>
	<p>— Якщо, Іване, це нещастя таки нас відвідає, то нехай це буде замолоду. Бо, коли постаріємо, то й так буде погано!</p>
	<p>— Добре, — сказав Іван, — я так і скажу старому.</p>
	<p>Дав Іван відповідь старому і почалося. Хата згоріла, дитинка померла. Зібралися Іван з Марією в пошуках заробітку та щастя. Накинула Марія на плечі великий тарантовий платок, взяла в руки вузлика з нехитрим майном і сказала:</p>
	<p>— Давай, Іване, поклянемось одне одному, що не розлучать нас ні люди, ні обставини. Все переживемо разом.</p>
	<p>Поклялися одне одному та й пішли в дорогу. Недалеко й відійшли від села, як назустріч їде пан на бричці.</p>
	<p>— А куди це ви йдете, мої люди?</p>
	<p>— Та ви ж паночку, чули, яке лихо трапилося з нами. От ідемо на заробітки, — відповів Іван.</p>
	<p>— Продай, чоловіче, мені свою жінку. Золотом заплачу.</p>
	<p>— Ой ні, пане, ми поклялися не розлучатися, що б не трапилося.</p>
	<p>— Іване, продавай, — заговорила Марія, — продавай, бо так поїду з паном!</p>
	<p>Махнув Іван рукою, прийняв від пана золоті монети, а їх, навіть, і зав’язати ні в що. Тоді Марія зняла свою велику хустку, перервала її надвоє і кинула половину чоловіку. А сама сіла в панську бричку та й поїхала. Зав’язав Іван золото вузлом у хустку, закинув за спину та й помандрував у пошуках щастя....Пройшли роки. Давно помер пан і Марія залишилася господинею на панськім подвір’ї. Захотілося їй підремонтувати будинок, а для цього вона попросила свого управителя виписати знану по всіх усюдах бригаду будівельників. Ті приїхали, обдивилися фронт робіт. Треба було заготувати якісну деревину з панського лісу. Господиня поїхала в ліс разом бригадою. Старший з них помічав дерева, а інші пиляли їх. Ось упав ще один дуб. І раптом усі здивовано завмерли. Коли крона дуба торкнулася землі, всі побачили, як розкотилися золоті монети по землі. Звідки в лісовій глухомані золото? Ніхто не міг дати на це відповіді.</p>
	<p>Раптом заговорив бригадир:</p>
	<p>— Колись давно я продав свою дружину панові, який заплатив за неї золотом. Вона, Марія, поїхала з паном в один бік, а я пішов з вузлом золота в інший. В лісі я зупинився під великим дубом, поклав вузол під голову та й міцно заснув. Прокинувся, а золота немає. Почухав я потилицю, та й пішов собі далі...</p>
	<p>— Іване, то це ти! — скрикнула пані. —А це ти, Маріє? — придивившись до неї, запитав Іван.</p>
	<p>Ось так, через багато років, на старості літ знову зустрілися Іван з Марією, щоб прожити щасливо свої роки, що їм ще залишилося. Адже ж їм було нагадане щастя на старості.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>231 (5540). Коли краще. СУС 938В. Записано 2008 року. Лень Ольга Антонівна (1944). Черкаська область, Кам’янський район, Косарі</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Наддніпрянщини/">Фольклор Подніпров’я (Наддніпрянщини)</a></li>
	</ul>
</footer>
<!--#include virtual="/-/inc/general__page_end.inc" -->
