<!--#include virtual="/-/inc/general__page_start.inc" -->
<title>Як погорів багач ☼ Українська народна казка ☼ Народна творчість</title>
<meta name="Description" content="Українська народна казка Гуцульщини «Як погорів багач» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Як погорів багач.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Як погорів багач <br><span class="article__headerDescription">Українська народна казка Гуцульщини</span></h1>
	<p>Були собі чоловік і жінка. Бідненькі люди були, але скромні і дуже побожні. Мали трошки пшениці, ріпи, і вони то все лишили на весну і пішли до багатого ґазди наймитися. І домовилися, що багач прийде навесні їм виорати. Та й працювали вони в того багача, а навесні сказали йому:</p>
	<p>— А тепер ходіть до нас орати.</p>
	<p>А той ґазда прийшов на їх ниву, подивився — то така цілина. Не хотілося йому то орати. Та й каже:</p>
	<p>— Що тобі з того, що я тобі це виорю та й ти посієш пшеницю? бог умер, та й нічого тобі не вродиться.</p>
	<p>А бідний чоловік подумав, порадився з жінкою та й говорить:</p>
	<p>— Якщо ти правду говориш, що бог умер, то ми не сіємо. Ти йди додому, ми тобі робили задурно. А цю пшеницю ми несемо в млин, змелемо і будемо робити за бога обід.</p>
	<p>Понесли ту пшеницю в млин, мелють. В мішку було трошки, а муки вже насипався один мішок, другий, третій. Відки її стільки наробилося? Так багато є муки, порихтували все і йдуть просити людей на обід. Усіх запрошують, і бідненьких, і стареньких, щоби всі прийшли помолитися.</p>
	<p>Роблять вони той обід та й просять і багача, що вони в него робили. Та й він прийшов. Сидять усі гості, їдять, п’ють, дивляться у вікно, а то їде на коні якийсь сивий-сивий чоловік. Заїхає на подвір’я та й з-під вікна говорить:</p>
	<p>— Котрий ґазда з цеї хати?</p>
	<p>А ґазда не має коли багато зазирати у вікно, бо коло людей ходить, щоби люди мали чим живитися, щоби контетні були. А йому кажуть:</p>
	<p>— Іди, хтось тебе кличе.</p>
	<p>Він виходить надвір. А той сивий чоловік каже:</p>
	<p>— Ану отвори стодолу.</p>
	<p>А в него стодола така маленька. Він отворив. А всі гості дивляться у вікно, що то буде. Той сивий чоловік увійшов з конем до столи. Та як потряс конем, а то зробилася повна стодола золота. Такого золота!</p>
	<p>А багач найбільше дивиться. Та й думає:</p>
	<p>«Якби це в моїй стодолі, як би багато було цего золота! А це що, це маленька стодола».</p>
	<p>Ґазда запрошує діда до хати, а дідо подякував, обернувся і поїхав.</p>
	<p>Люди повиходили з хати, а багач подумав: «Зроблю й я обід за бога».</p>
	<p>А багач мав з чого робити. Великий обід робить. Та й дуже багато людей запрошує. Та й люди сходяться, а він везе дорогою цілу фіру булочок і хліба. А якийсь старець іде ззаду за тою фірою та й просить:</p>
	<p>— Дай мені одну булочку, бо я дуже голоден. А він каже:</p>
	<p>— А не даю, бо я хочу робити обід. Я порахував, кілко мені треба, і тілко купив. Що я людям буду давати, як дам тобі?</p>
	<p>— Та дай.</p>
	<p>— Ні, — каже, — не даю.</p>
	<p>І він їхав далі, а одна булочка упала з фіри в грузь. А він каже:</p>
	<p>— Та бери вже ту булочку та й з’їж.</p>
	<p>Та й прийшов він т’хаті, та й робить уже той празник. Що має він коло людей ходити, то все в вікно зазирає, чи не їде ще той дідо. Дивиться, їде дідо. Він такий радий. Вже надворі стоїть, вже жде діда.</p>
	<p>— Ану отвори стодолу, — сказав дідо.</p>
	<p>Цей відтворив, дідо заходить з конем у стодолу. А люди дивляться у вікно. А дідо як потряс конем, а то як їмився вогонь. Запалала стодола, вже й хата горить. Люди крізь вікна тікають.</p>
	<p>Отаке ся склало. Не можна так фальшиво жити — треба жити по-Божому.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Баня-Березів, Косівського району, Івано-Франківської області 23 листопада 1983 року Мочерняк Юстина Михайлівна (1932 року народження)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Гуцульщини/">Фольклор Гуцульщини</a></li>
	</ul>
</footer>
<!--#include virtual="/-/inc/general__page_end.inc" -->
