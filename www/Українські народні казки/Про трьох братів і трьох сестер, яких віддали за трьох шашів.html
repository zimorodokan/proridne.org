<!--#include virtual="/-/inc/general__page_start.inc" -->
<title>Про трьох братів і трьох сестер, яких віддали за трьох шашів ☼ Українська народна казка ☼ Народна творчість</title>
<meta name="Description" content="Українська народна казка Закарпаття «Про трьох братів і трьох сестер, яких віддали за трьох шашів» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Про трьох братів і трьох сестер, яких віддали за трьох шашів.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Про трьох братів і трьох сестер, яких віддали за трьох шашів <br><span class="article__headerDescription">Українська народна казка Закарпаття</span></h1>
	<p>Було де не було, у сімдесят сьомій державі, за скляною горою, за панською бородою. Так би пани держалися на силах, як пісок на вилах. Був один Минька — носився злегенька, мав штани полотняні, а дерся на стіни дерев’яні.</p>
	<p>Був один чоловік і були у нього три сини й три доньки. Перед смертю скликав він дітей і наказує:</p>
	<p>— Кожний із синів одну ніч має спати на моїй могилі. А тим часом до кожної з доньок прийде її жених. Котрий котру вибере — за того й віддавайте.</p>
	<p>Помер чоловік. Старший син зібрався на могилу. Але боявся вночі спати на кладовищі й заночував у сусідській стайні.</p>
	<p>Настала друга ніч. Зібрався середущий. Та й цей побоявся спати на могилі — пішов до сусідів.</p>
	<p>А сестри помалу почали віддаватися. Як старший брат зібрався на могилу, прийшов жених за старшою сестрою. Звали його Шашем. На другу ніч прийшов жених до середущої сестри. Він теж звався Шашем...</p>
	<p>Настала третя ніч. На батькову могилу пішов молоділий брат. Запалив собі свічку, сидить і дрімає. Раз прилетіла вілла — злопотіла крилами й загасила свічку.</p>
	<p>— Погано робиш, — каже хлопець, — бо в потемку не будемо нічого говорити. А я хочу з тобою порадитися.</p>
	<p>— Ну, якщо так, то запали свічку. Хлопець знову засвітив і почав казати:</p>
	<p>— Будь така добра, вілло, порадь, яким способом я міг би взяти царську доньку.</p>
	<p>Вілла йому каже:</p>
	<p>— Я тобі пораджу, якщо ти добрий стрілець... До того царя важко дістатися чужому, бо на палаці сидить півень, що бачить чужого від самої границі. Коли хтось підходить, півень зразу піє — дає знати стражникам. Якби ти з границі міг його застрелити, то пройшов би до царя і взяв його доньку.</p>
	<p>— Я спробую...</p>
	<p>Ранком хлопець вернувся додому, а тим часом віддалася й третя, молодша, сестра. Її жених також звався Шашем.</p>
	<p>Наймолодший брат зарядив рушницю, сів на коня і їде до царя. Коли приїхав на границю, вистрілив і вбив царського півня. Поскакав до палацу, а стражники на воротах сплять, піхто не зупиняє. Відчинив двері й поклонився:</p>
	<p>— Добрий ранок вам, пресвітлий царю!</p>
	<p>— Доброго ранку. Що ти хочеш?</p>
	<p>— Я приїхав за вашою донькою! Цар подумав і сказав:</p>
	<p>— Ну, раз ти міг дістатися до мого палацу, то буде твоя. Справили весілля.</p>
	<p>Хлопець вертається додому з молодою жінкою. Раптом на дорозі їх зупинив жебрак. Припросився на царську кочію. Їдуть, їдуть... Коли хлопець дивиться — ні царівни, ані жебрака!</p>
	<p>І їде по світу шукати свою жінку.</p>
	<p>Приїхав він до старшої сестри. Дуже йому зраділа та каже:</p>
	<p>— Ой братику, мушу тебе сховати, бо скоро мій чоловік повернеться і тебе загубить.</p>
	<p>— Який дає знак?</p>
	<p>— Кине кам’яну лопту.</p>
	<p>Як упав кам’яний м’яч, старша сестра сховала брата під коритом.</p>
	<p>Заходить Шаш:</p>
	<p>— Кажи, котрий брат зайшов до нашого палацу, — якщо старший, злою смертю загине, якщо середущий — злою смертю загине, а якщо молодший — лишу йому життя.</p>
	<p>Молодший брат виліз з-під корита. Погостилися, і Шаш йому сказав:</p>
	<p>— Тобі треба йти до поганого царя. Якщо будеш мудрий — візьмеш від нього свою жінку, а ні — пропадеш.</p>
	<p>Хлопець їде далі. Приїхав до палацу середущої сестри. І та дуже зраділа йому:</p>
	<p>— Ой братику, добре, що ти зайшов. Та сховаю тебе під корито, бо як прийде чоловік, то може тебе знищити.</p>
	<p>— Який знак дає?</p>
	<p>— Кине кам’яну лопту.</p>
	<p>Як упав кам’яний м’яч, хлопець сховався під коритом. Шаш зайшов і каже:</p>
	<p>— Котрий брат у нас? Якщо старший — злою смертю загине, якщо середущий — злою смертю загине, а якщо молодший — життя йому дарую.</p>
	<p>Тоді молодший брат вибрався з-під корита. Сіли за стіл. А як погостилися, каже Шаш хлопцеві:</p>
	<p>— Мусиш поспішати і до третьої сестри тепер не заходь. Я тобі скажу сам, що маєш чинити. Ми, троє братів, уже третій рік воюємо з поганим царем, хоча він — наш няньо. Коли приїдеш у палац, його не буде дома. А коли повернеться додому, зразу почне тебе пригощати. Та дасть тобі слабого вина, а собі наллє дужого. Ти при ньому вино обміняй. Цар розсердиться і закричить, чого не береш те, що тобі дають. Спитай: «А ти чого не даєш порядного вина?» Поганець погодиться міняти, бо в нього й так буде більша сила. Якщо жона стане тобі служити, помагати — ти його уб’єш, а якщо ні — загинеш.</p>
	<p>Та й приїхав хлопець до царя. Жінка налякалася:</p>
	<p>— Ой, я дуже рада, що бачу тебе, але не знаю, чоловіче, чи не загинемо обоє.</p>
	<p>Раз приходить поганець-жебрак:</p>
	<p>— А, добрий вечір! Будемо гоститися... Налив собі дужого вина, а йому — слабого. Хлопець обміняв чаші. Поганець розсердився:</p>
	<p>— Чого не п’єш те, що тобі дають?</p>
	<p>— А ти чого не даєш порядного вина?</p>
	<p>— Гаразд, випивай, і йдемо боротися.</p>
	<p>Борються. Поганець чувся в більшій силі, але жона стала помагати своєму чоловікові: на нього ллє молоко, на жебрака — воду. Жебрак кинув хлопцем по коліна в землю. Хлопець вискочив і кинув ним у землю до пояса. А доки той вибирався з ями, витяг шаблю й відтяв йому голову.</p>
	<p>Жона уклала весь палац у шкаралупу від яйця — і поїхали.</p>
	<p>Приїхали до молодшої сестри. Шаш зрадів, що шовгор переміг поганця. Погостилися і рушають далі. Шаш проводив їх, але коли вийшли на розпуття, він став каменем. Молодша сестра зібрала й свій палац в яєчну шкаралупу — і поїхали вже троє до середущої сестри.</p>
	<p>Знову погостилися. І другий Шаш зрадів своєму шовгору й пішов виправляти його у дорогу. А на роздоріжжі так само став каменем. Середуща сестра зібрала свій палац у шкаралупу від яйця — і їдуть до старшої.</p>
	<p>І там пригостилися. І третій Шаш, як вивів їх до розпуття, одразу став каменем. Старша сестра зібрала свій палац у шкаралупу від яйця — і всі їдуть додому.</p>
	<p>Вернулися у своє село, поставили чотири палаци і щасливо жили, бо не стало нечистої сили. Може, й тепер собі живуть, А казці кінець.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p>Про трьох братів і трьох сестер, яких віддали за трьох Шашів. «Сравнительный указатель сюжетов: Восточнославянская сказка / Сост. Л. Бараг, И. Березовский, К. Кабашников, Н. Новиков. — Л.: Наука, 1979.» — 552А. Подається за: «Казки одного села / Запис текстів, післямова та примітки П. В. Лінтура; Упорядник Ю. Д. Туряниця. — Ужгород: Карпати, 1979.», с. 14 — 17. Варіанти: Тегза-Порадюк — Архів П. В. Лінтура.; Холод — Архів П. В. Лінтура.</p>
			<p><a href="/Український фольклор Книги/Петро Лінтур ☼ Зачаровані казкою/">Зачаровані казкою: Українські народні казки Закарпаття в записах П. В. Лінтура</a> [Упорядники І. М. Сенька та В. В. Лінтур; вступна стаття, примітки та словник І. М. Сенька; післямова П. В. Лінтура; Редколегія: В. І. Данканич, О. І. Дей, П. К. Добрянський та ін.; Художник М. М. Дем’ян]. — Ужгород: Карпати, 1984. — 528 с, іл. (Бібліотека «Карпати»).</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Закарпаття/">Фольклор Закарпаття</a></li>
	</ul>
</footer>
<!--#include virtual="/-/inc/general__page_end.inc" -->
