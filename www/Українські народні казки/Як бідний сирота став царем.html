<!--#include virtual="/-/inc/general__page_start.inc" -->
<title>Як бідний сирота став царем ☼ Українська народна казка ☼ Народна творчість</title>
<meta name="Description" content="Українська народна казка Гуцульщини «Як бідний сирота став царем» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Як бідний сирота став царем.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Як бідний сирота став царем <br><span class="article__headerDescription">Українська народна казка Гуцульщини</span></h1>
	<p>Був собі сиротюк-бахур. Одного разу сидів він на дорозі, а дорогою їде на коні пан.</p>
	<p>— А що ти, — каже, — хлопчику, тут чекаєш?</p>
	<p>— Чекаю, аби хтось наймив мене за слугу. Я би пішов служити.</p>
	<p>— Ходи, — каже, — зо мною, будеш служити у мене. За три дни заплачу тобі то, що за три роки платять.</p>
	<p>Сіли вони оба на коня і поїхали до того пана додому. Пан показав йому всі кімнати і каже:</p>
	<p>— Всюди можеш дивитися, але в оті дві кімнати би-с ся не дивив, бо не можна, і в дзеркало би-с ся не дивив.</p>
	<p>А хлопець каже:</p>
	<p>— А хто ж мені їсти дасть? Тут же нема нікого, тільки ви та й я.</p>
	<p>— Сідай коло стола і клади руки на стіл. І що скажеш, то тобі й буде. І їсти, і пити.</p>
	<p>І дуже йому добре в того пана поводилося. Є що їсти, є що пити і нічого не робив. Але дуже йому хотілося в ті двері заглянути і подивитися в дзеркало. Не втерпів він і на третій день таки подивився туди. А за тими дверми кобила стоїть. Худа-худа. І каже йому:</p>
	<p>— Дай мені їсти й пити, бо я голодна.</p>
	<p>Дав він їй їсти й пити і пішов подивитись до дзеркала. Подивився Іван, а в него голова золота. А через три дні кобила сказала:</p>
	<p>— Тікаймо геть, бо прийде пан і вб’є тебе й мене.</p>
	<p>Сів він на кобилу і поїхав. Забігла кобила під міст і сказала:</p>
	<p>— Отут я буду тебе чекати і тобою командувати. Іди до царського дому. Там є три дівки і там ти будеш працювати. І аби кожного разу приходив до мене. І щоб ти не знімав з голови шапку, хоч там будуть цар і цариця.</p>
	<p>Прийшов він на другий день до кобили, а вона питає:</p>
	<p>— Ти був там?</p>
	<p>— Був.</p>
	<p>— Рано прийдеш до мене знов. Прийшов він рано, а вона каже:</p>
	<p>— Сьогодні будете оба з садівником рвати косиці, а завтра — плести вінки. Три вінки, бо там три дівки.</p>
	<p>Через день приходить він і каже:</p>
	<p>— Ми плели вінки.</p>
	<p>— Завтра, — каже, — ти будеш кидати вінками на балкон. До тих трьох царських дівок будеш кидати.</p>
	<p>Приходить він на другий день і каже:</p>
	<p>— Ми кидали вінками.</p>
	<p>— А котра злапала вінок?</p>
	<p>— Дві, — каже, — не злапали, а молодша ймила.</p>
	<p>— Це, — каже кобила, — буде твоя жінка. А та донька каже до тата й мами:</p>
	<p>— Я ся віддаю.</p>
	<p>— А за кого? — тато питає.</p>
	<p>— За того Івана, що робить з садівником. Рано прийшов він до кобили, а кобила каже:</p>
	<p>— Завтра буде весілля.</p>
	<p>І зробили на другий день весілля. А цар його незлюбив і вигнав з жінкою в курник. А тут на царя впала війна. Приходить Іван до кобили, а кобила каже:</p>
	<p>— Сідай на мене, поїдем на війну.</p>
	<p>Приїхали вони туди, а там його царя присіли другі царі. А він його боронить. І сам цар боронився шаблею, а ті насідали на него. Іван кинувся боронити його, і цар не хотячи відрубав йому шаблею палець. І злетіла Іванови шапка, і золота голова блискає.</p>
	<p>Цар приїхав додому і каже:</p>
	<p>— Якби не той з золотою головою, мали мене там зарубати. Але, на щастя, я мав того чоловіка. Я порубав йому не хотячи руку та й завив-єм своєю хустинкою.</p>
	<p>А Іван прийшов додому та й не показує жінці з кишени руку. Але раз якось не хотячи показав. Вона побачила ту руку в хустинці, прийшла до царя й каже:</p>
	<p>— Тату, у мого Івана ваша хустинка на руці. То ви Івана порубали. Цар покликав Івана до себе. А він не хотів іти. Сказав:</p>
	<p>— Яка мені дорога до царя, така цареви до мене.</p>
	<p>Тоді цар іде до него з музикою і просить його. Подивився цар — дійсно його хустинка, підоймили шапку — золота голова. І цар поклав йому на голову свою коруну.</p>
	<p>Прийшов він до кобили і розказує їй усе це. А кобила каже:</p>
	<p>— Ми вже ся розходимо. Ти будеш царем, а я йду в свою дорогу. І на цім кінець.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Верхній Березів, Косівського району, Івано-Франківської області 8 березня 1984 року Підгородецький Микола Матвійович (1913 року народження)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Гуцульщини/">Фольклор Гуцульщини</a></li>
	</ul>
</footer>
<!--#include virtual="/-/inc/general__page_end.inc" -->
