<!--#include virtual="/-/inc/general__page_start.inc" -->
<title>Лисичка і зайчик ☼ Українська народна казка ☼ Народна творчість</title>
<meta name="Description" content="Українська народна казка Бойківщини «Лисичка і зайчик» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Лисичка і зайчик.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Лисичка і зайчик <br><span class="article__headerDescription">Українська народна казка Бойківщини</span></h1>
	<p>Були зайчик і лисичка. Дружили вони обоє, бавилися в лісі на галявині. Приходить зима, каже зайчик: — Лисичко, нам треба на зиму ставити хатку. Лисичка йому:</p>
	<p>— Обоє ставмо одну хатку. Нащо нам дві ставити? А зайчик їй:</p>
	<p>— Я з тобою не хочу хатку ставити. Ти дуже лінива. І хитра дуже. І не хоче разом з лисичкою ставити хатку. Пішов у ліс, нарубав собі гарного дерева, поставив хатину. А лисичка собі ставить. Назбирала гнилих спорохнілих патиків. Зайчикова хатка файна, а лисиччина погана. Стали вони жити в своїх хатках.</p>
	<p>Настала зима, впав сніг. І зайчикова хатка стояла, а лисиччина завалилася, і придушило там лисичку, ледве видерлася. Прибігає під зайчикову хатку і кричить:</p>
	<p>— Зайчику, пусти мене в хату, бо замерзаю! Пустив зайчик її до хати.</p>
	<p>— Я ж тобі казав, що ти добру хату не поставиш. Ти залінива.</p>
	<p>— Я тобі, зайчику, буду борщик варити, а ти йди до лісу нарубай дров, щоби було чим борщик зварити.</p>
	<p>Пішов зайчик до лісу, приносить дров, замерз.</p>
	<p>— Пусти мене, лисичко, в хату! А лисичка каже:</p>
	<p>— Я нікого до хати не пускаю. Хата моя. Надійшов медвідь, а зайчик плаче під хатою. Питається медвідь:</p>
	<p>— Чого ти, зайчику, плачеш?</p>
	<p>— Мене лисичка не хоче в хату пустити. Я її пустив до мої хати, а вона мене з хати вигнала.</p>
	<p>Каже медвідь:</p>
	<p>— Ходи, зайчику, я вижену її з хати.</p>
	<p>Медвідь до хати, а вона медведя настрашила, і медвідь утік. Та й нічого зайчикови не поміг.</p>
	<p>Приходить вовк і тоже зайчика потішив, що вижене лисицю. І вовка вона налякала, і той утік.</p>
	<p>Приходить кугут.</p>
	<p>— Чого ти, зайчику, плачеш?</p>
	<p>— Мене лисичка з мої хати вигнала. Не вигнав її ні медвідь, ні вовк. Хіба ж ти її виженеш? Та вона кури їсть.</p>
	<p>Пішов кугут під вікно і каже:</p>
	<p>— Виходь, лисичко, з хати.</p>
	<p>— Добре, що ти, півнику, прийшов, — каже лисичка. — Я так курей люблю.</p>
	<p>— Виходь з хати, бо я маю під крилом косу. Як витягну її, то тобі всі чотири лапи відріжу.</p>
	<p>Витяга косу і показав лисичці. Як лисичка то побачила, двері відкрила і бігом лісом побігла. А зайчик з кугутиком зосталися в хатині і ще й дотепер там живуть.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Сопіт, Сколівського району, Львівської області 19 грудня 1990 року Колосовська Настя Дмитрівна (1921)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Бойківщини/">Фольклор Бойківщини</a></li>
	</ul>
</footer>
<!--#include virtual="/-/inc/general__page_end.inc" -->
