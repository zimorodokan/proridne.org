<!--#include virtual="/-/inc/general__page_start.inc" -->
<title>Цілющі грушки ☼ Українська народна казка ☼ Народна творчість</title>
<meta name="Description" content="Українська народна казка Полтавщини «Цілющі грушки» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Цілющі грушки.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Цілющі грушки <br><span class="article__headerDescription">Українська народна казка Полтавщини</span></h1>
	<p>Жила собі на світі одна бабуся. їй було уже багато років, що вона не знала й скільки. Цю бабусю знали всі, бо вона завжди допомагала людям і добрим словом, і порадою, і цілющими травами, про які вона знала найкраще в усій окрузі.</p>
	<p>І була в бабусі внучка Наталочка. Дівчинка росла гарною, розумною і доброю, як її бабуся.</p>
	<p>От одного разу бабуся захворіла, що не могла з ліжка підвестися. Наталочка біля бабуні упадає: і їсти їй зварить, і чай приготує, і ліки різні приносить, та нічого не допомагає. От бабуся й говорить:</p>
	<p>— Нічого, онучко, мені не допоможе, тільки лісові груші. Але вони ростуть на лісовій галявині серед лісу. І дорога туди далека і небезпечна.</p>
	<p>— Та нічого, бабуню, якось доберусь і нарву тобі грушок.</p>
	<p>Так сказала Наталочка, зібралась і пішла. Довго чи недовго йшла дівчинка, аж бачить — ліс стоїть, та такий густий, що й світло туди не пробивається. Страшно Наталочці, та любов до бабусі сильніша за страх.</p>
	<p>Іде вона лісом і пісеньку наспівує. Аж раптом дивиться — на пеньочку сидить білочка. Вона й звернулася до неї:</p>
	<p>— Білочко-сестрице, чи не знаєш ти, де тут росте чарівна грушка?</p>
	<p>— Знаю, — відказала та, — але зразу принеси мені горішків.</p>
	<p>Пішла дівчинка шукати горішки. Йшла-йшла вона, аж раптом побачила високий горіх. Тільки хотіла натрусити горіхів, як він питає:</p>
	<p>— Дівчинко, а для чого тобі горішки?</p>
	<p>— Щоб віддати білочці, яка знає, де росте грушка, що має цілющі плоди. Вони мають допомогти моїй бабуні, яка тяжко захворіла.</p>
	<p>— Добре, дівчино, я дам тобі горіхів, та зразу принеси води і полий моє коріння.</p>
	<p>Пішла дівчинка далі. Йде вона, йде, аж бачить — криничка. Та так заросла бур’яном, що й не видно. Наталочка обірвала бур’ян, почистила криничку. Водичка в ній зразу немовби проясніла.</p>
	<p>— Дякую тобі, добра дівчинко. Як я тобі можу віддячити?</p>
	<p>— Криничко, дай мені водички, щоб напоїти коріння горіхові. Він дасть мені горішків. Я їх віднесу білочці, а вона мені покаже, де росте грушка з цілющими плодами.</p>
	<p>Криничка віддячила дівчинці — дала їй водички. Та швиденько пішла до горіха і напоїла його коріння. Він дав їй горішків цілий кошик. Наталочка побігла до білочки і віддала їй горішки. Білочка й говорить:</p>
	<p>— Йди за мною.</p>
	<p>І поскакала по деревах. А дівчинка ледве встигала. Аж ось білочка зупинилась. І Наталочка побачила красиву галявину, серед якої росла чарівна грушка. А аромат такий стояв навколо, що аж дух забивало. Білочка допомогла дівчинці натрусити грушок повнісінький кошик.</p>
	<p>Наталочка подякувала й хутенько пішла додому, щоб скоріше вилікувати бабусю. Бабуся, побачивши Наталочку, дуже зраділа. Вона з’їла кілька грушок і задрімала. На ранок Наталочка прокинулась і побачила, що бабуня уже на ногах і порається коло свого зілля.</p>
	<p>— О, а грушки справді цілющі, — сказала Наталочка.</p>
	<p>— Так, цілющі, а найбільше мені допомогло твоє добре серце, — мовила бабуся і пригорнула онучку до себе, — і пам’ятай: завжди допомагай іншим, і тобі всі допомагатимуть.</p>
	<p>От і казочці кінець, а хто слухав — молодець.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>280 (7110). Цілющі грушки. СУС —, новотвір. Записала Чуприна Ольга 2009 року. Чуприна Тетяна Іванівна. Полтавська область, Диканський район, Диканька</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Полтавщини/">Фольклор Полтавщини</a></li>
	</ul>
</footer>
<!--#include virtual="/-/inc/general__page_end.inc" -->
