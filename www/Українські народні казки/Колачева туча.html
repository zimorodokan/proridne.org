<!--#include virtual="/-/inc/general__page_start.inc" -->
<title>Колачева туча ☼ Українська народна казка ☼ Народна творчість</title>
<meta name="Description" content="Українська народна казка Гуцульщини «Колачева туча» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Колачева туча.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Колачева туча <br><span class="article__headerDescription">Українська народна казка Гуцульщини</span></h1>
	<p>Ішов чоловік і найшов котел грошей. І думає, як ті гроші до хати принести. В него така жінка, що розкаже всім. Подумав він та пішов накупив колачів, риби. І зловив сороку та поклав собі в пазуху. Іде додому і по дорозі зайшов у ліс і порозкидав рибу попід корчі. Прийшов на своє подвір’я і на кожне дерево навішав колачів. Увійшов чоловік в хату і каже:</p>
	<p>— Жінко, я найшов котел грошей.</p>
	<p>— Та де ті гроші? — каже жінка.</p>
	<p>— Є, ходи поможеш мені принести. Лиш би ти про це нікому ні слова не сказала.</p>
	<p>Вийшла жінка надвір та й каже до чоловіка:</p>
	<p>— А то що, колачі в нас на дереві ростуть?</p>
	<p>— Та то, — каже чоловік, — туча падала колачева. Ти що, не виділа. Всі люди збирали колачі, лиш ти одна ні.</p>
	<p>Взяла жінка позбирала колачі, занесла до хати, і йдуть вони далі. Зайшли в ліс, дивиться жінка, а то риба під кожним корчем.</p>
	<p>— А чого то, — каже, — риба під корчами в лісі?</p>
	<p>— А ти не знаєш, що вже риба в лісі виводиться, не в воді? Назбирала жінка тої риби. Та перейшла через ліс і зайшли в кукурудзи по гроші. Чоловік лиш нахилився брати гроші та як закричить:</p>
	<p>— Ой-йо-йой, як мене болить в середині! Я буду родити!</p>
	<p>— Ти що, чоловіче, дурний? Ти що можеш родити? — каже жінка.</p>
	<p>А чоловік ще раз крикнув і випустив сороку. Сорока полетіла.</p>
	<p>— Такого я ще не чула, щоби чоловік сороку вродив. Несуть вони ті гроші, приближилися до села, а там пси почали дуже гавкати.</p>
	<p>— Лягаймо, — каже чоловік, — у траву і голови не піднімаймо. Жінка лягла і каже до чоловіка:</p>
	<p>— А чого ми полягали, чоловіче?</p>
	<p>— Та, — каже, — наш віт накрав ковбаси, наклав почерез плечі та й тікає, а пси його ловлять. Я не хочу, щоби він нас видів, а ми його.</p>
	<p>Пси перестали гавкати, чоловік з жінкою повставали і занесли гроші до хати.</p>
	<p>Якийсь час жили вони файно, а потому посварилися. І жінка пішла до ґміни і чоловіка заминдувала:</p>
	<p>— Мій чоловік найшов котел грошей. Кличуть чоловіка і кажуть:</p>
	<p>— Слухай, твоя жінка каже, що ти найшов котел грошей.</p>
	<p>— Та це, пане віте, неправда, — каже. — В мене жінка придуркувата. Вона може говорити, що хоче. Відки я гроші найшов?</p>
	<p>— Як неправда? Та це ж твоя жінка говорить.</p>
	<p>— Знаєте що, пане віте? Закривайте мене в другу хату і кличте мою жінку. І спитайте в неї, коли це було.</p>
	<p>Заперли чоловіка до другої хати, а жінку закликали й питають:</p>
	<p>— Скажи, коли це було?</p>
	<p>— Пане віте, а ви що, не знаєте? Це в той день було, коли туча колачева падала.</p>
	<p>— Яка туча? Ти що, жінко, дурна?</p>
	<p>— Та пане віте, та я сама збирала з дерева колачі. Що ви мені будете казати! А риба в той день була в лісі попід кожен корч. Та я такої риби назбирала, що ну! Знаєте, пане віте, ще маю один доказ. Тої години, коли ми гроші брали, мій чоловік уродив сороку.</p>
	<p>Каже до неї віт:</p>
	<p>— Ну а ще що було тої днини, жінко?</p>
	<p>— Ви тоді, пане віте, ковбаси накрали та й тікали. А пси вас ловили. І ми з чоловіком полягали, аби ми вас не виділи, а ви нас.</p>
	<p>Війт роззлостився, сказав дати жінці три гарапники&nbsp;<sup>*</sup> і нагнати її додому. А чоловіка випустили і сказали:</p>
	<p>— Іди додому. В тебе жінка дурна. Ми їй не вірим.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__footnotes">
			<p><sup>*</sup> Гара́пник — канчук, нагайка.</p>
		</div>
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Село Старі Кути, Косівського району, Івано-Франківської області 29 квітня 1984 року Близнюк Ганна Іванівна (1933 року народження)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Гуцульщини/">Фольклор Гуцульщини</a></li>
	</ul>
</footer>
<!--#include virtual="/-/inc/general__page_end.inc" -->
