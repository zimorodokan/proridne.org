<!--#include virtual="/-/inc/general__page_start.inc" -->
<title>Про убиту сестру і калинову дудку ☼ Українська народна казка ☼ Народна творчість</title>
<meta name="Description" content="Українська народна казка Чернігівщини «Про убиту сестру і калинову дудку» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Про убиту сестру і калинову дудку.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Про убиту сестру і калинову дудку <br><span class="article__headerDescription">Українська народна казка Чернігівщини</span></h1>
	<p>Були собі дід та баба. У діда була своя дочка, а в баби своя. От пішли дівчата в гай по ягоди. Дак дідова збирає в кошик, а бабина лиш їсть. От дідова дочка й каже:</p>
	<p>— Пішли вже, сестро, додому.</p>
	<p>Ідуть, потомилися, а бабина дочка й каже:</p>
	<p>— Давай, приляжемо.</p>
	<p>Полягали вони. Дідова одразу заснула, а бабина взяла ніж і встромила сестрі в серце. Викопала яму і заховала труп, а сама прийшла додому і хвастається :</p>
	<p>— От, скільки я ягід назбирала!</p>
	<p>А дід питає:</p>
	<p>— А де ж ти мою дочку діла?</p>
	<p>— Та іде десь ззаду.</p>
	<p>А тим часом ішли чумаки та якраз тією дорогою, що сестри оддихали. Аж над шляхом свіжа могилка і калина на ній виросла. Вирізали чумаки з калини сопілку. Взяв один ту сопілку і став грати, а сопілка людським голосом каже:</p>
	<p>Ой, помалу-помалу, чумаченьку, грай!</p>
	<p>Да не врази мого сердечка вкрай.</p>
	<p>Мене сестриця із світу згубила</p>
	<p>Ніж у серденько да й устромила.</p>
	<p>А другі кажуть:</p>
	<p>— Щось воно, братці, значить, коли сопілка калинова так промовляє!</p>
	<p>От прийшли вони в село і натрапили якраз на того діда, в якого дочка пропала.</p>
	<p>— Пусти нас, діду, переночувати, а ми тобі пригоду розкажемо.</p>
	<p>Він і пустив. Зараз же один сів на лаву, вийняв сопілку та й заграв:</p>
	<p>Ой, помалу-помалу, чумаченьку, грай!</p>
	<p>Да не врази мого сердечка вкрай.</p>
	<p>Мене сестриця із світу згубила</p>
	<p>Ніж у серденько да й устромила.</p>
	<p>Дід і каже:</p>
	<p>— Що воно за дудка така? Так грає, що аж плакати хочеться. Дайте і я спробую. Взяв дудку, а вона співає:</p>
	<p>Ой, помалу-помалу, мій таточку, грай!</p>
	<p>Да не врази мого сердечка вкрай.</p>
	<p>Мене сестриця із світу згубила</p>
	<p>Ніж у серденько да й устромила.</p>
	<p>А баба сидячи на печі і собі говорить:</p>
	<p>— Ану ж і я заграю.</p>
	<p>А сопілка заливається:</p>
	<p>Ой, помалу-помалу, матусенько, грай!</p>
	<p>Да не врази мого сердечка вкрай.</p>
	<p>Мене сестриця із світу згубила</p>
	<p>Ніж у серденько да й устромила.</p>
	<p>А бабина дочка сиділа на печі. Почала боятися, що всі дізнаються правду. А дід і каже:</p>
	<p>— Подай, бабо, і їй сопілку, хай заграє.</p>
	<p>Тільки вона піднесла до губ, а та заговорила:</p>
	<p>Ой, помалу-помалу, душогубко, грай!</p>
	<p>Да не врази мого сердечка вкрай.</p>
	<p>Ти ж мене сестро з світу згубила</p>
	<p>Ніж у серденько да й устромила.</p>
	<p>Отак усі дізналися правду. По дідовій дочці обід справили, а бабину прив’язали до кінського хвоста да й рознесли по полю.</p>
	<p>Розказала вам казку — давайте бубликів в’язку.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>26 (4343). Про убиту сестру і калинову дудку. СУС 780. Записано 2008 року. Безик Ганна Сергіївна (1943). Чернігівська область, Городнянський район, Бурівка</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Чернігівщини/">Фольклор Чернігівщини</a></li>
	</ul>
</footer>
<!--#include virtual="/-/inc/general__page_end.inc" -->
