<!--#include virtual="/-/inc/general__page_start.inc" -->
<title>Як бідний брат великим господарем став ☼ Українська народна казка ☼ Народна творчість</title>
<meta name="Description" content="Українська народна казка Гуцульщини «Як бідний брат великим господарем став» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Як бідний брат великим господарем став.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Як бідний брат великим господарем став <br><span class="article__headerDescription">Українська народна казка Гуцульщини</span></h1>
	<p>Були два браття. Один був багач, а другий бідний. Багач дітей не мав, а бідний мав багато. Прийшли різдвяні свята. А в бідного і раз нема що їсти. Пішов він до брата: — Брате, бійся бога, позич мені щось, бо нема що на свята їсти. А брат сказав:</p>
	<p>— Дай око вибрати, тоді дам тобі хліба на свята.</p>
	<p>І він дав вибрати око і приніс т’хаті хліб. А око завите. Та й каже він жінці:</p>
	<p>— Брат ми око вибрав.</p>
	<p>Перебули вони якось. Приходять свята великодні. Іван знов іде до брата.</p>
	<p>— Братчику! Бійся бога, дай щось на паску, бо нема що їсти. А брат до него:</p>
	<p>— Дай друге око вибрати.</p>
	<p>І багач вибрав йому друге око і дав хліба. І вже брат зовсім сліпий. Приходить сліпий т’хаті, жінка плаче, діти плачуть.</p>
	<p>— Що ми, татку, будемо з вами робити?! А він говорить до жінки:</p>
	<p>— Веди мене на роздоріжжя під хрест. Будуть люди їхати на ярмарок та й щось мені даватимуть, то й якось прогодуємось.</p>
	<p>І водила його жінка щодня на роздоріжжя. А одного разу жінка забула за него і не забрала з того роздоріжжя додому. І він сидить, бідний, під хрестом. А близько хреста був грубий дуб, такий, що, може, мав півтора метра.</p>
	<p>І прийшли до того дуба злодії і кажуть:</p>
	<p>— Самсоне, відтворися!</p>
	<p>І в дубі відтворилися двері, і злодії склали там ґроші. Там їхня каса була.</p>
	<p>— Самсоне, затворися, — сказали злодії, і дуб затворився, і вони пішли геть.</p>
	<p>А того сліпого злодії не бачили.</p>
	<p>А тоді прилетіла до того дуба якась птаха і говорить:</p>
	<p>— Якби цей темний перейшов через третю межу і вмився росою, у него зробилися б очі, як були. Він би файно бачив.</p>
	<p>А він, бідний, це почув і став лазити на ліктях, на колінах, попав на ту межу, росою вмився, і в него зробилися очі, як були. Прийшов він до того дуба і сказав:</p>
	<p>— Самсоне, відтворися!</p>
	<p>Дверці ся втворили. Він набирає той мішок, що сидів на нім, повний ґрошей і йде додому.</p>
	<p>А дома жінка з дітьми плачуть, але бояться йти за ним, бо то ніч. А він досвіта приходить.</p>
	<p>— Впусти, жінко!</p>
	<p>Він увійшов до хати, жінка подивилася та й крикнула:</p>
	<p>— Ой, чоловіче, як тобі бог дав, що ти видиш? А він каже:</p>
	<p>— Так мені господь дав. Жінко, ми маємо багато ґрошей. Треба питатися, де пан продає маєток.</p>
	<p>І допитався він, і купив великий маєток. А брат прийшов до него й питає:</p>
	<p>— Брате, розкажи мені, відки в тебе такий маєток? А він і каже:</p>
	<p>— Коло хреста, що на роздоріжжі, є дуб. Там злодії зносять ґроші. І я набрав відти.</p>
	<p>А цей думає: «Богу дякувати, що ти мені сказав. Я піду та наберу грошей. Та й ще не такий маєток зроблю, бо я мудріщий від тебе».</p>
	<p>Він прийшов гроші брати, а злодії його імили і зачали питати. І він сказав, що його брат грошей набрав.</p>
	<p>— А де брат твій?</p>
	<p>— Там і там купив фільварок і став багачем. І злодії багача вбили.</p>
	<p>Залізли злодії в бочку, в якій давно возили деготь до возів. Один був за фірмана, а решта злодіїв — у тій бочці. Та приїхали в той фільварок, і фірман каже:</p>
	<p>— Ґаздо, прийміть на ніч. А жінка каже:</p>
	<p>— Чоловіче, тобі треба біди до хати? А чоловік:</p>
	<p>— Боже святий, я був у біді та й знаю, як то є.</p>
	<p>Приймив він того фірмана. Дали коням їсти, і вни в хаті байкують оба. А дівчина вийшла надвір та й у ту бочку — трас-трас! — рукою. А злодій відти каже:</p>
	<p>— Я вже ліг спати.</p>
	<p>Дівчина прибігла до хати та й говорить тихо:</p>
	<p>— Тату, в бочці люди є. То не деготь.</p>
	<p>Поліція була недалеко. Він скочив сам на поліцію і сказав:</p>
	<p>— Так і так, злодії в мене у бочці. Поліція їх обступила і всіх винищила.</p>
	<p>А бідний далі собі господарював. І був уже великим ґаздою.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Текуча, Косівського району, Івано-Франківської області 20 березня 1983 року Біланюк Никола Іванович (1902 року народження)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Гуцульщини/">Фольклор Гуцульщини</a></li>
	</ul>
</footer>
<!--#include virtual="/-/inc/general__page_end.inc" -->
