<!--#include virtual="/-/inc/general__page_start.inc" -->
<title>Про дідові кози ☼ Українська народна казка ☼ Народна творчість</title>
<meta name="Description" content="Українська народна казка Про Тварин (звірів) «Про дідові кози» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Про дідові кози.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Про дідові кози <br><span class="article__headerDescription">Українська народна казка про тварин</span></h1>
	<p>Був собі дід — страшний, старий; була і баба у нього і було в них дві дочки і їден син-парубок, та мали багато кіз. Вийшла стара і кличе сина: «Гони, сину, пасти кіз». Він послухав, вигнав кози в поле і став пасти. Напаслись, наїлись добре, став захід сонця, він їх займає і жене додому.</p>
	<p>Ото перебіг його дід: став на воротях в червоних чоботях, з сивою бородою, з золотою булавою і говорить:</p>
	<div class="poem">
		<p>
			— Кози мої,<br>
			Козоньки мої любі та милі,<br>
			Чи їли ви, чи пили?<br>
			— Ні, дідуню, не їли ми, не пили;<br>
			Бігли через гребельку-<br>
			Вхопили води крапельку,<br>
			Бігли через лісочок —<br>
			Вхопили кленовий листочок,<br>
			Оце стільки ми їли та пили.
		</p>
	</div>
	<p>Син каже: «Неправда, паслись вони добре і напились води».</p>
	<p>Дід взяв убив сина за те, що перед ним брехав та не хотів пасти. Каже до дочки: «Гони, дочко, ти пасти, та гляди добре напаси». Вона погнала на траву зелену; так пасе, так пасе, що не треба лучче. Він знов перебіг їх, як став вечір, і став на воротях в червоних чоботях, з сивою бородою, з золотою булавою та й каже:</p>
	<div class="poem">
		<p>
			— Козоньки мої,<br>
			Козоньки мої любі та милі,<br>
			А чи їли ви та пили?<br>
			— Ні, дідуню, не їли ми, не пили;<br>
			Бігли ми через гребельку<br>
			— Вхопили води крапельку,<br>
			Бігли через лісочок -<br>
			Вхопили кленовий листочок,<br>
			Та й стільки ми їли та пили.
		</p>
	</div>
	<p>Дід розсердився страшно, взяв і дочку убив та й на гору закинув, та й кличе другої дочки: «Іди та гони і ти, дочко, кози пасти». Вона пасе, пасе до вечора; стала гонити додому, а дід знов побіг, став на воротях в червоних чоботях, з сивою бородою, з золотою булавою і, так як перше, став питати:</p>
	<div class="poem">
		<p>
			— Козоньки мої,<br>
			Козоньки мої любі та милі,<br>
			А чи їли ви та пили?<br>
			— Ні, дідуню, не їли ми, не пили;<br>
			Бігли ми через гребельку -<br>
			Вхопили води крапельку,<br>
			Бігли через лісочок-<br>
			Вхопили кленовий листочок,<br>
			Та й стільки ми їли та пили.
		</p>
	</div>
	<p>Дід тоді і ту дочку убив і на гору закинув, та й кличе уже свою бабу: «Гони ти ще, бабо, та хоч ти кіз напаси». Баба погнала, на зеленій траві так їх пасе, так пасе, що і не треба лучче. Напоїла добре. Прийшов вечір. Пригнала додому. Вийшов дід і знов питає:</p>
	<div class="poem">
		<p>
			— Козоньки мої любі,<br>
			Козоньки мої милі,<br>
			А чи їли ви та пили?<br>
			Кози сказали:<br>
			— Ні, дідуню, не їли ми, не пили,<br>
			Бігли ми через гребельку-<br>
			Вхопили води крапельку,<br>
			Бігли через лісочок<br>
			— Вхопили кленовий листочок,<br>
			Та й стільки ми їли та пили.
		</p>
	</div>
	<p>Дід тоді взяв та й бабу убив і закинув.</p>
	<p>Нема що, жене дід і сам пасти. Так їх пасе, так пасе, що не ймучи віри! Та й каже сам до себе: «Еге, щоб вони всі так пасли їх, як я, то б кози не казали б, що не їли, не пили!»</p>
	<p>Ото дождав вечора та й став їх гонити додому. Нагнав їх, а сам перебіг та й став на воротях в червоних чоботях, стоїть та й питає:</p>
	<div class="poem">
		<p>
			— Козоньки мої, голубоньки,<br>
			Козоньки мої любі та милі,<br>
			А чи їли ви та пили?
		</p>
	</div>
	<p>А козоньки своє:</p>
	<div class="poem">
		<p>
			— Не їли ми, не пили,<br>
			Бігли ми через гребельку<br>
			— Вхопили води крапельку,<br>
			Бігли через лісочок-<br>
			Вхопили кленовий листочок,<br>
			Та й стільки ми їли та пили.
		</p>
	</div>
	<p>А він тоді каже: «Еге! То ви такі? Коли це таке, то я дурнісенько дітей та бабу через вас повбивав! Почекайте ж, дам я вам». Бере тоді та з них живих давай шкуру здирати. Здер вже з їдної чимало, та ніж затупивсь, та він мусив покинути, пішов гострити ножа.</p>
	<p>А коза, що вже була обдерта до половини, зірвалася та утікає, та вбігла просто до чоловіка в хату, та під піч. Діти йому поперелякувала, а все кричить: «Не мене, не мене». Діти кричать ґвалт, полякались, аж трясуться, а жінки того чоловіка якраз в хаті не було, пішла по воду.</p>
	<p>Але вертається з водою. Входить у хату, а там діти так кричать, так кричать, що і сказати не можна! Вона швидше побігла до людей, до сусідів, стала просити: «Ідіть, люди добрі, за мною, бо щось страшне єсть у хаті».</p>
	<p>Кум її зараз пішов, вбіг у хату, як побачив, та й каже: «Тут щось тра робити, якось треба її вигнати звідціля з-під печі». Та й крикнув: «Обізвись, хто в кумовиної хаті, хто в кумовиної хаті! Обізвися, гей!»</p>
	<p>А ця коза давай казати:</p>
	<div class="poem">
		<p>
			— Ой я коза дерта,<br>
			Напівбока обдерта,<br>
			Півбока луплена,<br>
			За три копи куплена!<br>
			Тупу, тупу ногами,<br>
			Заколю тебе рогами!
		</p>
	</div>
	<p>«Оце біда, кумо, — каже кум, — не виженемо, бо таке страшне та зле, що годі!»</p>
	<p>Що вже не робили, все придумували люди, таки не вигнали. Бояться. Але їден каже: «Тут нічого ми не поможем, тра щось інше радити; треба іти по рака, то вона не буде бачити, як він підлізе до неї».</p>
	<p>Привели рака та кажуть до нього: «Іди, раче, до кумчиної хати, щось там є страшне, та виженемо». Рак каже: «Зараз лізу».</p>
	<p>Приліз нишком та під піччю сів. Ото кум знов каже: «А хто є під піччю?»</p>
	<div class="poem">
		<p>
			— Я коза дерта,<br>
			Напівбока обдерта,<br>
			Півбока луплена,<br>
			За три копи куплена!<br>
			Тупу, тупу ногами,<br>
			Заколю тебе рогами!
		</p>
	</div>
	<p>Рак цього не злякавсь, лізе, приліз до неї близенько та й каже:</p>
	<div class="poem">
		<p>
			— А я — рак, неборак,<br>
			Як ущипну — буде знак!
		</p>
	</div>
	<p>От як вщипнув він її, а вона тоді як звересне: «Не мене́, не мене́!» Стриб — та з-під печі. Тоді всі люди задивувалися, що рак не боявсь, вигнав страшну козу, а всі люди боялись там і приступити.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p>Про дідові кози. Н. П. Андреев, Указатель сказочных сюжетов по системе Аарне. Издание государственного Русского географического общества, Л., 1929. — 212. Зап. польська фольклористка Юзефа Мошинська від дівчини з с. Тхорівка Сквирського пов. Київської губ. Час запису не зазначений. Збір відомостей, IX, стор. 111—113.</p>
			<p><a href="/Український фольклор Книги/Іван Березовський ☼ Казки про тварин/">Казки про тварин</a> (Українська народна творчість) — Київ: Наукова думка. — 1976 — 575 с.</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
</footer>
<!--#include virtual="/-/inc/general__page_end.inc" -->
