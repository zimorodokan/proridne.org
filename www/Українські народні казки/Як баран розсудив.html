<!--#include virtual="/-/inc/general__page_start.inc" -->
<title>Як баран розсудив ☼ Українська народна казка ☼ Народна творчість</title>
<meta name="Description" content="Українська народна казка Буковини «Як баран розсудив» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Як баран розсудив.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Як баран розсудив <br><span class="article__headerDescription">Українська народна казка Буковини</span></h1>
	<p>Один чоловік узяв ціп і пішов на роботу. Ішов попри ліс, дивиться: мисливці гонять вовка. А вовк прибіг до чоловіка та й каже:</p>
	<p>— Врятуй мене, бо вб’ють мене мисливці.</p>
	<p>— Як же я тебе врятую? А вовк йому:</p>
	<p>— Я залізу в мішок, а ти мене неси. Як вони пробіжать, то я піду собі, куди треба.</p>
	<p>Так той чоловік і зробив. Вовк заліз у мішок, він зав’язав його, взяв на плечі і пішов. А мисливці добігають до того чоловіка та й питають:</p>
	<p>— Вуйку, ви не виділи, не біг тут вовк?</p>
	<p>— Я не бачив нічого, — сказав вуйко і пішов далі.</p>
	<p>Мисливці пробігли, він проніс ще трохи вовка та й випустив з мішка.</p>
	<p>— Іди, вовче, я не годен тілко нести.</p>
	<p>Пустив вуйко вовка, а вовк іде за ним. Іде та й каже:</p>
	<p>— Знаєш, чоловіче, я так їсти хочу.</p>
	<p>— То що?</p>
	<p>— Я тебе з’їм. Чоловік йому:</p>
	<p>— Та як ти мене будеш їсти? Я тебе врятував від смерти, а ти мене їсти?</p>
	<p>— Буду їсти, бо що ж інакше знайду? А чоловік каже:</p>
	<p>— Як таке діло, що ти напосівся мене з’їсти, я з тобою боротися не годен, ідемо до трьох зустрічей. Що три зустрічі скажуть, то й буде.</p>
	<p>Ідуть вони, здибають козу. Каже чоловік:</p>
	<p>— Суди нас.</p>
	<p>— Як я вас буду судити, за що?</p>
	<p>— Я йшов на роботу, а мисливці гнали вовка. Мали його вбити, а він прибіг до мене і попросив: «Чоловіче добрий, врятуй мене. Озми мене в мішок і на плечі. Мисливці пробіжать, а я лишуся». І я його врятував, а він тепер хоче мене з’їсти. Тепер кажи, козо, що знаєш. Що скажеш, те й буде.</p>
	<p>Коза видивилася на них та й каже:</p>
	<p>— То най з’їсть тебе, як ти дурний. Та й пішла.</p>
	<p>Ідуть далі. Здибає їх пес. Каже йому чоловік:</p>
	<p>— Суди нас.</p>
	<p>— Як я буду вас судити? За що?</p>
	<p>Бере чоловік та й розказує. Так само, як козі розказував. -...Я його врятував, а він хоче мене з’їсти. А пес і каже:</p>
	<p>— То най з’їсть тебе, як ти дурний. Та й пішов.</p>
	<p>Ідуть вони далі, здибають барана. Каже чоловік:</p>
	<p>— Суди нас, баранчику.</p>
	<p>— Як я буду вас судити й за що? Розкажіть, то я вас розсудю. Тоді каже чоловік:</p>
	<p>— Я йшов на роботу, а мисливці гнали вовка... І все розказав, як було. А баран і каже:</p>
	<p>— То як ти його в мішкови врятував? Що, вони не виділи, що він у мішкови? Най він мені покаже, як ліз у той мішок, як ти його взяв на плечі.</p>
	<p>Чоловік тримає мішок.</p>
	<p>— Отак я тримав мішок, а вовк ліз.</p>
	<p>— Покажи, вовче, як ти ліз, — каже баран.</p>
	<p>Вовк заліз задом у мішок, а голова — наверхи. А баран і каже:</p>
	<p>— То що, вони не виділи, що в тебе голова наверхи? Показуй мені так, як було.</p>
	<p>А вовк:</p>
	<p>— Я весь заліз.</p>
	<p>— То покажи, як ти весь заліз.</p>
	<p>Вовк заліз у мішок весь, а чоловік узяв та й зав’язав. А баран каже до чоловіка:</p>
	<p>— Клади його на дорозі. Чоловік поклав, а баран:</p>
	<p>— Зараз я покажу, як з баранами б’юся, а ти покажи, як ти хліб молотиш. Отак я вас і розсудю.</p>
	<p>Відходи баран, розганяється і б’є рогами той мішок, відходи, розганяється — і б’є. Ударив кілко раз і став.</p>
	<p>— А тепер ти, чоловіче, покажи, як ти тяжко заробляєш, увесь день ціпом б’єш.</p>
	<p>А той чоловік вовка ціпом та й ціпом. Втомився, відпочив трохи і знов ціпом б’є. Показує, як він хліб молоти. А як розв’язали мішок, то вовк уже й не дихав. Баран йому й каже:</p>
	<p>— Тепер облупи його, а шкіру продай. Будеш мати більше, ніж би заробив за день ціпом. І не будь далі такий дурний. Добре, що ти на мене, розумного, попав.</p>
	<p>Та й розійшлися вони.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Василівці, Сокирянського району, Чернівецької області 12 серпня 1985 року Данилов Олекса Степанович (1915 року народження)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Буковини/">Фольклор Буковини</a></li>
	</ul>
</footer>
<!--#include virtual="/-/inc/general__page_end.inc" -->
