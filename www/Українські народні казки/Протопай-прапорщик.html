<!--#include virtual="/-/inc/general__page_start.inc" -->
<title>Протопай-прапорщик ☼ Українська народна казка ☼ Народна творчість</title>
<meta name="Description" content="Українська народна казка Поділля «Протопай-прапорщик» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Протопай-прапорщик.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Протопай-прапорщик <br><span class="article__headerDescription">Українська народна казка Поділля</span></h1>
	<p>Був собі цар. В нього була дочка. Сказала йому баба-знахарка, що не дійде дочка літ і її вкрадуть. Він зробив підвал, привів туди няньок, охорону, щоб ніхто не вкрав дитину. Навколо сад посадив, все було в ньому і дівчина там жила.</p>
	<p>Але їй няньки розказали, що є інший світ, а вона його не бачила. І царівна почала просити батька, щоб показав їй світ. Він боявся, але що робити, любив дочку. Дав солдата, який ходив слідом за нею і вивів на верхній сад.</p>
	<p>Прийшли вони до пристані, де кораблі стоять. А дівчина була дуже гарна. Просить вона солдата показати корабля всередині. А капітан корабля відчалив, солдат остався на пристані. Вкрали!</p>
	<p>Солдат сказав цареві, що таке і таке діло, вкрали дочку!</p>
	<p>Цар зібрав солдатів і сказав:</p>
	<p>— Хто знайде мою дочку, той буде моїм зятем.</p>
	<p>Один молодий хлопець, тільки-но прийшов на службу, говорить, що знайде царівну. От цар дає під його керівництво десять солдат, дає завдання і нашиває його Протопей-прапорщик, тобто він буде головний (главар). Прийшли на пристань, сіли в корабель і попливли на той бік. Походили по лісі, пошукали, нічого. На другий день Протопей-прапорщик розпорядився так: вісім солдатів йдуть в одну сторону, а два йдуть у другу. Цих вісім поговорили між собою і вирішили тікати. Так і зробили. А Протопей-прапорщик з двома солдатами знайшов в лісі хатину і каже:</p>
	<p>— Я беру з собою одного, а другий остається кашу варити.</p>
	<p>Варить солдат кашу. Приходить до нього велетень і каже:</p>
	<p>— Дай, служивий, покушати ложечку каші.</p>
	<p>— Я не дам, бо в мене є два товариші.</p>
	<p>А велетень з’їв кашу, а солдатові вирізав латку на спині (шкуру) і натер яєчною половою. А потом прийшли ті двоє та й питають:</p>
	<p>— Чого ти не зварив каші?</p>
	<p>— Я був слабий.</p>
	<p>Так і не признався, що було насправді. На другий день другий солдат остався кашу варити. І з ним таке сталось. На третій день остається сам Протопей-прапорщик кашу варити. А ті два помили один одному рани і повтікали. Остався він сам.</p>
	<p>Знов приходить велетень вже до нього і просить каші покушати. Він йому повну миску насипав, їж, каже. Велетень з’їв кашу.</p>
	<p>— Якщо ти такий хороший чоловік, — каже солдатові, — то пішли зо мною.</p>
	<p>Приводить в ліс: там стоїть красивий дім. Заходить, викочує бочку вина і каже до Протопая-прапорщика:</p>
	<p>— Пий!</p>
	<p>А той каже:</p>
	<p>— Випий спочатку за моїх товаришів.</p>
	<p>Випив велетень одне відро, друге, впився й заснув. А в нього висіла шашка на стіні. Прапорщик повідрубував йому голову, ноги, руки. Глянув, в’язка ключів на стіні. Почав відмикати кімнати і почувся слабкий жіночий голос. Відімкнув, а там царівна. Говорить він до дівчини:</p>
	<p>— Мене прислав твій батько-цар з умовою, що як знайду тебе, то буду твоїм мужем.</p>
	<p>Беруть вони добра багато, царівна дарує іменний золотий перстень і йдуть на пристань, щоб додому дібратися.</p>
	<p>Солдат раптом нагадав, що забув чарівні рукавиці. Поки приніс, то царівну з золотом і добром вкрав той самий капітан, що й минулого разу.</p>
	<p>Що робити? Солдат взяв швидкий корабель, приплив раніше за того капітана і поставив двір красивий. Їхав недалеко цар і сподобався його двір. От він каже до солдата, не пізнаючи його:</p>
	<p>— Як знайде Протопей-прапорщик мою дочку, то покличу тебе на гостину.</p>
	<p>А капітан привозить дочку та й каже:</p>
	<p>— Я знайшов вашу дочку.</p>
	<p>І от запросили всіх за стіл, п’ють-гуляють. А насамкінець з’являється Протопей-прапорщик, йому царівна теж наливає горілку. Він бере рукою, а на руці іменний перстень. Глянула вона і впізнала солдата.</p>
	<p>Аж тоді царівна все розказала батькові. Капітана цар покарав, а солдат і царівна одружилися. І я на їхньому весіллі був, мед-вино пив, по вусах текло, а в рот не попало.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>62 (6016). Протопей-прапорщик. СУС 301. Записала Семенюк Зоя Степанівна 2008 року. Мотозюк Степан Павлович (1922). Хмельницька область, Красилівський район, Попівці</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Поділля/">Фольклор Поділля</a></li>
	</ul>
</footer>
<!--#include virtual="/-/inc/general__page_end.inc" -->
