<!--#include virtual="/-/inc/general__page_start.inc" -->
<title>Треба мати щастя ☼ Українська народна казка ☼ Народна творчість</title>
<meta name="Description" content="Українська народна казка Буковини «Треба мати щастя» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Треба мати щастя.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Треба мати щастя <br><span class="article__headerDescription">Українська народна казка Буковини</span></h1>
	<p>Були два брати. Старший був багатий, а менший — бідний. Мав той бідний дев’ять дітей. До того дійшло, що до весни ще далеко, а вже нема чим діти прогодувати. І подумав бідний піти до свого брата. Приходи й каже: — Братчику, позич мені хоч два пуди хліба, бо вже два дні діти голодні сидять.</p>
	<p>Братови стало жаль його і подарував йому брат два пуди хліба.</p>
	<p>— Най їдять діти, а ти ще в суботу прийди до мене, то я тобі щось дам.</p>
	<p>— А коли в суботу прийти?</p>
	<p>— Десь так надвечір.</p>
	<p>Бідний брат не забувся, що брат багатий казав. Заніс тих два пуди хліба додому та й думає: «Чого це він мене кличе ще в суботу?» І каже свої жінці:</p>
	<p>— Чогось брат кличе мене в суботу. Я маю в суботу піти до брата.</p>
	<p>— То підеш, — каже жінка. А брат-багач каже свої жінці:</p>
	<p>— У суботу рано печи паляниці, бо брат прийде, то треба йому дати. І поклади в одну паляницю золота, щоб брат мав з чого жити.</p>
	<p>Багачева жінка так і зробила, поклала в паляницю золота і спекла. Приходи в суботу бідний брат, багатий накормив його, брат подякував, а багач каже:</p>
	<p>— Стань, братчику, на тобі ще паляницю. Будеш ломати і давати по куску дітям.</p>
	<p>Бідний взяв паляницю під паху і пішов додому. А багач каже до свої жінки:</p>
	<p>— Отепер брат, може, розжиється, не буде ходити попід хати.</p>
	<p>А бідний ішов з тою паляницею попри корчму. А там три п’яниці пили горівку. Побачили його і кличуть до себе в корчму:</p>
	<p>— Іди, Іване, та вип’єш з нами горівки за наше здоровля. А бідний каже:</p>
	<p>— Та я не маю коли, в бо спішу додому.</p>
	<p>— Ай, ти ще будеш дома. Ходи посидиш з нами, поговорим, та й підеш додому.</p>
	<p>Уговорили його, і зайшов він у корчму. І зразу наливають йому горівки. А він був не пивши, і зразу його причмелило. Він за все забув, витягає паляницю з-під пахи і дає тим трьом. Та й пішов.</p>
	<p>А ті ще взяли півлітру, випили, ломлять паляницю закусювати. Розломили, а відти золото висипалося. Ті три ся втішили і поділилися тим золотом. А той бідний прийшов додому та й не каже жінці, що брат дав йому паляницю. Жінка питає:</p>
	<p>— Чого ж тебе брат кликав?</p>
	<p>— Кликав брат, щоб я пообідав у него за всі душі померші.</p>
	<p>Нескоро, через два-три дні, визиває його брат знов до себе. Хоче спитати за паляницю. Приходить знов бідний брат до багатого. Той питає:</p>
	<p>— Ну як, братчику, доніс паляницю додому? Правду кажи. А той каже:</p>
	<p>— Скажу всю правду. Як ти, братчику, дав мені ту паляницю, я йшов додому попри корчму. І знайомі покликали мене в корчму. Я не хотів істи, але вони мене уговорили. Зайшов я туди, дали вони мені випити, горівка мене причмелила, я віддав їм твою паляницю та й пішов.</p>
	<p>А багач каже:</p>
	<p>— У тій паляниці було золото, і ти друзів своїх нагородив, а не дітей голодних.</p>
	<p>Каже йому старший брат:</p>
	<p>— На тобі цих два хліби і неси додому, щоб діти мали що їсти. І ніде не повертай. А завтра прийдеш до мене.</p>
	<p>Бідний ніде не повертав, прийшов з тим хлібом додому, нагодував дітей і каже свої жінці:</p>
	<p>— Брат мені казав, щоб я ще завтра ввечір прийшов до него. Чогось кликав мене.</p>
	<p>А жінка каже:</p>
	<p>— Та підеш.</p>
	<p>А багатий брат каже до свої жінки:</p>
	<p>— Пішов брат з хлібом. Може, донесе вже додому, щоб діти й жінка наїлися, щоб не лягали голодні спати. А ми ще завтра гладущ золота подаруєм йому. Може, з того розжиється мій брат.</p>
	<p>І ще каже багач до свої жінки:</p>
	<p>— Я хочу спрактикуватися, чи має мій брат щастя, чи не має. Піду наперед него, поставлю гладущ золота на мосту перед тим, як він вийде від нас. Та засяду і буду дивитися. Золото буде стояти так, що він має на него вийти. Як візьме його, то буде думати, що найшов, не буде знати, що то ми дали.</p>
	<p>Бідний брат прийшов на другий вечір. Багач вийшов надвір, узяв гладущ золота і поклав на місток. Бідний повинен іти через місток та й вийде прямо на те золото. Поклав багач і спостерігає за цим ділом.</p>
	<p>Багачева жінка нагодувала чоловікового брата, дала хліба і каже:</p>
	<p>— Іди додому, до дітей. А той каже:</p>
	<p>— Нє, я ще не йду додому. Почекаю брата, хочу ще з ним поговорити.</p>
	<p>— Ти не чекай, братчику, бо він пішов селом шукати робочих, треба в полі жати.</p>
	<p>Бідний подумав: «Чого буду чекати до дванадцятої години ночі? Раніше прийду додому та хоть пересплю добре». І пішов. Іде через той місток, а брат сидить за містком. От бідний і подумав: «Господочку, як це сліпі переходя через місток? А чи я перейду, як зажмуру очі?» Зажмурив він очі та й перейшов через місток. Ішов попри гладущ і очі не розкривав. Відійшов на яких десять метрів і аж тоді відкрив очі. Та й думає: «Я спрактикувався, що й сліпий може перейти через місток». А багач бере свій гладущ і йде додому. Приходи та й каже:</p>
	<p>— Ні, брат не має щастя.</p>
	<p>І розказує жінці, як той переходив місток.</p>
	<p>— Що тепер робити, не знаю, — каже брат. — А може, покликати його жінку? Знов покладу я гладущ з золотом. Чи й жінка буде жмурити очі?</p>
	<p>Прикликали вони до себе ввечір жінку бідного, багач знов узяв гладущ золота і поклав на місток. А сам сторожує, щоб не взяв ніхто чужий. Багачева жінка дала жінці бідного їсти і цілий хліб дала. Та жінка сказала «Спасибі» — і йде додому. І має йти через той місток. Перейшла через місток, не жмурила очі і якраз на той гладущ надійшла. Підоймила його, а він повний золота. Жінка з радості побігла додому з тим гладущем.</p>
	<p>— От, — каже до свого чоловіка, — я маю щастя! Раз пішла та й гладущ золота найшла.</p>
	<p>Рано встали вони обоє, бідний з жінкою, і пішли на базар. І накупили вбрання на діти й на себе. Та й всього накупили, чого було треба. І сказав бідний:</p>
	<p>— Ти, жінко, щаслива, за тебе ми всі жиємо.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Василівці, Сокирянського району, Чернівецької області 2 серпня 1984 року Боднар Гаврило Тимофійович (1914 року народження)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Буковини/">Фольклор Буковини</a></li>
	</ul>
</footer>
<!--#include virtual="/-/inc/general__page_end.inc" -->
