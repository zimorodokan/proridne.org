<!--#include virtual="/-/inc/general__page_start.inc" -->
<title>Як нечиста сила образами порядкувала ☼ Українська народна казка ☼ Народна творчість</title>
<meta name="Description" content="Українська народна казка Закарпаття «Як нечиста сила образами порядкувала» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Як нечиста сила образами порядкувала.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Як нечиста сила образами порядкувала <br><span class="article__headerDescription">Українська народна казка Закарпаття</span></h1>
	<p>Жив один багатий ґазда. Мав слугу, що волів дозирав. Та ґазда був дуже скупий — ніколи не ходив до крамниці, до корчми. Своїм обходився.</p>
	<p>Зайшов газдів слуга до корчми. Корчмар каже:</p>
	<p>— Дам тобі паленки.</p>
	<p>— Без грошей?</p>
	<p>— Ще й закуску дам.</p>
	<p>Випив хлопець паленку, закусив. Тоді корчмар питає:</p>
	<p>— Добре тебе годує ґазда?</p>
	<p>— Добре.</p>
	<p>— А де сплять ґазда й ґаздиня?</p>
	<p>— На сіні.</p>
	<p>— Знаєш що, неборе! Коли ґазда й ґаздиня поснуть, переверни в світлиці всі святі образи та писані тарілки лицем до стіни. Встане рано ґазда, буде чудуватися — буде думати, що то нечиста сила впорядкувала. Але ти ні слова не кажи.</p>
	<p>Хлопець згодився.</p>
	<p>Корчмар був сердитий на ґазду, що той не п’є, не дає йому заробити. Сердитий був на ґазду й піп, бо той не давав нічого на боже. Тут і змовилися піп з корчмарем проти ґазди.</p>
	<p>Хлопець уночі вчинив так, як радив корчмар.</p>
	<p>Настала днина. Ґазда з ґаздинею зайшли до хати. Очам не вірять. Що за диво? Ані один святий образ не дивиться на господарів. Усі лицем до стіни. Ще й тарілки, якими була прикрашена хата, обернуті дном до кімнати.</p>
	<p>— Ой божечку! — заплакала жінка. — Що сталось у нас? Закликали слугу.</p>
	<p>— Чи ти, неборе, не видів, хто образи й тарілки поперевертав?</p>
	<p>— Я нічого не видів.</p>
	<p>— То, чоловіче, нечиста сила! Боже, боже святий! Що чинити?</p>
	<p>— Треба йти до пана превелебного на пораду!</p>
	<p>— Іди, швидко йди!</p>
	<p>І ґазда пішов до попа.</p>
	<p>— Що нового, газдику? Велике діло вас пригнало?</p>
	<p>— Ой, велике! Біда, панотче духовний!</p>
	<p>— Яка біда?</p>
	<p>— Велика! Коли ми спали на хліві, якась біда образи святі в світлиці перевернула.</p>
	<p>— Ой, то справді біда! То напасть на ваше обійстя...</p>
	<p>— Та що би то, святий отчику, могло бути?</p>
	<p>— Ой газдику, не хочу вам і казати, бо то страшне. То влий дух, не мав би моці.</p>
	<p>— Та чому злий дух, бодай щез у сині скелі, ймився до нас?</p>
	<p>— Бо не даєте на боже.</p>
	<p>— Та що тепер чинити?</p>
	<p>— Треба хижу посвятити, злого духа вигнати.</p>
	<p>— Я вдячно, панотчику! Тільки кажіть, скільки то буде коштувати.</p>
	<p>— Недорого! За один образ десять корон, за одну тарілку — п’ять корон.</p>
	<p>— Ой пане превелебний! То великі гроші.</p>
	<p>— Така ціна! Хочете не хочете, я вас не силую. Діло — ваше. Хижу святити не мусите, якщо хочете, аби злий дух з вами перебував разом.</p>
	<p>Бачив чоловік, що інакше не буде, згодився.</p>
	<p>Наступного вечора піп і дяк святили хату ґазди. Читали страшні молитви, кропили святою водицею — гнали геть злого духа. Заробили добрі гроші, бо за ціну ґазда вже не торгувався. Заробив немало і корчмар, бо після молебня треба було сісти до столу й погоститися. А паленки, вина й пива було випито чимало. Бо ґазда зібрав до столу всіх, хто прийшов на молебень.</p>
	<p>Коли піп досита наївся, напився, промовив:</p>
	<p>— Моліться, люди, аби й у вас усе було в порядку! Бо, еге, яке сталось у ґазди: нечиста сила образами порядкувала!</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p>Як нечиста сила образами порядкувала. У «Сравнительный указатель сюжетов: Восточнославянская сказка / Сост. Л. Бараг, И. Березовский, К. Кабашников, Н. Новиков. — Л.: Наука, 1979.» не вказана. Подається за: «Як чоловік відьму підкував, а кішку вчив працювати: Закарпатські народні казки. Гумор та сатира / Запис текстів та впорядкування П. Лінтура. — Ужгород: Карпати, 1966.», с. 154 — 156. Варіант: Гебрян — Архів П. В. Лінтура.</p>
			<p><a href="/Український фольклор Книги/Петро Лінтур ☼ Зачаровані казкою/">Зачаровані казкою: Українські народні казки Закарпаття в записах П. В. Лінтура</a> [Упорядники І. М. Сенька та В. В. Лінтур; вступна стаття, примітки та словник І. М. Сенька; післямова П. В. Лінтура; Редколегія: В. І. Данканич, О. І. Дей, П. К. Добрянський та ін.; Художник М. М. Дем’ян]. — Ужгород: Карпати, 1984. — 528 с, іл. (Бібліотека «Карпати»).</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Закарпаття/">Фольклор Закарпаття</a></li>
	</ul>
</footer>
<!--#include virtual="/-/inc/general__page_end.inc" -->
