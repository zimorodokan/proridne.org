<!--#include virtual="/-/inc/general__page_start.inc" -->
<title>Премудрий Марко ☼ Українська народна казка ☼ Народна творчість</title>
<meta name="Description" content="Українська народна казка Подніпров’я (Наддніпрянщини) «Премудрий Марко» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Премудрий Марко.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Премудрий Марко <br><span class="article__headerDescription">Українська народна казка Подніпров’я (Наддніпрянщини)</span></h1>
	<p>Жив собі премудрий багатий хазяїн Марко в селі Сукорівці на краю села. Була у нього смоляна фабрика, ткацька фабрика, хлібопекарня. Захотів бути іще багатшим і з повагою до бога став молитися і бога просити.</p>
	<p>Накрив стіл всякою їдою, послав перинки переночувать. Послав дорогу дорожку от порога до воріт і став читать молитви, щоб прийшов сам бог. Ось і незабаром прийшов сам бог, переодітий в одежину бідного. Охорона стала його не пускать. Вийшов і премудрий Марко і питає:</p>
	<p>— Що ви хочете?</p>
	<p>— Я прошусь переночувати у вас.</p>
	<p>Марко глянув — старець. І говорить йому:</p>
	<p>— Ідіть на чорну кухню.</p>
	<p>Бог пішов. Там він питає у куховарки, чи немає чогось повечерять, вона говорить:</p>
	<p>— І чавуни помила.</p>
	<p>— А переспать немає де? — питає старець.</p>
	<p>Вона і послала хорошу постельку в другій кімнаті, а богу говорить:</p>
	<p>— Лягайте отам в запічку і не командуйте.</p>
	<p>В дванадцятій годині ночі прилітають дванадцять янголів і говорять:</p>
	<p>— В селі Нежен народилася дванадцята дитина, Святий Боже, святий кріпкий, яке ім’я йому дать і долю?</p>
	<p>Бог і відповідає:</p>
	<p>— Ім’я йому дать Марко. В премудрого Марка є дочка. Оженитися на цій дочці і пожить все добро Марка.</p>
	<p>Злякалась куховарка, схопилась з постелі — немає ні бога, ні ангелів. Вночі пішла до премудрого Марка і говорить, що вона почула.</p>
	<p>Запрягає Марко пару коней і їде бричкою в село Нежен. Зустрічає пожилого чоловіка та й питає, де тут село Нежен, а чоловік відповідає, що він звідтіля.</p>
	<p>— А ти куди йдеш?</p>
	<p>— Та у мене народилась 12 дитина і ніхто в куми не хоче йти похрестить.</p>
	<p>— Я піду тобі за кума, — говорить Марко, — я багатий і буду дитині хорошим хрещеним батьком.</p>
	<p>Сіли і поїхали, взяли дитину.</p>
	<p>— Хлопчик красивий, — бог сказав, — щоб він ріс не по дням, а по часам.</p>
	<p>Охрестили. Марко купив горілки, закуску і одправили хороші хрестини. Підвипили, Марко просить, щоб цього хлопчика віддали йому, буде йому управляющий, як виросте, бо в нього одна дочка. Мати довго не соглашалась віддати дитину, та Марко вговорив батька, щоб віддав. Дав їм Марко сала, пшениці, горілки, забрав хлопчика та й поїхав.</p>
	<p>Їхав чумацьким шляхом, побачив глибокий рів. Замотав хлопчика в дорогу сукню, та й кинув його туди. А тут їхали чумаки, везли сіль премудрому Маркові, чують плаче дитина, остановились, зв’язали вожжі, вірьовки і подали хлопчику. Він уже був величенький, ріс по часам. Витягли його, такий гарний! Ось один чумак і говорить:</p>
	<p>— У мене немає діток — буде мені за сина.</p>
	<p>Привозять сіль, розгружають, а хлопчик сидить співає на бричці. Вийшов Марко та й каже:</p>
	<p>— Де ви його взяли?</p>
	<p>— А чумак та й каже:</p>
	<p>— Найшли його в глибокім рову на чумацькому шляху.</p>
	<p>Марко говорить, щоб віддали йому цього хлопчика. Дав їм кварту горілки і сказав, що буде йому за сина, бо у нього тільки одна дочка. Чумаки взяли гостинець і віддали хлопця.</p>
	<p>Зробив Марко велику бочку і посадив цього хлопчину туди і вкинув у річку, і думає: «Оце все!»</p>
	<p>Пливе бочка, хвилі підганяє, а тут прали прачки одежу і взяли цю бочку, вловили і відкрили. А там — красень, а не дитина, років п’ятнадцять йому можна дати.</p>
	<p>Привели його в монастир, а батюшка возрадувався:</p>
	<p>— Буде мені помічник, немає у мене діток.</p>
	<p>Щоб відмолити гріхи, Марко поїхав в монастир, щоб бог простив йому усі гріхи. Придивився — хлопчина гарний, колись тут його не було. Та й питає премудрий Марко:</p>
	<p>— Де взяли цього хлопчину?</p>
	<p>Вони кажуть:</p>
	<p>— Прачки його зловили в річці.</p>
	<p>Просить він отця:</p>
	<p>— Дайте мені його за хорошу ціну. Він буде мені за хазяїна.</p>
	<p>Віддали. Посадив його на бричку, дав у руки записку і сказав нікому не давав читати. Іде хлопчина, пострів його бог і говорить:</p>
	<p>— Дай бумажку, я подивлюсь!</p>
	<p>— Та не можна, не велів Марко нікому давать.</p>
	<p>— Я тільки гляну і віддам тобі.</p>
	<p>Дав записку. А бог йому дав другу, а ту взяв так, що хлопчик цього не помітив. Було написано в першій: «Дорога супруго, поки я приїду знищіть цього хлопця в смоляній фабриці, і кістки віддайте собакам».</p>
	<p>Приїжджає на тачанці красень, а не хлопчина. Дає записку жінці, а в ній написано: «До мого приїзду обвінчать дочку в церкві і мене встрічать».</p>
	<p>Так усе й зробили. Їде Марко додому, глянув, їде зять з дочкою на тачанці.</p>
	<p>— Що ти наробила? — говорить.</p>
	<p>— Оце що писав, ось твоя записка, твій почерк.</p>
	<p>Марко бігом в смоляну фабрику і каже:</p>
	<p>— Хто зайде сюди — кидайте і зваріть, хоч говоритиме, що він премудрий Марко, кидайте в смолу.</p>
	<p>Пішов зять роздивлятися на багатства. Марко думав, що він зразу на смолярню і пішов узнать зварили його в смолі, чи ні. Заходить, а його робочі хап і в котел із смолою гарячою кидають. Він кричить:</p>
	<p>— Я премудрий Марко!</p>
	<p>Не помогло ніщо. Зварили. Зайшов зять, а робочі говорять:</p>
	<p>— Готово!</p>
	<p>Він думав, що смола готова. А то Марка зварили, царство йому небесне.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>296 (7434). Премудрий Марко. СУС 461. Записав Качан Ярослав 2009 року. Бутхарейт Ганна Миколаївна (1930). Дніпропетровська область, Нікопольський район, Орджонікідзе</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Наддніпрянщини/">Фольклор Подніпров’я (Наддніпрянщини)</a></li>
	</ul>
</footer>
<!--#include virtual="/-/inc/general__page_end.inc" -->
