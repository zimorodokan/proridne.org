<!--#include virtual="/-/inc/general__page_start.inc" -->
<title>Про тхора-тхорища, злого мужичища ☼ Українська народна казка ☼ Народна творчість</title>
<meta name="Description" content="Українська народна казка Подніпров’я (Наддніпрянщини) «Про тхора-тхорища, злого мужичища» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Про тхора-тхорища, злого мужичища.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Про тхора-тхорища, злого мужичища <br><span class="article__headerDescription">Українська народна казка Подніпров’я (Наддніпрянщини)</span></h1>
	<p>Жили собі дід і баба і було у них хазяйствечко — курочка ряба і співунець золотий гребінець. Ось одного разу дід та баба встали, вмились, Богу помолились та й пішли своє хазяйствечко плекати.</p>
	<p>Вийшов дід на ґанок. Бачить, іде півник, гірко ридає, лапками слізки витирає, а дід і питає:</p>
	<p>— Півнику, півнику, а чого ти плачеш?</p>
	<p>— А як же мені не плакати, коли вночі злий тхір-тхорище підкопався, вкрав нашу рябу курочку і подався.</p>
	<p>— Не попущу я, щоб наша курочка пропала. Печи, бабо, буханці, суши сухарці і піду я свою курочку рятувати, — каже дід.</p>
	<p>— Візьміть і мене, — проситься півник.</p>
	<p>— Пішли.</p>
	<p>Ідуть день, другий, коли бачать, на дорозі лежить жолудець та й питає:</p>
	<p>— Діду, діду, а куди ти йдеш, співунця за собою ведеш?</p>
	<p>— Ми йдемо до тхора-тхорища, злого мужичища. Він у нас курочку крав, хочемо, щоб назад віддав.</p>
	<p>— Візьміть і мене.</p>
	<p>— Пішли.</p>
	<p>Ідуть вони день, другий, третій, коли бачать: на дорозі лежить ломачка-поганяча та ще здалеку гукає:</p>
	<p>— Діду, діду, а куди ти йдеш, співунця й жолуддя за собою ведеш?</p>
	<p>— Ми йдемо до тхора-тхорища, злого мужичища. Він у нас курочку крав, хочемо, щоб назад віддав.</p>
	<p>— Візьміть і мене.</p>
	<p>— Пішли.</p>
	<p>Ідуть вони день, другий, третій, коли бачать: на дорозі лізе рак-неборак, запорізький козак, як ущипне, то буде знак та й гукає:</p>
	<p>— Діду, діду, а куди ти йдеш, таку зграю за собою ведеш?</p>
	<p>— Ми йдемо до тхора-тхорища, злого мужичища. Він у нас курочку крав, хочемо, щоб назад віддав.</p>
	<p>— Візьміть і мене.</p>
	<p>— Пішли.</p>
	<p>Ідуть вони день, другий, третій. На третій день показалась копичка, не копичка, а хатка невеличка. Це й була тхорева хата. Всі підійшли до хати, постукали в двері і закричали:</p>
	<p>Гей ти, тхір-тхорище, відкривай</p>
	<p>Та нам курочку давай,</p>
	<p>Бо прийшли такі люди,</p>
	<p>Що біда тобі буде!</p>
	<p>Ніхто не озивається. Вони знову закричали і захрюкали, а потім всі навалились на двері, вони й упали. Півник перший ускочив у хату і заплакав:</p>
	<p>— Пропала ж моя курочка, пропала ж моя рябушка!</p>
	<p>А курочка сидить на жердочці і каже:</p>
	<p>— Не плач, півнику, не плач, братику. Злий тхір мене не покусав, а тільки хвостика надщипав.</p>
	<p>Всі зраділи. Коли це чують щось гуп-гуп-гуп. Це повернувся тхір. Всі поховалися. Півник скочив на жердочку до курочки, дід заліз на піч, жолудь у піч, рак у діжку з водою, а ломачка-поломачка лягла під порогом.</p>
	<p>Зайшов у хату тхір, потягнув носом і каже:</p>
	<p>— Пахне моя печеня.</p>
	<p>І поліз у піч. А там жолудь розігрівся та як ударить тхора в лоба, він як закричить:</p>
	<p>— Ой, ой!</p>
	<p>Та мерщій у діжку з водою, а там рак як ущипне його. Він ще дужче закричав та мерщій тікать! А під порогом лежала ломачка. Вона перечепила тхора і почала бити. Друзі всі зібралися разом. Зав’язали тхора і закинули. А самі раді та веселі пішли додому.</p>
	<p>Баба з радощів, що повернулась курочка, напекла млинців, наварила вареників.</p>
	<p>І я там був, мед-вино пив, по бороді текло, а в рот не попало.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>197 (5390). Про тхора-тхорища, злого мужичища. СУС —. Записано 2008 року. Брагінець Анастасія Наумівна (1929). Черкаська область, Чорнобаївський район, Малі Канівці</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Наддніпрянщини/">Фольклор Подніпров’я (Наддніпрянщини)</a></li>
	</ul>
</footer>
<!--#include virtual="/-/inc/general__page_end.inc" -->
