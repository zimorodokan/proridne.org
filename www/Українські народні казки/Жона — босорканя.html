<!--#include virtual="/-/inc/general__page_start.inc" -->
<title>Жона — босорканя ☼ Українська народна казка ☼ Народна творчість</title>
<meta name="Description" content="Українська народна казка Закарпаття «Жона — босорканя» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Жона — босорканя.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Жона — босорканя <br><span class="article__headerDescription">Українська народна казка Закарпаття</span></h1>
	<p>Поженилися двоє молодих людей. Через деякий час молодий чоловік стрітив свою тітку. Каже йому тітка:</p>
	<p>— Ой, неборе, який ти худий. Що з тобою є? Молодий, а так погано виглядаєш. Відповідає він:</p>
	<p>— Тіточко моя, я сам не знаю, що зо мною є. Я слабну в силі. А тітка йому каже:</p>
	<p>— Як ти мене не зрадиш, я тобі все поясню.</p>
	<p>— Ніт, тіточко, — обіцяє, — я вас не зрадю.</p>
	<p>— Слухай, через пару днів буде новий місяць. То буде в середу. Ти повідж жоні, же ідеш на поле, на якусь роботу. Та піди добре виспися. А на вечір прийди додому й не спи, а позирай, що буде робити твоя жона. Вона скоро тобі дасть вечерю та скаже, би ти йшов спати. А сама буде по ґаздівстві поратися. Ти починися, же спиш. Вона буде думати, же ти вже спиш, поробить всю роботу, вийде вон і буде нести кантар, і буде хотіти тебе ним ударити. А ти скоро встань, забери од неї той кантар і вдар її. Бо кеть вона тебе вдарить перша, то ти станеш коньом. А кеть ти її удариш, то вона стане кобилою. Бо твоя жона босорканя, вона перетворює тебе на коня й тобою носиться.</p>
	<p>Чоловік зробив так, як його порадила тітка. В середу каже жоні:</p>
	<p>— Йду на поле, там маю роботу.</p>
	<p>А він пішов і добре виспався. Ввечір прийшов додому, жона скоро дала йому вечерю та повідає:</p>
	<p>— Лягай спати, а я упораюся в хижі.</p>
	<p>Чоловік ліг і починився, же спить. А жона бистро зробила в хижі свою домашню роботу, оділася чисто та, коли вже думала, що чоловік спить, вийшла надвір. Чоловік тихо позирає, жона зо двору внесла кантар. Він скоро схопився, вихопив од неї кантар і її ударив ним. Позирає, а жона зробилася кобилою. Він надів на кобилу кантар, вивів її надвір і сів на неї. А кобила сама знала, де їй іти, і пішла без усякої команди.</p>
	<p>Їхав він на кобилі, їхав і приїхав на готар. А там уже із усіх навколишніх сіл всі босоркані були на конях. Коли увиділи, же його жони не є там, а він, то стали говорити межи собою:</p>
	<p>— Нашої головної ту не є, і ми наше зібрання проводити не можеме. Вертаймося всі додому.</p>
	<p>І усі розійшлися, та й той чоловік на свої кобилі вернувся додому. Прийшов у свої село, на його путі жив на вулиці його кум. А кум робив ковачом. Було ще темно. Він розбудив кума. Кум засвітив і питає:</p>
	<p>— Що хочете, куме? А чоловік каже йому:</p>
	<p>— Слухайте, куме. Я купив на другому селі шкапу. Але вона боса, треба би її поковати. І я вас прошу, аби ви мені її зразу поковали.</p>
	<p>Кум не хоче:</p>
	<p>— Слухайте, кумочку. Прийдете рано, на видному. Що будете вночі ковати?</p>
	<p>А чоловік йому:</p>
	<p>— Ніт, куме, я рано хочу йти на ярмарок. Та я вас дуже прошу, покуйте мені тепер.</p>
	<p>Кум не хотів кума покривдити, засвітив надворі, запасні підкови мав готові. І бистро поковав кобилу. Чоловік подякував кумови та повів кобилу додому. Прив’язав її в стайні й пішов мало спочити.</p>
	<p>Коли розвиднилося, ввійшов він до стайні, позирає, а там уже не кобила, а його жона. І в жони на руках і ногах прибиті залізні підкови.</p>
	<p>І жона лежить у крові без пам’яти. Він напудився та побіг до тітки. Радитися, що робити далі. А тітка йому каже:</p>
	<p>— А що ти зробив? Чого ти ковав кобилу? Тепер твоя жона вмре, і тобі буде з того недобре. Но, але вже кеть-ись так зробив, то інакше не може бути. Іди додому, бистро підкови познімай. І повідж, же жона впасла і вбилася. І поховаєш її. Як поховаєш, я тобі скажу, що будеш робити далі.</p>
	<p>Коли чоловік поховав жону, тітка йому каже:</p>
	<p>— Слухай, ти тепер мусиш три ночі ночувати коло гробу своєї жони. Бо інакше тобі смерть. Ввечір возьми крейду, свячену воду та з кочерги держено. І піди на цвинтар, і стань коло гробу напроти голови. Зроби навколо себе крейдою круг, покропи в кругови свяченою водою, обернися д’гробови, постав перед себе держено, і вона не буде тебе за тим держеним видіти. Стій, доки не вчуєш, же заспівають когути.</p>
	<p>Чоловік так зробив, як наказала тітка. Зробив круг, покропив, поставив перед себе держено з кочерги й стояв. Коли приходила дванадцята година півночі, слухає він, зашуміло, гріб розкрився, жона з гробу встала та побігла в напрямі його дому. Коли рано вже хотіли співати когути, вона бистро повернулася, скочила в гроб, і гроб знов закрився.</p>
	<p>Коли рано чоловік повернувся додому, дома все було переметане та перевернуте все, до одної річи.</p>
	<p>На другу ніч тоже так зробив. І як прийшов рано додому, знов усе розметане було.</p>
	<p>А перед третьою ніччю тітка йому наказала:</p>
	<p>— Як буде жона твоя вертатися до гробу, як буде вже половина її в гробі, би сказав так: «Я тобі прощаю, а ти прости мені». І вона вертатися з гробу уже не буде мати права.</p>
	<p>Так і зробив він. Третю ніч, коли було поночі, гроб отворився, вона вийшла, пішла додому. Коли вернулася, ввійшла наполовину до гробу, він приказує їй:</p>
	<p>— Я тобі одпущаю, а ти одпусти мені. А вона відповідає:</p>
	<p>— А ти такий хитрий, що ти ту? Но, я тобі прощаю.</p>
	<p>І більше вона не повернулася. Чоловік остався живим. І жиє ще, може, і сьогодні, кеть не помер.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Зарічево, Перечинського району, Закарпатської області 12 липня 1988 року Трянчич Іван Васильович (1921 року народження)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Закарпаття/">Фольклор Закарпаття</a></li>
	</ul>
</footer>
<!--#include virtual="/-/inc/general__page_end.inc" -->
