<!--#include virtual="/-/inc/general__page_start.inc" -->
<title>Про вдовиного сина ☼ Українська народна казка ☼ Народна творчість</title>
<meta name="Description" content="Українська народна казка Гуцульщини «Про вдовиного сина» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Про вдовиного сина.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Про вдовиного сина <br><span class="article__headerDescription">Українська народна казка Гуцульщини</span></h1>
	<p>В одної вдови було два сини: один бистрий, а другий — повільний. Та жінка занедужала та й сказала хлопцям: — Тепер ідіть кожен свій хліб шукати. Злагодила вона їх на дорогу, і хлопці пішли. І наймилися в одного багача рубати ліс. Той бистрий заробляє більше, а той повільний — менше. Зачали вони радитися. Сказав повільний, що він іде геть, бо тут доробитися не годен. А той бистрий іти не хотів, бо в багача була файна дівка. І хоть багач не дуже хотів давати ту дівку за него, але він був хитрий і роботящий, і погодився багач.</p>
	<p>Зрозумів брат, що цей тут буде женитися, та й пішов геть. Вернувся додому та й застав маму дуже слабу. Вона сказала:</p>
	<p>— Синку, може би, ти мене не лишав, бо я вже дуже слаба?</p>
	<p>І він лишився коло слабої матері. А коли їй стало трохи легше, пішов у світ шукати щастя.</p>
	<p>Іде він дорогою, іде та й стрічає цигана. Та й ідуть уже вба. Хлопець розказує циганови про свою біду, що брат його жениться і брат щасливий, а він робив та й доробитися не годен.</p>
	<p>— ... А тепер іду роботи шукати. А циган каже:</p>
	<p>— Я тебе поправлю на добру роботу. Але я не знаю, чи ти ся на ті роботі утримаєш.</p>
	<p>А хлопець питає:</p>
	<p>— А що?</p>
	<p>Циган йому на те:</p>
	<p>— Ми ходім до ворожки, а вона тебе порадить, як би ти робив. Прийшли вони до ворожки, та й тота ворожка каже, щоб він ішов робити в млин, але аби не лягав, бо там щось прилягає. І він вирішив іти на роботу в той млин.</p>
	<p>Коли він туди прийшов, люде були дуже раді, що вже є мельник і будуть молоти. Першої днини молов він до самого вечора і до опівночі. А опівночі ліг спати. Лиш задрімав, і щось його прилягло. Так прилягло, що не годен ні рукою рушити, ні ногою. А на рано його попустило.</p>
	<p>На другий вечір таке саме. Третього вечора він думає: «Я лягати не буду». Молов цілий день, а ввечір іде до ворожки. Приходить і каже їй, що він лягає опівночі в млині спати і його там щось прилягає. А вона йому:</p>
	<p>— Цього вечора мемо туди йти обоє.</p>
	<p>Пішли вони вбоє в млин, сидять. Але цему хлопцеви так ся дрімає. А ворожка все його водою кропить, і він прокидається. І каже вона йому:</p>
	<p>— Ще не час.</p>
	<p>О дванадцятій годині в млині пукає камінь та й відти вилізає дідько. І так зачав дзвонити в дзвінок, що вони мало не оглухли. А ворожка хохнула три рази на двері, і дідько щез. Та й сказала ворожка парубкови:</p>
	<p>— Видиш? Як ти меш мене слухати, то я тобі поможу, і ти станеш великим богачем. Більшим, як твій брат.</p>
	<p>А він сказав:</p>
	<p>— Я великим богачем не хочу бути, я лиш хочу бути чесною людиною. І аби подужала моя мама. І якщо вдома застану дівчину, яка її обходить, то на ній оженюся.</p>
	<p>— Добре, — сказала ворожка, — але маєш зробити для мене одну роботу. В мене є коло хати три дуби. Ти маєш за ніч їх викорчувати, гілля обрубати і пні поскладати на купу.</p>
	<p>Іде він та й журиться. То такі великі дуби, що коло одного треба було тиждень робити, а не три дуби за ніч. Думає собі: «Я таке зачепив, що я з цим споратися не годен».</p>
	<p>А він весь такий обдертий, нічого доброго на собі не має, лиш одні чоботи. Сидить він під тими дубами та й думає. Опівночі приходить д’нему під ті дуби найстарший дідько. Та й питає:</p>
	<p>— Чого ти ся журиш? А він каже:</p>
	<p>— Як мені ся не журити, як я рано маю ці три дуби порізати, гілля обрубати і пні поскладати.</p>
	<p>А дідько йому каже так:</p>
	<p>— Як ти мені даш, що на тобі найліпше з одягу або взуття, то я з моїми товаришами допоможу тобі це зробити.</p>
	<p>Жаль йому було ті чоботи віддавати, але погодився. Скинув їх, дав старшому дідькові, дідько свиснув, і прийшло одинадцять чортів. Старший дідько сказав:</p>
	<p>— Ще має один прийти. Але він прийде пізніше.</p>
	<p>Одні дідьки рубають, одні пилять, одні корчують дуби. Не встигли вони поскладати пні, як прийшов дванадцятий дідько. Та й каже:</p>
	<p>— Я ще тобі поможу поскладати пні. Млин уже твій. Я відти ся вступаю.</p>
	<p>А ворожка думає, що він нічого не зробив. А він приходить до неї. І сказав, що він з дубами впорався. Ворожка запитала, хто йому помагав. Він дуже не хотів казати, а вона тоді:</p>
	<p>— Ти все одно скажеш. На цей сікач і йди з ним до млина. Як будеш утворяти млин, аби-с три рази в одвірок зарубав.</p>
	<p>Пішов він до млина, зачав утворяти двері, а дідьки їх так заклинцювали, що він ніяк не годен утворити. А він забув, що мав у одвірок три рази цюкнути. Як цюкнув, замки розімклися і двері втворилися. І сказав дідько:</p>
	<p>— Аж тепер ми вступаємося відти.</p>
	<p>Та й дідьки ся вступили, а він там мельничив та й заробив багато грошей. Та й вернувся додому, але мами живої вже не застав. Застав лиш жінку, яка обходила його маму до самої смерти. Вона була за його в півтора раза старша, але він таки з нею оженився, бо він давно вже збирався женитися з тою, яка буде обходити його маму. Не хотів він касувати своє слово. Вженився, і ще нині жиють, мід-горівку п’ють. По бороді текло, а в роті сухо було.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Нижній Березів, Косівського району, Івано-Франківської області 15 січня 1984 року Драгомирецька Марія Михайлівна (1954 року народження)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Гуцульщини/">Фольклор Гуцульщини</a></li>
	</ul>
</footer>
<!--#include virtual="/-/inc/general__page_end.inc" -->
