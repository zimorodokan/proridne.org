<!--#include virtual="/-/inc/general__page_start.inc" -->
<title>Ліпше помовчи ☼ Українська народна казка ☼ Народна творчість</title>
<meta name="Description" content="Українська народна казка Гуцульщини «Ліпше помовчи» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Ліпше помовчи.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Ліпше помовчи <br><span class="article__headerDescription">Українська народна казка Гуцульщини</span></h1>
	<p>Був собі Іван. Називали його дурненьким. Виріс він і оженився. Жінка йому каже: — Іване, як ти будеш мене слухати, нам буде добре. Привів він до себе молоду жінку. Вона принесла з собою муки на кулешу. Переночували вони, повставали рано і кажуть:</p>
	<p>— Що будем робити?</p>
	<p>— Будем кулешу варити. Жінка нагріла окропу й питає:</p>
	<p>— А сіль є, Іване?</p>
	<p>— Нема соли.</p>
	<p>— Піди до мої мами і принеси соли. Питає Іван:</p>
	<p>— Скільки?</p>
	<p>— Дві лижечки.</p>
	<p>Біжить Іван дорогою і, щоб не забути, усе собі примовляє: «Дві лижечки, дві лижечки». Так і біжить. Добігає до сусідських воріт, а назустріч сусід виїхає з плугом, бороною і з насінням. А він перебігає йому дорогу й каже:</p>
	<p>—... Дві лижечки.</p>
	<p>А той його батогом. Він питає:</p>
	<p>— За що ви мене б’єте?</p>
	<p>— А за то, щоб ти знав, як казати. Я їду в поле сіяти, а ти мені бажаєш, щоби вродило дві лижечки.</p>
	<p>— Та я собі казав за дві лижки, а вам не знаю, як казати. Навчіть та й скажу.</p>
	<p>— Аби ти відтепер знав, коли хтось їде сіяти, йому треба казати: «Аби цего було та й було. Ні переносити, ні перевозити».</p>
	<p>От іде він далі, дивиться, а там везуть мерця. А він каже їм:</p>
	<p>— Аби цего було та й було. Ні переносити, ні перевозити.</p>
	<p>А ті люди його зловили та й б’ють. Він знов плаче й проситься. І питається він у тих людей:</p>
	<p>— Як казати, коли знов таке побачу? А йому кажуть:</p>
	<p>— Перше й посліднє. Аби цего не видати й не чувати. В усіх людей та й у нас.</p>
	<p>Пройшов він трохи, а тут їде весілля. А він їм назустріч кричить:</p>
	<p>— Аби цего не видати й не чувати!</p>
	<p>І знов Івана посіпали. Він проситься у весільних гостей і питає, як казати. А вони кажуть йому, що треба казати: «Щоби цего було та й було. В усіх людей та й у нас. Щоби ви собі файно в парі жили, у парі спали, губки собі лизали і завше ся цілували».</p>
	<p>Небагато пройшов Іван, аж тут господар жене свиню. А він господареви назустріч:</p>
	<p>— Щоби цего було та й було. В усіх людей та й у нас. Щоби ви собі файно в парі жили, у парі спали, губки собі лизали і завше ся цілували.</p>
	<p>А той чоловік Івана палицею.</p>
	<p>— Ти так мені кажеш?! Щоби я свиню цілував?!</p>
	<p>— А що я маю казати? — знову питає Іван. А той чоловік йому каже:</p>
	<p>— Коли таке будеш бачити, то скажи: «Щоби цего було та й було. В усіх горшках та в мисках, на губах і на вусах».</p>
	<p>Біжить Іван далі. Горбок, корчики. Зирк, аж під корчиком чипить чоловік. А він йому кричить:</p>
	<p>— Щоби цего було та й було... І на губах, і на вусах. І той дядько його посварив. Та й каже:</p>
	<p>— Ти хочеш, щоб у мене таке було у всіх горшках і мисках? Та й на губах, та й на вусах?</p>
	<p>— А що ж я маю робити, як буду таке видіти? — питає Іван.</p>
	<p>— Плюнь, кинь каменем та й іди далі.</p>
	<p>Іде Іван далі, аж тут під хатою дві жінки чешуться. А Іван плюнув передь себе і кинув каменем. Жінки зловили Івана та й посіпали його за волосся. А він їх питає:</p>
	<p>— Що я маю робити, як таке буду видіти? Жінки йому кажуть:</p>
	<p>— Дай і свою голову розчесати. І ти пелехатий.</p>
	<p>Пробіг Іван трохи, а там пси кусаються. Скочив він межи пси і каже:</p>
	<p>— Чешіть і мою голову.</p>
	<p>Пси гаркають, кусають, Іван кричить.</p>
	<p>Над’їхав мудрий чоловік, батогом псів розігнав та й питає:</p>
	<p>— Чого ж ти заліз між пси?</p>
	<p>Іван йому все розказав. Він вислухав Івана і сказав:</p>
	<p>— Іване, ти запам’ятай: усіх людей не слухай, а свій розум май. Як не маєш чогось мудрого сказати, то ліпше помовчи. Почмакай у роті слово, і як щось тобі не виходить, то й не кажи.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Шешори, Косівського району, Івано-Франківської області 4 червня 1985 року Михайлюк Анна Петрівна (1928 року народження)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Гуцульщини/">Фольклор Гуцульщини</a></li>
	</ul>
</footer>
<!--#include virtual="/-/inc/general__page_end.inc" -->
