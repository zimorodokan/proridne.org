<!--#include virtual="/-/inc/general__page_start.inc" -->
<title>Золота купава ☼ Українська народна казка ☼ Народна творчість</title>
<meta name="Description" content="Українська народна казка Полтавщини «Золота купава» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Золота купава.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Золота купава <br><span class="article__headerDescription">Українська народна казка Полтавщини</span></h1>
	<p>Весна все більше зачаровувала все навколо. Промені сонця не скупилися на ласку і теплоту. Вони ласкаво гладили біленькі голівки першокласниць, які грали в класики. Раптом маленька Яся зупинила свій погляд на шкільному подвір’ї і завмерла від подиву. Вся трава була жовтою, наче хтось розсипав сотні сонячних промінців. Дівча з радості крикнуло:</p>
	<p>— Ого, скільки сонечок!</p>
	<p>— То не сонечка, то ніжні сестриці-кульбабки, — заперечила Ясі подружка Ліза, — хочеш, я сплету тобі віночок і ти будеш царівною.</p>
	<p>— Хочу, хочу! — закричала Яся.</p>
	<p>Зі школи вона поверталася в красивому віночку. У двір вийшла бабуся. Вона дивилась на щасливу внучку, але не усміхалась.</p>
	<p>— Бабусю, чому ти не рада за мене? Я ж тепер сонечкова донечка.</p>
	<p>— Багато квітів рвати не можна. Так можна знищити всю красу на землі. Ці квіти — це сонячні промінці, що гріють землю, — сказала бабуся.</p>
	<p>Яся дивилась на віночок, на прив’ялі квіточки і їй стало важко на душі.</p>
	<p>«А що якщо сонечко образиться?» — думала вона. Цієї ночі Яся погано спала, їй снились кульбабки в сльозах, наче просили порятунку. На ранок пішов дощ і затягнувся він на три дні. Травичка не була жовтою, по небі пливли сіро-білі хмари. Сонечко не виглядало.</p>
	<p>— Це воно образилось на мене, — міркувала Яся, — і промінці свої позабирало.</p>
	<p>Яся підняла очі на небо і побачила велику хмару. Вона довго дивилась на неї, немов просила відкрити сонечко. Та враз хмара заворушилась і промовила:</p>
	<p>— Чого ти сумна, моя дитино мила? Я поллю твої квіти і вони ще довго цвістимуть.</p>
	<p>Але Яся не вірила. Вона підняла рученята вгору і заплакала:</p>
	<p>— Сонечко, сонечко, пробач мені. Я не буду рвати в травичці твоїх промінців. Тільки не сердься на мене. Я не знала, що ображу тебе.</p>
	<p>Тут хмара вибухнула сміхом:</p>
	<p>— Ха-ха-ха! Це я закрила сонечко, це я поливаю твою землю. А квіти ці в дощову погоду не розкриваються.</p>
	<p>А Яся плакала і не чула слів хмари. Враз подув теплий весняний вітерець. Він розігнав на небі всі хмари, дув у лице дівчинки, наче витирав її сльози. Ясю осяяло сонячне проміння. Дівчинка зраділа, бо побачила усміхнені квіти, немов яскраві згустки променів, що розсипались в траві. З радощів Яся застрибала і заспівала:</p>
	<p>— Наше сонечко ясне, сонечко, сонечко незгасне.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>183 (7092). Золота купава. СУС-, новотвір. Записав Назаренко Богдан 2009 року. Чумак Віра Афанасівна (1933). Полтавська область, Чорнухинський район, Скибенці</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Полтавщини/">Фольклор Полтавщини</a></li>
	</ul>
</footer>
<!--#include virtual="/-/inc/general__page_end.inc" -->
