<!--#include virtual="/-/inc/general__page_start.inc" -->
<title>Зароблений карбованець ☼ Українська народна казка ☼ Народна творчість</title>
<meta name="Description" content="Українська народна казка Поділля, Полтавщини «Зароблений карбованець» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Зароблений карбованець.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Зароблений карбованець <br><span class="article__headerDescription">Українська народна казка Поділля</span></h1>
	<p>Був собі один чоловік та й мав ледаря-сина, що не заробив за своє життя жодного п’ятака. Батько, поки мав здоров’я, то годував, а як занедужав, то тяжко зажурився. Гукає до себе жінку та й каже:</p>
	<p>— Віддам я все моє добро комусь чужому, бо мій син нездара та ледащо й гроша заробити негоден.</p>
	<p>Занепокоїлася жінка:</p>
	<p>— Та що ти балакаєш таке?</p>
	<p>— Коли так, — відказує їй чоловік, — нехай іде та й принесе мені заробленого карбованця. Отоді й залишу йому моє добро.</p>
	<p>— Добре, — каже та. — Я скажу синові.</p>
	<p>А тоді пішла до свого одинака та й на такий розум наставляє:</p>
	<p>— На тобі, синку, карбованця та біжи десь до вечора погуляй. А як звечоріє, принеси карбованця батькові, скажи — заробив.</p>
	<p>Син так і вчинив. Вештався десь цілий день, а ввечері й несе батькові карбованця.</p>
	<p>— Ось, — каже, — заробив.</p>
	<p>Понюхав батько того карбованця, покрутив у руках й укинув у вогонь.</p>
	<p>— Це не ти його заробив!</p>
	<p>Засміявся син та й пішов до матері, а та ще дужче занепокоїлася. Другого дня знову тицьнула синові карбованця та й повчає:</p>
	<p>— Біжи побігай, а ввечері скажеш батькові: «Ось, бачите, як упрів, поки карбованця заробив».</p>
	<p>Парубок так і вчинив. Прибігає до батька весь мокрий та й хвалиться:</p>
	<p>— Бачите, тату, як упрів, аж лоб мокрий. Ледве заробив карбованця!</p>
	<p>Понюхав батько карбованця знову, покрутив, повертів та кинув у вогонь:</p>
	<p>— Брешеш, сину, не заробив ти його!</p>
	<p>А тому й байдуже, засміявся та й побіг до матері. Збагнула та, що недобра її рада, та й каже:</p>
	<p>— Бачиш, сину, що не обдуримо ми твого батька. Іди куди-небудь та попрацюй один тиждень Як уже там буде, а все-таки наскладаєш карбованця.</p>
	<p>Послухався син матері, пішов. Цілий тиждень не розгинався, наледве наскладав карбованця. Приніс батькові, а той понюхав гроші, глипнув на них і з того боку, і з цього та й знову кинув у піч:</p>
	<p>— Ні, сину, це не ти заробив!</p>
	<p>Скочив парубок до печі й почав вигрібати ті копійки із жару, а далі й каже:</p>
	<p>— Що ти, батьку, наробив? Я просвітлої години не мав, поки цього карбованця заробив, а ти взяв та й у піч укинув!</p>
	<p>— Оце ж тепер, — каже батько, — я повірю, що ти сам заробив. Ото ж бачиш, як його заробляти. Працюватимеш, то й матимеш, а ні — з голоду помреш.</p>
	<p>Навчив батько сина та й почав лаштувати воза туди, звідкіля не вертаються.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>63 (6568). Зароблений карбованець. СУС —. Записала Шараван Н. П. 2009 року. Марчук Надія Іванівна (1939). Вінницька область, Липовецький район, Біла</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>


<article class="articleMain">
	<h1 class="articleMain__header">Зароблений карбованець <br><span class="article__headerDescription">Українська народна казка Полтавщини</span></h1>
	<p>Жили собі чоловік та жінка і був у них єдиний син. Мати його жаліла і не змушувала працювати.</p>
	<p>Коли син виріс, батько надумав привчити його до роботи і каже йому:</p>
	<p>— Ти, сину, вже дорослий, щоб заробляти гроші. Тож іди працюй. А ввечері віддаси заробіток.</p>
	<p>Син мерщій подався до матері й про все їй розповів. Мати пожаліла хлопця і дала йому карбованця, ввечері він віддав його батькові. Той,кинувши карбованця у вогонь, сказав:</p>
	<p>— Ці гроші ти не заробив.</p>
	<p>На другий день батько знову послав його працювати. І все повторилось. На третій день мати сину не дала грошей, говорячи:</p>
	<p>— Йди сину працюй, бо батько все одно дізнається правду.</p>
	<p>Хлопець цілий день працював, складав копійку до копійки. Відтак, заробивши карбованця, віддав його батькові. Той кинув гроші у вогонь. Син кинувся діставати їх з полум’я, промовляючи:</p>
	<p>— Та їх так важко було заробляти.</p>
	<p>Батько на це відказав:</p>
	<p>— Тепер я бачу, що ці гроші справді зароблені.</p>
	<p>Таким чином син привчився до праці, став добрим господарем і замінив старого батька.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>202 (4873). Зароблений карбованець. СУС —. Записано 2008 року. Новохацька Ганна (1944). Полтавська область, Оржицький район, Денисівка</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Поділля/">Фольклор Поділля</a></li>
		<li><a href="/Фольклор Полтавщини/">Фольклор Полтавщини</a></li>
	</ul>
</footer>
<!--#include virtual="/-/inc/general__page_end.inc" -->
