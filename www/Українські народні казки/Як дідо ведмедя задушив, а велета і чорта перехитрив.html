<!--#include virtual="/-/inc/general__page_start.inc" -->
<title>Як дідо ведмедя задушив, а велета і чорта перехитрив ☼ Українська народна казка ☼ Народна творчість</title>
<meta name="Description" content="Українська народна казка Закарпаття «Як дідо ведмедя задушив, а велета і чорта перехитрив» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Як дідо ведмедя задушив, а велета і чорта перехитрив.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Як дідо ведмедя задушив, а велета і чорта перехитрив <br><span class="article__headerDescription">Українська народна казка Закарпаття</span></h1>
	<p>Був один дідо, що мав вівцю — Северу. Вийшов раз на половину взяти молока, але коло салаша не знайшов вівці. Вівчарі сказали:</p>
	<p>— Діду, сталася біда... Уже нема твоєї Севери.</p>
	<p>— Та де моя Севера?</p>
	<p>— З’їв її ведмідь.</p>
	<p>— Ведіть мене до того ведмедя!</p>
	<p>Ватаг довів діда і здалека показав те місце, де лежав ведмідь. Дід — просто до ведмедя. Чує: звір белькоче: «Бл... бл... бл...»</p>
	<p>— Гей, ти мою Северу з’їв? — крикнув йому дідо. Ведмідь роззявив пащу, заревів. А дід схопив шапку — і ведмедеві в горло! Йому дихання сперло, впав на землю, закидав собою і одразу здох.</p>
	<p>Дідо взяв ножа й лупить з ведмедя шкуру. Тяжко було здирати її. Аж увечері приніс шкуру на полонину. А тут темно, ніч. Перед салашем старий узяв шкуру на себе, і вівчарі дуже налякалися. Люди і пси розбіглися. Тоді він озвався:</p>
	<p>— Ги-ги-ги... ви — вівчарі? Дивіться, ведмідь за Северу дав мені свою шкуру.</p>
	<p>А на полонині паслися панські вівці. Про пригоду з дідом вівчарі розповіли панові. Той наказав купити в діда шкуру — дати йому аж двадцять овець.</p>
	<p>Дід залишив вівці в полониш й пустився в долину, додому. А через кілька днів знову пішов за молоком. Йому вівчарі кажуть:</p>
	<p>— Біда, діду... Ваше молоко п’є лев, — так казали вівчарі на велета.</p>
	<p>Тоді старий замовив собі великий будз сиру і попросив, щоб йому показали, якою дорогою звик ходити лев. Вівчарі повели його на старий грунь, що мохом поріс. Дідо сів собі та й чекає лева.</p>
	<p>Раз іде велет, та не бачить діда. Тільки завітрив — почув нюхом. І закричав:</p>
	<p>— Ану, хто там? Хто перестав мені дорогу? Відступися, бо уб’ю!</p>
	<p>Дідо сміло виступив до нього:</p>
	<p>— Ходи, ходи сюди... Поміряємо сили... Чи можеш ти здавити камінь так, аби з нього потекла вода?</p>
	<p>— Котрий камінь? Дідо показав.</p>
	<p>Лев відламав із каменя великий кусок і трощив його у жмені так, що зробилася мука. Тер, тер її, а потім і каже:</p>
	<p>— Ану, ти сам видави із каменя воду.</p>
	<p>Дід схопив будз сиру, стис у руках — потекла росиця. Лев здивувався й налякався. Думає собі: «Той від мене, видати, сильніший!»</p>
	<p>— Діду, якщо ти такий сильний, то ходи до мене служити на рік.</p>
	<p>— А що мені даєш?</p>
	<p>— Що хочеш?</p>
	<p>— Дай кожані бесаги грошей.</p>
	<p>— Дам.</p>
	<p>Так найнявся дідо у лева служити. Служить місяць, два...</p>
	<p>Послав його якось лев по дрова, але ні сокири, ні пили не дав. Дід мудрує, що йому робити. Не міг ціле дерево зламати й принести. Тоді почав з ліщини гужовки крутити. Як накрутив багато гужовок, почав в’язати ліс. Обв’язав собі двадцять — тридцять буків. А час минав. Левові набридло так довго чекати і йде подивитися, що там старий робить. Бачить: дідо обсновує ліс.</p>
	<p>— Що ти робиш? Для чого обв’язуєш буки?</p>
	<p>— Для чого? Не хочу багато разів ходити до лісу. Зв’яжу одразу стільки, що вистачить на рік.</p>
	<p>— Не треба мені стільки, досить одного.</p>

	<figure class="illustration">
		<img class="illustration__image" loading="lazy" decoding="async" src="/Український фольклор Книги/Петро Лінтур ☼ Зачаровані казкою/ілюстрації/Петро Лінтур ☼ Зачаровані казкою ☼ Як дідо ведмедя задушив, а велета і чорта перехитрив — 01.png" alt="ЯК ДІДО ВЕДМЕДЯ ЗАДУШИВ, А ВЕЛЕТА І ЧОРТА ПЕРЕХИТРИВ — Українська народна казка Закарпаття" title="ЯК ДІДО ВЕДМЕДЯ ЗАДУШИВ, А ВЕЛЕТА І ЧОРТА ПЕРЕХИТРИВ — Українська народна казка Закарпаття">
		<figcaption class="illustration__caption">ЯК ДІДО ВЕДМЕДЯ ЗАДУШИВ, А ВЕЛЕТА І ЧОРТА ПЕРЕХИТРИВ — Українська народна казка Закарпаття</figcaption>
	</figure>

	<p>Лев вирвав бука і поніс. Дома розламав його і наклав вогню.</p>
	<p>На другий день послав діда по воду зі шкіряним бурдюком. А дід ледве порожній бурдюк доніс до криниці. Там поклав бурдючисько, водить ним по воді й озирається, чи не йде лев.</p>
	<p>А тому обридло вже чекати. Приходить до криниці, дивиться, а дід щось гребе.</p>
	<p>— Що ти, діду, хочеш?</p>
	<p>— Хочу забрати зразу всю криницю.</p>
	<p>— Га... не треба так. Якщо ти понесеш усю криницю, то більше там не буде води, лишиться сухе місце.</p>
	<p>Лев зачерпнув бурдюк води й поніс. А дід тупає за ним.</p>
	<p>— Чого ти, діду, так дрібочеш?</p>
	<p>— Боюся тобі на п’яти наступити... Прийшли вони додому, наварили їсти, і лев каже:</p>
	<p>— Ну, йдемо полювати. Будеш гнати чи ловити звірину?</p>
	<p>— Ти молодший і ти будеш гнати, а я буду ловити.</p>
	<p>Дід став на своє місце, в засаді, й чекає. Лев пригнав багато диких кабанів. А старий веприсько біг прямо на діда. Той став біля двох буків, і коли вепр пробіг між ними, гаркнув на нього: «Ге-е-е!» Дикун махнув головою вбік і зламав об бука ікло. Кинувся у другий бік — і скочив у прірву, куди падало каміння. Дідо кричить велетові:</p>
	<p>— Ходи сюди швидше! Я ним кинув так, що ікла поламав!.. Бери його й неси, бо я з одним соромлюся йти (а він би, звичайно, й одного не поніс!).</p>
	<p>Лев узяв вепра на плече і поніс додому. Настав час розраховуватися зі старим за службу. Лев насипав кожані бесаги грошей і спитав:</p>
	<p>— Ну, діду, чи піднімеш?</p>
	<p>— Тут мені нема що піднімати.</p>
	<p>Лев побоявся, що старий ще запросить одні бесаги грошей, схопив їх і несе дідові додому. Зайшли до дідової хати. Лев положив бесаги на лавицю — лавиця проломилася. Лев відітхнув і хухнув на діда — а той упав під стіл.</p>
	<p>— Що ти шукаєш, діду?</p>
	<p>— Шукаю ту сокиру, що вже сім років не гострена. Лев, як то почув, — тікай!</p>
	<p>Купив дідо вже цілу отару і дав на полонину. Через кілька днів прийшов за молоком. Питає вівчарів:</p>
	<p>— Ну, що нового?</p>
	<p>— Негаразд, діду... Лева ви приборкали, та з’явився чорт. Забрав ваші вівці.</p>
	<p>— Виправлю я й чорта! Шукайте мені дволітрову пляшку — Найшли.</p>
	<p>— Наливайте повну молока. Я хочу побачити, як чорт молоко п’є!</p>
	<p>А то був такий чорт, що як починав пити, то у всіх посудинах молоко всихало. Дід бачить, яке діло, і дав йому випита до половини пляшки, а далі взяв корінь і заткав її.</p>
	<p>Чорт реве і просить, бо як не доп’є, то не має сили. А старий цього й чекав. Схопив його за шкуру і каже:</p>
	<p>— Досить ти вже молока спроклятив! Я положу тебе в добре місце — будеш ти мене пам’ятати до віку!</p>
	<p>Дав йому допити, але заткав його у пляшці. І поніс нечистого на дев’ятий хутір. Знайшов старого бука й запечатав його у дуплі. Сказав:</p>
	<p>— Визволить тебе хіба той солдат, що вислужив дванадцять літ і буде йти цим лісом.</p>
	<p>Минув довгий час, і одного разу справді йшов мимо солдат, що вислужив дванадцять років. Чорт закричав:</p>
	<p>— Гей, вояче, чи знаєш про те, що ти мене повинен звільнити? Так наказав дідо, що запхав мене у це дупло.</p>
	<p>— А ти хто?</p>
	<p>— Я чорт... Ти мусиш мене випустити. В тебе дома нічого немає, і я тобі поможу забагатіти. Домовилися?</p>
	<p>— Та як тебе визволити звідти?</p>
	<p>— Візьми з дупла пляшку і витягни затичку.</p>
	<p>Солдат вийняв пляшку й розіткав, а звідти витягся на світ такий чорт, як п’явка.</p>
	<p>— Ой, як я засидівся!</p>
	<p>Пішли до солдата. А в того немає ні хати, ні ґаздині — нічого й поїсти. Чорт каже солдатові:</p>
	<p>— Ану йди до сусіда та позич муки. Солдат пішов і просить:</p>
	<p>— Чесний ґаздо, позич мені муки.</p>
	<p>— Чорт має муки! — забідкався сусіда.</p>
	<p>І тільки це сказав, як чорт уже тягне повний міх муки й приносить до солдата. Каже:</p>
	<p>— Йди до сусіди і позич бринзи і солонини. Солдат пішов, просить, а сусід нарікає:</p>
	<p>— Чорт має бринзи й солонини!</p>
	<p>А чортисько вже притяг і бринзу, і сало. Наїлися, напилися. Чорт каже:</p>
	<p>— Тепер іди в ліс і познач дерево, аби я знав, котре тобі зрубати на хату.</p>
	<p>Солдат зробив позначки й пішов до сусіди.</p>
	<p>— Чесний ґаздо, позичте мені воза й коней.</p>
	<p>— Чорт має воза й коней!</p>
	<p>А чортисько вже веде у двір запряжені коні. Як повечеряли, чорт каже:</p>
	<p>— Лягай спати, а я сеї ночі зрубаю тобі дерево на хату і на хлів. Лиш дай мені план: на котрому місці і яку велику хату потрібно тобі ставити.</p>
	<p>Солдат зробив план і ліг собі спати.</p>
	<p>А чорт у лісі свиснув, і одразу злізлося стільки чортів, як піску в морі. Рубають дерево, возять, будують хату й хлів. На ранок геть усе було готове і хата, і хлів.</p>
	<p>Та до хати солдат не зайшов, бо чорт йому наказав:</p>
	<p>— Підемо раз світом. Ти одягни дохторську одежу, а я буду тобі помагати.</p>
	<p>Пішли по великих панах. Чорт їх мордував, а солдат ходив слідом і за великі гроші знімав із них хворобу. Так обійшли немало графів, баронів, багачів — набралися грошей. І чорт сказав солдатові:</p>
	<p>— Ну, дотепер ми були добрі цімбори, а відтепер не сунь свого носа туди, де буду я.</p>
	<p>І вони розійшлися. Солдат повернувся додому, а чорт пішов до царя й почав його кришити, мордувати.</p>
	<p>Зійшлися всі лікарі, та ніхто не годен допомогти цареві. Але пани почали кричати:</p>
	<p>— Є в нас один дохтор — той поможе.</p>
	<p>Послали за солдатом... Солдат думає собі: «Як не піду — цар мене повісить, а як піду — чорт мене погубить. Що маю чинити?» Та раз мусить іти.</p>
	<p>Прийшов до царя і, коли заходив у палац, зачув, що на вулиці скрипить якийсь віз. Нараз прийшла думка: «Налякаю чорта, що це за ним приїхав той дідо, котрий загнав його у пляшку...»</p>
	<p>З’явився чорт. Сердитий. Питає солдата:</p>
	<p>— Як ти смів порушити наш договір? Солдат йому каже:</p>
	<p>— Це заради тебе. Я прийшов попередити: чуєш, за тобою їде дідо, що загнав тебе у пляшку.</p>
	<p>Чорт — тікати! А солдат вилікував царя, дістав багато грошей і потім жив собі по-панськи.</p>
	<p>Казка — небилиця, та най панам лисіє потилиця. Я сів на потік та й аж сюди втік. Я сів на весло — і аж сюди мене принесло.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p>Як дідо ведмедя задушив, а велета і чорта перехитрив. «Сравнительный указатель сюжетов: Восточнославянская сказка / Сост. Л. Бараг, И. Березовский, К. Кабашников, Н. Новиков. — Л.: Наука, 1979.» — . 1046*+104б**+1053А+1158****. Подається за: «Казки одного села / Запис текстів, післямова та примітки П. В. Лінтура; Упорядник Ю. Д. Туряниця. — Ужгород: Карпати, 1979.», с. 232 — 238. У інших казкарів збірки сюжет не зафіксовано.</p>
			<p><a href="/Український фольклор Книги/Петро Лінтур ☼ Зачаровані казкою/">Зачаровані казкою: Українські народні казки Закарпаття в записах П. В. Лінтура</a> [Упорядники І. М. Сенька та В. В. Лінтур; вступна стаття, примітки та словник І. М. Сенька; післямова П. В. Лінтура; Редколегія: В. І. Данканич, О. І. Дей, П. К. Добрянський та ін.; Художник М. М. Дем’ян]. — Ужгород: Карпати, 1984. — 528 с, іл. (Бібліотека «Карпати»).</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Українська міфологія/Чорт.html">Чорт в українській міфології</a></li>
		<li><a href="/Фольклор Закарпаття/">Фольклор Закарпаття</a></li>
	</ul>
</footer>
<!--#include virtual="/-/inc/general__page_end.inc" -->
