<!--#include virtual="/-/inc/general__page_start.inc" -->
<title>Свиня-наречена ☼ Українська народна казка ☼ Народна творчість</title>
<meta name="Description" content="Українська народна казка Покуття «Свиня-наречена» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Свиня-наречена.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Свиня-наречена <br><span class="article__headerDescription">Українська народна казка Покуття</span></h1>
	<p>Були собі чоловік та й жінка. Довго не було в них дітей. Жінка все говорила: — Коби я мала хоть таку дитину, як паця. І пройшов якийсь час, і почула жінка, що буде мати дитину. І не вродилася їй дитина, а вродилося паця.</p>
	<p>Довго вони думали, що їм робити. Але то паця годували і гріли. Клали його під піч, і пацятко підростало. Підросло воно і ходило собі в ліс. Вони йому кладуть на шию кошичок, воно йде в ліс і збирає печериці. Носить їх додому, мама сушить. І лагодять собі на зиму, щоби мали що їсти.</p>
	<p>І виросло то паця велике. Заходить у ліс, скидає з себе той кожух свинячий, і робиться з него дуже файна дівчина. Так було пару разів. А оден хлопець це підоздрів. Дивиться він, вона прийшла в ліс, кожух з себе скинула, поклала під смереку, накрила його листям і збирає печериці. А той хлопець узяв її кожух відокрав і сховав у друге місце. І підходить д’тій дівчині і каже:</p>
	<p>— Ти ж прекрасна дівчина, і я би з тобою женився. Чо’ ти ходиш у тім?</p>
	<p>Вона підійшла до свого кожуха, а кожуха нема. Вона зачала дуже плакати. І каже:</p>
	<p>— Я була його тут сховала, а його нема.</p>
	<p>— Нащо тобі того, як ти така прекрасна? — каже хлопець. — Я би з тобою оженився.</p>
	<p>А вона каже:</p>
	<p>— Як ти зо мною оженишся, то добре. Але як будем брати шлюб, щоб ти від кумів украв свічки, з якими нас будуть вінчати. І я, — каже, — цей кожух спалю на тих свічках, і я вже буду людина. Бо я заклята, мене мама закляла.</p>
	<p>І віддав він їй той кожух, і пішла вона собі додому, та як все ходила. А той хлопець приходить до її тата та й каже:</p>
	<p>— Я хочу женитися. А тато каже:</p>
	<p>— З ким ти будеш женитися? В мене ж нема дівчини. А хлопець:</p>
	<p>— Я буду з тим женитися, що у вас е. З тим пацям.</p>
	<p>— Я не знаю, як тут бути, — каже тато. — Ксьондз шлюб не дасть. Хлопець каже:</p>
	<p>— А ксьондза буду просити, дам йому багато грошей, і він нас звінчає.</p>
	<p>Отак вони й погодилися. Пішов він до ксьондза, зачав то все ксьондзови оповідати, а ксьондз каже:</p>
	<p>— Я це не можу зробити, бо мене з роботи знімуть. Шлюб дають людям, а не свиням.</p>
	<p>Але хлопець ксьондза умовив, ксьондз погодився. І лагодяться вони на весілля. А люди дивуються: «Як же це так буде? — кажуть. — Це ж у него не дівка, а паця ходить».</p>
	<p>А то паця було дуже слухняне, воно нічому не противилося. Що вони казали, то паця робило. Роблять вони дуже гучне весілля, а люди дивуються. Але всі, кого закликав, ідуть на весілля, хотять видіти, як тото буде. Зібрали паця, та як молоду, поклали на него бинди, вінок і йдуть до церкви.</p>
	<p>Взяли шлюб і приходять додому. Грає музика, а люди кажуть:</p>
	<p>— Що це за чудо відбувається?</p>
	<p>Молодий прийшов за молодою, сіли вони з пацям за стіл.</p>
	<p>А як вийшли вони з-за стола і пішли собі до комори, він зняв з неї той кожух, поклав на ню вельон, збирає її як молоду. Все зробив, та як треба. А той кожух спалив на свічках.</p>
	<p>Так вони все пририхтували і входять до гостей. А то вже не паця, а прекрасна дівчина. Тато з радости то плаче, то сміється, бо він не сподівався, що таке вийде. І сказав тато гостям:</p>
	<p>— Раз таке чудо сталося, то весілля будемо робити три дні. Щоб ви, — каже, — не розходилися.</p>
	<p>І гуляли вони, і веселилися три дні.</p>
	<p>А в того молодого був дружба, і видів він то чудо. Як уже відбулося весілля, дружба побачив, що в сусіда є файна свиня. І приходить він до того вуйка і каже:</p>
	<p>— Ви знаєте що? Я хочу у вас женитися. А господар питає:</p>
	<p>— Та з ким ти будеш женитися?</p>
	<p>— Ади, з цею вашою свинею. Господар каже:</p>
	<p>— Це неможливо. Я годував свиню, і я її буду продавати.</p>
	<p>А той ся наважив брати свиню. І вуйко погодився віддати свиню, але то вже не так пішло. Та свиня опиралася, ніц не підкорилася. І з того парубкови нічого не вийшло. І зачали з него сміятися люди. А він з того встиду пішов не знати куди і більше в то село вже не вертався. І на цім казці конець.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Ганьківці, Снятинського району, Івано-Франківської області 24 травня 1987 року Ворощук Кузьма Іванович (1917)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Покуття/">Фольклор Покуття</a></li>
	</ul>
</footer>
<!--#include virtual="/-/inc/general__page_end.inc" -->
