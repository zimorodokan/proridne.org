<!--#include virtual="/-/inc/general__page_start.inc" -->
<title>Про дивовижного чоловіка гору ☼ Українська народна казка ☼ Народна творчість</title>
<meta name="Description" content="Українська народна казка Закарпаття «Про дивовижного чоловіка гору» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Про дивовижного чоловіка гору.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Про дивовижного чоловіка гору <br><span class="article__headerDescription">Українська народна казка Закарпаття</span></h1>
	<p>Був де не був один чоловік. Дуже великий ґазда, що сам цар від нього не раз позичав гроші, а він казав цареві: «Сопливий царю». Якось чоловік говорить своїй жінці»</p>
	<p>— Жоно, у нас дітей немає. Піду я по світу. Може, найду яку дитину і принесу її додому. Бо ми вже старі, то на кого лишиться ґаздівство?</p>
	<p>— Та йди.</p>
	<p>Узяв у тайстру хліба і помандрував. Як ішов, побачив на дорозі маленьку гадину. Узяв її, положив у тайстру й вернувся додому. Каже жінці:</p>
	<p>— Ну, тут є дитина, приніс її тобі!</p>
	<p>Налив у горнятко теплого молока і положив у нього змійку. Випила і не вміщається в горняткові. Поклав її чоловій до діжки з молоком. Випила вона все молоко — і не вміщається у діжці. Каже:</p>
	<p>— Зробіть мені велику кадь.</p>
	<p>Зробили кадь і налили в неї теплого молока. Як випила і те молоко — вже не вміщається в каді.</p>
	<p>— Няньку, зробіть стайню — але довгу, на два кілометри, — там буду лежати.</p>
	<p>Побудували стайню. Каже гад!</p>
	<p>— Коли на вас свисну, приходьте до мене. Одного ранку свиснув, і чоловік прийшов.</p>
	<p>— Що хочеш, сину мій?</p>
	<p>— Ідіть до царя сватати за мене принцесу.</p>
	<p>Батько пішов до царя, постукав у двері. Зайшов і говорить:</p>
	<p>— Мене прислав мій син — чи дасте за нього свою доньку?</p>
	<p>— Та який у тебе син?</p>
	<p>— Він такий богатир, що йому йти сюди дуже тяжко, мусите самі їхати подивитися.</p>
	<p>— То поїдемо.</p>
	<p>Узяв цар доньку, жінку і приїхали до богатиря. Чоловік завів їх до довгої стайні. Поставив драбину. Цар виліз на стіну, глянув, злякався і упав. Каже:</p>
	<p>— Леґінь, як гора!</p>
	<p>Справляють весілля. А на весіллі молодиця має танцювати з молодим. Подав молодий палець, молода танцює і говорить:</p>
	<p>— Горо, як хочеш мене з’їсти, то їж.</p>
	<p>— Я не для того тебе брав, щоб з’їсти, а щоб ти була мені жоною.</p>
	<p>Минулося весілля. Гад узяв принцесу і веде до себе. Він іде попереду, а вона за ним. І знову говорить: Горо, як хочеш мене з’їсти, то їж.</p>
	<p>— Я тебе взяв за жінку, а не їсти, — каже він.</p>
	<p>Ідуть. Вийшли на край світу, але їй здається, що вони все на одному місці. Стали на одному красному полі. Він видув м’яч і каже:</p>
	<p>— Бери оцю лопту і кинь нею як лиш можеш високо. Взяла вона м’яча, підкинула вгору.</p>
	<p>— Слабо, дай мені.</p>
	<p>Гад кинув м’яч попід самі хмари. А як м’яч упав, на полі поставився великий палац — діамантовий.</p>
	<p>— Ну, Марійко, тут будемо жити. Я піду на лови, а ти сиди дома.</p>
	<p>Гора потягся за палац, скинув із себе шкуру і став такий красний срібноволосий чоловік, що диво! Зайшов до Марійки, поклонився і сів коло неї. Положив на неї руку — хоче бачити, чи вірна вона жона. Молода цариця відкинула руку: Іди від мене геть, бо якщо побачить мій чоловік Гора — згубить тебе і мене!</p>
	<p>Зібрався і пішов. Другого дня знову скинув шкуру і став ще гарнішим, золотоволосим чоловіком. Зайшов до Марійки, сів і поклав на неї руку,</p>
	<p>— Іди ти геть від мене, бо якщо побачить мій чоловік Гора — згубить тебе і мене.</p>
	<p>На третій день він вийшов із шкури і стався чудовим — діамантовим — чоловіком. Але Марійка знову каже:</p>
	<p>— Іди геть, бо якщо побачить мій чоловік Гора — згубить тебе і мене.</p>
	<p>Тоді Гора проговорив:</p>
	<p>— Марійко, я твій чоловік! А вона не вірить.</p>
	<p>— Іди ти геть від мене!</p>
	<p>— Ну, коли не віриш, ходи подивися.</p>
	<p>Вони вийшли надвір. Чоловік зайшов у гадячу шкуру — й вийшов срібноволосим. Зайшов другий раз — і вийшов ще кращим, золотоволосим. Зайшов третій раз — і вийшов найкращим, діамантовим. Марійка з радості йото обцілувала. Тоді Гора каже:</p>
	<p>— Марійко, я знаю, що ти любила би піти до матері в гості. То дуже далеко. Туди і ворон кістку твою не занесе. Але ти дійдеш. За одну годину будеш там. Лиш як прийдеш, то що тобі буде казати нянько — слухай, а що буде говорити мати — пропускай крізь вуха...</p>
	<p>Дав їй стілець і трубочку.</p>
	<p>— Сідай на стілець, стисни трубку і скажи: «Понеси мене до мого няня!»</p>
	<p>Сіла вона на стілець, стисла в руці трубку, сказала ті слова — і зразу була у батька. Поклонилася, обцілувала батька й матір. Розпитують її, як ґаздує.</p>
	<p>А Гора їй дав і свій образчик. Марійка показала той образчик батькові, матері та сестрам. Мати каже:</p>
	<p>— Хочеш, щоб твій чоловік зробився ще кращим? Напали піч і, коли він піде на полювання, кинь шкуру в огонь, нехай вона згорить.</p>
	<p>А батько відраджує:</p>
	<p>— Донько, не слухай матір. Не кидай шкуру в піч. Чоловік свої роки, на скільки заклятий, мусить перебути у тій шкурі, а потім вийде на світ вільно.</p>
	<p>Але мати умовляє доньку:</p>
	<p>— Зроби, як я тобі кажу!</p>
	<p>Погостилася Марійка три дні і збирається назад. Каже:</p>
	<p>— Ходіть надвір — подивіться, як буду летіти. Повиходили. Сіла Марійка на стілець, стисла трубку й промовила: «Понеси мене до мого чоловіка!» Вернулася додому, і питає її чоловік:</p>
	<p>— Ну, пам’ятаєш, що казала мати і що казав батько?</p>
	<p>Марійка промовчала. Та якось чоловік зібрався йти на лови. Коли пішов у хащу, жінка швидко напалила піч і кинула шкуру у вогонь. А чоловік зачув запах шкури і зразу повернувся.</p>
	<p>— Ну, Марійко, ти не послухала мене. Тепер залишишся одна. Тих двох хлопчиків, що носиш під серцем, не родиш доти, доки я не покладу на тебе свої два пальці. Будеш трьома обручами обтискатися і ходити світом, шукаючи мене!</p>
	<p>Зібрався і пішов. І все раптом пропало: палац зник, лише трава лишилася.</p>
	<p>Жінка пішла шукати чоловіка. Розпитує людей, чи не бачили такого й такого, але ніхто про нього не знає.</p>
	<p>Раз приходить до одної хати — до Сонцевої матері — і проситься на ніч. Стара прийняла її і питає:</p>
	<p>— Кого ти розшукуєш?</p>
	<p>— Я, мамко, шукаю свого чоловіка. Чи ви десь не бачили?</p>
	<p>— Я не бачила, хіба мій син — Сонце — щось знає про нього. Увечері прийде, і запитаю. А ти доти сховайся.</p>
	<p>Увечері прийшло додому Сонечко, поклонилося матері та й каже:</p>
	<p>— Мамко, тут десь є грішна душа.</p>
	<p>Тоді Сонцева мати вивела Марійку і почала його питати за її чоловіка. А Сонечко каже:</p>
	<p>— Я за нього нічого не знаю.</p>
	<p>Стара дала Марійці срібну квочку з курчатами і спровадила її до Зоряної матері. Марійка пішла.</p>
	<p>— Добрий вечір, мамко!</p>
	<p>— Добрий вечір, донько! Кого ти шукаєш?</p>
	<p>— Шукаю свого ґазду. Чи ви не знаєте за нього?</p>
	<p>— Я не знаю. Може мої діти — зорі — будуть знати. Уранці вони повернуться — і я їх запитаю.</p>
	<p>Ранком прийшли зорі і відразу кажуть:</p>
	<p>— Мамко, тут грішна душа.</p>
	<p>— Ні, ви набралися повітря.</p>
	<p>— Не кажіть, бо вона тут.</p>
	<p>Зоряна мати показала їм Марійку і запитала, чи не бачили її чоловіка.</p>
	<p>— Ми не бачили. Хіба що Місяць буде знати.</p>
	<p>Тоді Зоряна мати дала їй куделю, що сама пряла, й послала її до Місяцевої матері. Марійка прийшла.</p>
	<p>— Добрий вечір, мамко!</p>
	<p>— Добрий вечір, донько! Чого ти тут ходиш, кого ти шукаєш?</p>
	<p>— Шукаю свого чоловіка. Чи ви не чули щось за нього?</p>
	<p>— Я ні. Хіба мій син — Місяць — дещо знає. Скоро він повернеться — і я запитаю.</p>
	<p>Прийшов додому Місяць.</p>
	<p>— Мамко, тут грішна душа. Покажіть її.</p>
	<p>Мати показала Марійку й питає, чи не бачив десь її чоловіка.</p>
	<p>— Бачив, — каже Місяць. — Я на його полі пшеницю спалив. Там і там його знайдеш.</p>
	<p>Місяцева мати дала їй двох золотих качат. Марійка їй подякувала, відклонилася.</p>
	<p>Приходить туди, де їй сказав Місяць. А Гора вже взяв за жону погану царицю. Марійка сіла на дворі. Поклала коло себе куделю, квочку з курчатами й качат. Куделя пряде, а курчата і качата ходять собі за квочкою. Служниці побачили і сказали поганій цариці. А вона наказала:</p>
	<p>— Ідіть і спитайте, чи не продала би жінка ту куделю, квочку з курчатами й качат.</p>
	<p>Служниці спитали. Марійка відповіла:</p>
	<p>— Продаю. За золоту куделю хочу одну ніч переночувати у кімнаті, де спить цар.</p>
	<p>Цариця подумала й погодилася.</p>
	<p>Настав вечір. Погана цариця дала чоловікові випити сплячого вина і пустила Марійку до спальні. Він зразу заснув і нічого не чує. А Марійка стала біля його постелі та будить його:</p>
	<p>— Чоловіче, вставай! Положи на мене пальці, щоб я народила...</p>
	<p>Гора не прокинувся.</p>
	<p>Раненько Марійка пішла на своє місце.</p>
	<p>А на царській печі спав Попела, що мав чотири ока — два спереду, два ззаду. Він усе бачив і все чув. Попела встав і почав із себе струшувати попіл. Цар кричить на нього, а Попела каже:</p>
	<p>— Ей, царю, якби ти зварив мені з кобла муки чиру і надоїв бочку кобилячого молока, я би тобі щось сказав.</p>
	<p>— Дам, лише скажи.</p>
	<p>— Увечері, коли погана цариця буде тобі давати напій, ти не випий, а прикинься хворим, ляж у постіль — і все сам почуєш.</p>
	<p>Так і було. Увечері Гора зробився хворим і прикинувся, що спить. А Марійка продала цариці і квочку, і качат, щоб ще раз ночувати з її чоловіком.</p>
	<p>Зайшла вона до спальні й почала просити:</p>
	<p>— Любий мій чоловічку, положи ти на мене два пальці, аби я народила своїх хлопчиків, бо вони уже й самі просяться на світ.</p>
	<p>Тоді він устав і поклав два пальці на Марійку. Одразу три обручі на ній розірвалися, і вона народила двох золотих хлопчиків.</p>
	<p>Тоді Гора наказав погану царицю розірвати кіньми, а сам залишився жити з Марійкою й синами. І жили, поживали — добра наживали.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p>Про дивовижного чоловіка Гору. «Сравнительный указатель сюжетов: Восточнославянская сказка / Сост. Л. Бараг, И. Березовский, К. Кабашников, Н. Новиков. — Л.: Наука, 1979.» — 433В. Подається за: «Казки одного села / Запис текстів, післямова та примітки П. В. Лінтура; Упорядник Ю. Д. Туряниця. — Ужгород: Карпати, 1979.», с. 190 — 195. Варіанти: Калин — «Закарпатські казки Андрія Калина / Запис текстів і вступ, стаття П. Лінтура; Упорядник Г. Ігнатович. — Ужгород: Закарпатське обласне видавництво, 1955.», с. 142 — 148; Королович — «Дідо-всевідо: Закарпатські народні казки / Запис текстів та впорядкування П. Лінтура. — Ужгород: Карпати, 1969.», с. 70 — 79; Грига — Архів П. В. Лінтура.</p>
			<p><a href="/Український фольклор Книги/Петро Лінтур ☼ Зачаровані казкою/">Зачаровані казкою: Українські народні казки Закарпаття в записах П. В. Лінтура</a> [Упорядники І. М. Сенька та В. В. Лінтур; вступна стаття, примітки та словник І. М. Сенька; післямова П. В. Лінтура; Редколегія: В. І. Данканич, О. І. Дей, П. К. Добрянський та ін.; Художник М. М. Дем’ян]. — Ужгород: Карпати, 1984. — 528 с, іл. (Бібліотека «Карпати»).</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Закарпаття/">Фольклор Закарпаття</a></li>
	</ul>
</footer>
<!--#include virtual="/-/inc/general__page_end.inc" -->
