<!--#include virtual="/-/inc/general__page_start.inc" -->
<title>Дудочка та кошик ☼ Українська народна казка ☼ Народна творчість</title>
<meta name="Description" content="Українська народна казка Чернігівщини «Дудочка та кошик» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Дудочка та кошик.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Дудочка та кошик <br><span class="article__headerDescription">Українська народна казка Чернігівщини</span></h1>
	<p>Достигла в лісі суниця. Взяв тато відерце, мама лукошко, Женя взяла кошик, а малому Павлику дали чашку.</p>
	<p>Прийшли вони в ліс і давай ягоди збирати. Знайшла мама для Жені гарну галявинку і каже:</p>
	<p>— Ось тобі, доню, гарна місцина. Тут он як ягід багато. Ходи та збирай.</p>
	<p>От Женя й заходилася шукати. Та шукала, шукала, нічого не знайшла, з тим і вернулася. Дивиться, а в усіх є суниці. У тата піввідерця, у мами — півлукошка, навіть у маленького Павла в чашці ягоди.</p>
	<p>— Мамо, мамо, а чого в усіх є ягоди, а в мене нема?</p>
	<p>— А ти гарно дивилася?</p>
	<p>— Так, тільки на галявині жодної ягоди нема.</p>
	<p>— А під листя ти заглядала?</p>
	<p>— Ні. Он Павло теж не заглядає.</p>
	<p>— Тому, що він сам ще зростом з суницю, а ти заглядай.</p>
	<p>А тато й каже:</p>
	<p>— Ягоди ж бо хитрі. Вони завжди ховаються. Дивись, як я шукаю.</p>
	<p>Тато присів, заглянув під листя та й почав ягоди шукати і примовляти:</p>
	<p>— Одну ягоду беру, на другу дивлюся, третю помічаю, а четверта мерехтить.</p>
	<p>— Добре, татку і я так робитиму, — сказала Женя.</p>
	<p>Пішла вона на галявину, присіла і заглядає під листя. А там ягід видимо-невидимо, очі розбігаються. Давай дівчина ягоди рвати, в кошик кидати та приказувати:</p>
	<p>— Одну ягоду беру, на другу дивлюся, третю помічаю, а четверта мерехтить.</p>
	<p>Та скоро Жені набридло так сидіти. «Досить з мене, — подумала собі, — в кошику напевно вже багато ягід». Подивилася, а там всього чотири ягоди. Знову присідає та й приказує:</p>
	<p>— Одну ягоду беру, на другу дивлюся, третю помічаю, а четверта мерехтить.</p>
	<p>Заглянула в кошик, а там вісім ягід. «Ну, — думає, — так мені збирати не подобається. Краще піду я пошукаю другу галявину».</p>
	<p>Пішла Женя шукати місце, де ягоди не ховаються, а самі майорять і в кошик просяться. Ходила, ходила, нічого не знайшла і сіла на пеньок відпочити. Сидить і їсть ті ягоди, які назбирала. Заглянула в кошик, а там пусто. Думає собі: «От якби допоміг мені хтось!». Тільки подумала, як мох заворушився, мурава розвернулася, а з-під пенька виліз невеликий дідусь. Біла одежина, сива борода, капелюх оксамитовий, а поперек нього суха травинка.</p>
	<p>— Здрастуй, дівчино! — мовить він.</p>
	<p>— Здрастуй, дядьку!</p>
	<p>— Я не дядько, я дідусь. Аль не вгадала? Я старик-боровик, корінний лісовик, головний над грибами та ягодами. Чого ниєш? Образив хтось тебе?</p>
	<p>— Та ягоди мене образили.</p>
	<p>— Як?! Вони ж у мене тихі та сумирні!</p>
	<p>— Не хочуть на очі показуватися, під листя ховаються. Нахилятися до них треба. Поки набереш повний кошик, чого доброго, утомитися можна.</p>
	<p>Погладив лісовик свою бороду, усміхнувся та й каже:</p>
	<p>— Це дрібниці. У мене є дудочка-чарівниця. Як тільки заграє, так ягоди з-під листя і вилазять.</p>
	<p>Витяг він дудочку і каже:</p>
	<p>— Грай, дудочко!</p>
	<p>А ягоди так і вилазять звідусіль.</p>
	<p>— Перестань, дудочко!</p>
	<p>Дудочка перестала грати, а ягоди заховалися.</p>
	<p>— Подаруй її мені, дідусю! — попросила Женя.</p>
	<p>— Подарувати не можу, а от обміняти можу. Я тобі дудочку, а ти мені кошик. Дуже вже він гарний у тебе.</p>
	<p>— Добре, — зраділа дівчина.</p>
	<p>Помінялися вони, прибігла Женя на галявину та й каже:</p>
	<p>— Грай, дудочко!</p>
	<p>Дудочка заграла, а всі листочки повернулися. Зразу визирнули ще зелені цікаві ягідки, а далі старші. А за ними зовсім спілі. Скоро вся галявина була в суницях.</p>
	<p>— Грай, дудочко, швидше! — закричала Женя.</p>
	<p>Ягід з’явилося стільки, що листя за ними не видно. Але Женя не стихала.</p>
	<p>— Грай, грай, ще швидше!</p>
	<p>Ліс переповнився чудовою музикою. Бджоли перестали гудіти, метелик закрив крила на квітці, пташки виглянули з гнізд, гриби піднялися навшпиньки, навіть стара бабка завмерла в повітрі.</p>
	<p>«Отепер можна й збирати», — подумала Женя. Потягнулася до найкрасивішої ягоди, та згадала, що залишила свій кошик лісовику. Нема куди ягоди збирати.</p>
	<p>— Замовкни, погана дудка! — крикнула сердито.</p>
	<p>Побігла до дідуся-боровика та й каже:</p>
	<p>— Діду, віддай мені кошика!</p>
	<p>— Добре, та ти віддай мені дудку.</p>
	<p>Помінялися. Знову побігла Женя на галявину, а там лиш листя, жодної ягоди не видно. Побігла вона до дідуся по дудочку.</p>
	<p>— Дідусю, віддай мені дудочку!</p>
	<p>— Добре, та ти віддай мені кошик!</p>
	<p>— Не дам. Мені ягоди збирати нікуди.</p>
	<p>— Тоді і я дудку не дам.</p>
	<p>— Ну, як же я буду без дудки ягоди збирати, коли вони всі під листям сидять?</p>
	<p>— Ач, яка хитра! І кошик, і дудочку їй подавай. Обійдешся без дудочки.</p>
	<p>— Не обійдусь!</p>
	<p>— А як же другі обходяться?</p>
	<p>— Другі до самої землі нагинаються, одну ягоду беруть, на другу дивляться, третю помічають, а четверта мерехтить. А я так не можу, стомлююся.</p>
	<p>— Ах так! — розсердився дідусь. — То ти ще й лінива! Іди звідси, не буде тобі дудочки!</p>
	<p>Топнув ногою і зник. Глянула Женя на порожній кошик і згадала, що її чекають. Побігла на галявину, присіла, заглянула під листя. Одну ягоду бере, на другу дивиться, третю помічає, а четверта мерехтить. Скоро набрала повний кошик. Прибігла до тата з мамою та й хвалиться.</p>
	<p>— Молодець! — похвалив тато. — Утомилася?</p>
	<p>— Ні, мені кошик допомагав.</p>
	<p>Пішли вони додому. Тато з повним відерцем, мама з повним лукошком, Женя з повним кошиком, а Павлик з повною чашкою.</p>
	<p>А про дудочку Женя нікому не сказала.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>217 (4441). Дудочка та кошик. СУС —. Записала Кушніренко Людмила (11 клас) 2008 року. Федорченко Віра Дмитрівна (1930). Чернігівська область, Менський район, Ліски</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Чернігівщини/">Фольклор Чернігівщини</a></li>
	</ul>
</footer>
<!--#include virtual="/-/inc/general__page_end.inc" -->
