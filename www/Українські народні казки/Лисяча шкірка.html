<!--#include virtual="/-/inc/general__page_start.inc" -->
<title>Лисяча шкірка ☼ Українська народна казка ☼ Народна творчість</title>
<meta name="Description" content="Українська народна казка Буковини «Лисяча шкірка» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Лисяча шкірка.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Лисяча шкірка <br><span class="article__headerDescription">Українська народна казка Буковини</span></h1>
	<p>Був багатий чоловік, мав тридцять десятин землі. І мав їдну дочку. Та так її кохав, що вона сама навіть не вмивалася. Наймив наймичку, і наймичка її вмивала. Прийшов час їй заміж виходити. Приходять парубки, дивляться, а наймичка колише її в колисці, як малу дитину. Подивилися — з неї нема нічого. І ніхто не хоче брати її за жінку. А був у них наймит. Питає він хазяїна:</p>
	<p>— А за мене ви не дасте її?</p>
	<p>Бачить тато, що ніхто її не бере, та й віддав за того наймита. Взяв її наймит до себе. Дав йому тесть пару волів, корову і землі дав. Хазяює колишній наймит. А жінка його лежить. І вмитися сама не хоче, чоловік її вмиває. Раз він каже до жінки:</p>
	<p>— Я піду в ліс, уб’ю лиса, здеру з него шкірку, і та шкірка буде нам все робити. Буде їсти варити, в хаті прибирати, тебе вмивати — все буде робити.</p>
	<p>— То добре, — каже жінка.</p>
	<p>Пішов він у ліс, вбив лиса, здер шкірку. А жінка така втішна, що є шкірка. Він їй і каже:</p>
	<p>— Роздягайся, жінко, я гарно обмию тебе.</p>
	<p>Вона роздяглася, він поклав її на лавку, прив’язав поверх неї лисячу шкірку і давай бити по тій шкірці нагайкою.</p>
	<p>— Оце, щоб у хаті було прибрано, оце, щоб свині нагодовані, оце, щоб були вівці подоєні.</p>
	<p>Жінка кричить, а він каже:</p>
	<p>— То я не тебе б’ю, а шкірку. Закінчив бити і каже:</p>
	<p>— Щоб ти до весни не йшла до тата свого. Прийшла весна, іде він до тестя, а тесть каже:</p>
	<p>— Пооремо завтра в мене, а післязавтра в тебе будем орати. Виорали вони в тестя, а на другий день ідуть до зятя. Вже пора обідати, а жінка обіду не несе. Зять каже:</p>
	<p>— Давайте ще раз обійдемо, поки жінка їсти принесе. Обійшли вони ще раз. А тут і жінка їсти несе. І не йде, а бігом біжить, бо спізнилася. Їдять тато з чоловіком, а вона й каже:</p>
	<p>— Я біжу додому, бо роботи багато. Треба корови подоїти і свині нагодувати.</p>
	<p>Думає батько: «Що це з моєю дочкою зробилося? То нічого не хотіла робити, а це так за роботу береться».</p>
	<p>Пішли вони з жінкою до дочки, а там усе вичищено, прибрано. Все хазяйство в порядку. Зачали вони питати дочку, як це так зробилося, що вона така добра хазяйка стала. І розказала вона їм про лисячу шкірку.</p>
	<p>— Відколи в нас та шкірка, відтоді мені роз’яснилося в очах.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Шибутинці, Сокирянського району, Чернівецької області 13 травня 1980 року Мазур Олексій Федорович (1902 року народження)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Буковини/">Фольклор Буковини</a></li>
	</ul>
</footer>
<!--#include virtual="/-/inc/general__page_end.inc" -->
