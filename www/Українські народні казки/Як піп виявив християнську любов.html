<!--#include virtual="/-/inc/general__page_start.inc" -->
<title>Як піп виявив християнську любов ☼ Українська народна казка ☼ Народна творчість</title>
<meta name="Description" content="Українська народна казка Гуцульщини «Як піп виявив християнську любов» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Як піп виявив християнську любов.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Як піп виявив християнську любов <br><span class="article__headerDescription">Українська народна казка Гуцульщини</span></h1>
	<p>Жив чоловік і жінка і мали багато дітей. Одної неділі пішов чоловік до церкви. На казанні священик говорив, щоб люди не шкодували давати на церкву. — Що дасть людина, то бог їй наверне вдесятеро. Чоловік прийшов додому і розповів жінці, що говорив священик.</p>
	<p>— Ми, — каже, — не маємо нічого такого дати, то даймо нашу корову, і може би, нам ліпше пішло.</p>
	<p>Жінка відповіла:</p>
	<p>— Ти ґазда, я тобі ніколи не перечила. Якщо ти вважаєш, що так буде добре, то давай.</p>
	<p>Взяв чоловік корову на петельку і повів до попа. Піп вийшов, подякував і сказав слузі, щоб загнав корову в стайню. У попа вже було дев’ять коров, а ця була десята. Піп сказав:</p>
	<p>— Не доходить до людських сердець те, що я говорю. Один ти добре зрозумів мої слова. І думаю, що бог тобі вдесятеро верне.</p>
	<p>Чоловік повернувся додому з радісною душею.</p>
	<p>— Жінко, будемо надіятися на щось краще.</p>
	<p>Це було осінню. А коли прийшла весняна пора, піп випустив свою маржину надвір. А та корова подивилася на всі боки та й пішла т’хаті. А вслід за нею пішли й інші дев’ять. Подивився чоловік у вікно — коло воріт десять коров.</p>
	<p>— Жінко, дивись, що бог нам дав. Маєш десять коров. Іди відкривай ворота.</p>
	<p>Відкрила жінка ворота, корови ввійшли в подвір’я. Декілька коров загнав чоловік у стайню, а тих, що не вмістилися, поприсилював до плотів. І не розгублюється, зразу взяв три корові на петельку і повів на ярмарок. І продав їх.</p>
	<p>А жінці він сказав, щоб вона не дала нікому від хати ніяку корову. Як прийде хто забирати, щоби кричала ґвавту.</p>
	<p>Він ще не вернувся з ярмарку, а вечером прийшли попівські слуги за коровами. Жінка каже:</p>
	<p>— Чоловік сказав, щоб я не давала, бо це бог нам дав корови. Я не дам, буду кричати.</p>
	<p>І пішли попівські слуги ні з чим. Розказали попови, що жінка не дає кориви. А піп каже:</p>
	<p>— Я насильства над жінкою робити не буду. На те є суд. Він розбере цю справу.</p>
	<p>Другого дня повернувся чоловік з ярмарку. Та бере знов три корові і знов на ярмарок. І не хоче нічого знати про те, що приходили від попа за коровами. Продав і ті три корові, вертається і бере ще три, щоб і їх завести на ярмарок. Залишає собі тільки одну свою.</p>
	<p>Повернувся він третій раз із ярмарку, а священик закликав його до себе та й каже:</p>
	<p>— Що ж ти робиш? Чого ти мені корови не повертаєш?</p>
	<p>— Отче, як ви можете одним ротом так дволично говорити? Казали, що бог нагородить мене вдесятеро, а тут хочете відібрати корови назад.</p>
	<p>— Та ти не так зрозумів. То бог тобі дасть щастя. А корови ж мої.</p>
	<p>— Та ж я за ними не ходив. Корови самі прийшли до мене. То така Божа ласка була. А я корови уже попродав. Уже нема коров.</p>
	<p>— Тоді будете судитися, — каже піп, — і тобі це обійдеться набатато дорожче.</p>
	<p>А Данило відповів:</p>
	<p>— На все Божа воля. Що бог дасть, те й буде.</p>
	<p>Через деякий час дістає Данило термін у суд. Прийшов він, а суддя питає:</p>
	<p>— Як було з тими коровами?</p>
	<p>Данило чесно розповів, як то було. Що піп казав на казанню, а він дав попови корову, і бог йому повернув удесятеро. Тоді суддя запитав священика, щоби й він розповів. І священик сказав:</p>
	<p>— Так, я це казав у церкві. Але я мав на увазі, що бог нагородить якимось іншим способом. А він зрабував у мене корови.</p>
	<p>Суддя зрозумів, що це справа складна, філософська, і переніс її на другий термін.</p>
	<p>— Може, ви помиритеся, — сказав суддя. — Прийдете другий раз. Піп дуже обурився тим.</p>
	<p>— Що тут ще неясно? Він зрабував мої корови. А суддя промимрив, щоб піп чув:</p>
	<p>— Не журіться. Хто раніше прийде, той і виграє. Але Данило теж добре почув, що суддя сказав.</p>
	<p>— Чекайте термінів, — сказав суддя, і вони оба пішли додому.</p>
	<p>А через тиждень дістають вони нові терміни, щоб з’явилися в суд. Той бідний дістав коня і зразу поїхав. Приїхав ще звечора. Поставив коня в людей, а сам до судді т’хаті. Звечоріло, став чоловік під вікном та й дивиться в хату до судді. А судді в хаті не було, тільки вечеряла пані суддьова. Повечеряла вона, розділася і лягла в ліжко, а Данило дивився крізь шпарину поза фіранкою. Суддьова погасила світло.</p>
	<p>А коло хати стояла копиця кукурудзиння. Він заліз у ту копицю і думає: «Я тут пересплю до днини, щоб досвіта був уже в суді». Тільки що він там уклався, чує, бричка під’їхає. І вчув він голос свого попа.</p>
	<p>Піп підійшов і запукав до вікна. З хати відізвалася пані суддьова:</p>
	<p>— Хто там?</p>
	<p>— Це я, священик з Космача. Приїхав у такій-то справі. Вона каже:</p>
	<p>— Я знаю цю справу.</p>
	<p>І впустила його до хати. Запитала, чи він би не їв щось. Поставила на стіл вино й вечерю. Піп вечеряє, а вона сидить на ліжку в нічній сорочці. Піп ласо поглядає на неї. Пані запитала:</p>
	<p>— Чого ви так розглядаєте мене?</p>
	<p>— Ви мені так подобаєтеся, що я не можу від вас очей відвести.</p>
	<p>І піп почав ласкаво з нею говорити, а тоді підсів до неї на ліжко. А гуцул Данило виліз з-під копиці і за всім тим у шпаринку спостерігав. І почув Данило, як піп сказав:</p>
	<p>— Хотів би я з вами «поїхати до Риму».</p>
	<p>І піп потушив світло й «поїхав до Риму», а Данило заліз у свою копицю та й захропів. І так спав, що коли пробудився, то сонце було вже досить високо. І подумав Данило: «Напевно я вже програв». Та й поспішив до суду.</p>
	<p>Приходить Данило до суду, відкриває двері, дивиться, судця сидить за столом, а піп — на лавці. Зняв Данило шапку.</p>
	<p>— Слава Йсусу Христу. А піп йому відразу:</p>
	<p>— Ну що, запізнився? Програв ти справу.</p>
	<p>І тут Данило розсміявся, бо пригадав учорашній вечір. І сказав:</p>
	<p>— Отче святий, як ви тут так скоро зробилися? Та же я думав, що як ви сночі поїхали до Риму, то так скоро повернутися не зможете. І я дозволив собі довше поспати.</p>
	<p>Піп відразу порозумів, що Данило все бачив.</p>
	<p>— А ти, Даниле, де спав? — питає.</p>
	<p>— В копиці у пана судці на подвір’ї. Тоді піп звернувся до судці:</p>
	<p>— Пане судця, не пасує мені з таким простим хлопом судитися. Я покажу доброту і виявлю до нього християнську любов. Я дарую йому тих дев’ять коров.</p>
	<p>Судця сказав:</p>
	<p>— Якщо так, то розпишіться і йдіть собі додому.</p>
	<p>Вони обидва розписалися й пішли. І бідняк вихвалявся, як бог нагородив його, а піп — як він виявив до бідняка християнську любов.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Космач, Косівського району, Івано-Франківської області 18 серпня 1984 року Дідишин Михайло Ількович (1935 року народження)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Гуцульщини/">Фольклор Гуцульщини</a></li>
	</ul>
</footer>
<!--#include virtual="/-/inc/general__page_end.inc" -->
