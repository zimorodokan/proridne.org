<!--#include virtual="/-/inc/general__page_start.inc" -->
<title>Як баба врятувала діда з біди ☼ Українська народна казка ☼ Народна творчість</title>
<meta name="Description" content="Українська народна казка Закарпаття «Як баба врятувала діда з біди» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Як баба врятувала діда з біди.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Як баба врятувала діда з біди <br><span class="article__headerDescription">Українська народна казка Закарпаття</span></h1>
	<p>Іде поїзд з Мукачева. Людей повний вагон. Говорять собі, палять. Чоловічок в панській одежинці підходить до діда-куряки й просить:</p>
	<p>— Чоловічку! Дайте запалити.</p>
	<p>Вийняв дід паклик купованого тютюну й подає панчукові.</p>
	<p>— Та мені не цього. А того, що самі палите, — просить панчук.</p>
	<p>Дід самосаду боїться дати, бо знає: за такий тютюн пани-фінанси твердо карають простого селянина.</p>
	<p>— Ой, та я зеленцю не маю, паночку!.. У мене тютюн тільки купований! — відпрошується дід.</p>
	<p>Та панок доти докучав, поки дід не взяв мішечка й не дав запалити. Палить панок самосад і прихвалює:</p>
	<p>— То, діду, такий тютюнець, що його тільки ангелам на небі палити! Де би роздобути такого й собі?..</p>
	<p>— У мене такого нема... То я так... крадькома від одного чоловіка купив.</p>
	<p>— Ой, знаю, що крадькома, бо таке не продається на людях. Та я хотів би для свого нянька купити бодай один кілограм і подарувати йому на іменини. То би, сарака, мав радість.</p>
	<p>«Як не вчинити панові добре, коли так просить?» — думає старий.</p>
	<p>— Ну, то коли вже для вашого старого няня, я вам не пошкодую відпустити частину того зеленцю, що купив собі, — каже селянин панові.</p>
	<p>— Ой, як добре! — радіє панок.</p>
	<p>Договорилися про ціну — панок грошей не шкодував. І тут же вийняв сто крон.</p>
	<p>Поїзд зупинився у Волівці, дід зійшов з вагона, панок за ним. Дідові захотілося тут випити паленки. І каже він панові, щоб зайти до корчми. Панок не хоче йти. Та дід не випити не може, а панчук поспішає.</p>
	<p>Дід панчукові каже:</p>
	<p>— Знаєте що? Раз вам нема коли, я даю свій хатній нумер, жона вам дасть тютюн. Тютюн лежить у коморі в кутку. Так бабі й скажіть, аби знала.</p>
	<p>Панчук згодився. Пішов вулицею, дивиться хатній номер. Знайшов і відразу до хати.</p>
	<p>Дідова жінка саме хліб зібралася пекти.</p>
	<p>— Добрий день! — вклонився панчук бабі.</p>
	<p>— Доброго здоров’я!</p>
	<p>— Я вас прошу відважити мені два кілограми тютюну! Я купив його від вашого діда. Тютюн лежить у коморі, в кутку, — каже фінанс господині.</p>
	<p>— Що ви, паночку! Ачей, ви здуріли?! Де би я тютюн мала! — бабка відмовляється, бо знає, що за таке пани люто карають.</p>
	<p>— Відчиняйте комору! — пан показав бабі урядовий знак фінанса.</p>
	<p>Жінка налякалась і відразу відімкнула комору. Службовець виніс з комори цілу пачку тютюну-зеленцю й каже:</p>
	<p>— Дивіться, тітко. Ви знаєте добре, що тютюн ані садити, ані тримати на обійстю не можна! Це вам буде дорого коштувати. Ви півгаздівства віддасте по судах та на штрафи!</p>
	<p>— Ой паночку! Та я і не знала, що тютюн так виглядає, — мовила стара, поправляючи кочергою вогонь в печі. — Коли за цю пачку так нас покарають, то що буде з тим, який на горищі? Старий повне горище наносив того чортового зілля, — бідкається небога-господиня.</p>
	<p>— Та ви ще й на горищі тютюн тримаєте?</p>
	<p>— Ой є, паночку!</p>
	<p>Фінансові більше нічого й не треба було. Пачку тютюну в хаті залишив і поліз на горище шукати. А жінка не довго думала. Вхопила тютюн і кинула ним до печі, ще й кочергою вогонь обернула так, щоб швидко чортове зілля згоріло. І далі порається в хаті так, наче нічого й не пригодилося.</p>
	<p>Поки на горищі орудував панчук, до господині зайшла сусідка.</p>
	<p>— Що за пан гупає у вас на поді? — питає жінку.</p>
	<p>— Я, небого, не виділа ніякого пана.</p>
	<p>— Не кажіть!.. У вас на горищі щось гупає, а я з сіней виділа панське плаття.</p>
	<p>Жінки вибігли з хати. А з горища панчук кричить:</p>
	<p>— Ґаздине, а де той тютюн, бо я не можу його знайти!</p>
	<p>— Ой людкове чесні! Злодій, злодій на горищі! Ловіть злодія!</p>
	<p>Фінанс налякався, бо побачив, що тут не гаразд. Біг з горища, вдарив головою по шматку солонини, що саме висіла в диму. Солонина впала з горища, а жінка здійняла ще більший крик.</p>
	<p>Збіглися чесні люди на обійстя господаря і давай молотити злодія хто чим міг.</p>
	<p>Так баба врятувала з біди свого діда.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p>Як баба врятувала діда з біди. У «Сравнительный указатель сюжетов: Восточнославянская сказка / Сост. Л. Бараг, И. Березовский, К. Кабашников, Н. Новиков. — Л.: Наука, 1979.» не вказана. Подається за: «Як чоловік відьму підкував, а кішку вчив працювати: Закарпатські народні казки. Гумор та сатира / Запис текстів та впорядкування П. Лінтура. — Ужгород: Карпати, 1966.», с. 41 — 43. У інших казкарів збірки сюжет не зафіксовано.</p>
			<p><a href="/Український фольклор Книги/Петро Лінтур ☼ Зачаровані казкою/">Зачаровані казкою: Українські народні казки Закарпаття в записах П. В. Лінтура</a> [Упорядники І. М. Сенька та В. В. Лінтур; вступна стаття, примітки та словник І. М. Сенька; післямова П. В. Лінтура; Редколегія: В. І. Данканич, О. І. Дей, П. К. Добрянський та ін.; Художник М. М. Дем’ян]. — Ужгород: Карпати, 1984. — 528 с, іл. (Бібліотека «Карпати»).</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Закарпаття/">Фольклор Закарпаття</a></li>
	</ul>
</footer>
<!--#include virtual="/-/inc/general__page_end.inc" -->
