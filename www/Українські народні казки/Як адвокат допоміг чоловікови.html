<!--#include virtual="/-/inc/general__page_start.inc" -->
<title>Як адвокат допоміг чоловікови ☼ Українська народна казка ☼ Народна творчість</title>
<meta name="Description" content="Українська народна казка Покуття «Як адвокат допоміг чоловікови» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Як адвокат допоміг чоловікови.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Як адвокат допоміг чоловікови <br><span class="article__headerDescription">Українська народна казка Покуття</span></h1>
	<p>В одному селі жив господар, який мав і худобу, і коні, і поле своє. І любив він кожного базарного дня їхати на базар. І кожного разу він в обідню пору вертався додому, щоб обідати дома.</p>
	<p>Одного разу він дуже пилувався додому, людей у місті було багато, і він ніяк не міг проїхати. Усе кричав «Гов» та «Гов, дайте дорогу! Гов!» і таки зачепив якогось жида, і той жид потерпів і попав у лікарню.</p>
	<p>Лежав жид у лікарні і лікувався, а за той час перевідався, що це за чоловік його збив і з якого він села. І подав справу в суд. Коли чоловікови прийшов виклик на суд, він почав шукати адвоката, бо треба було на суді захищатися.</p>
	<p>Адвокат попросив його розказати все точно, як воно було, бо він мусить знати справу, знати, як захищати чоловіка. Вислухав його адвокат і сказав так:</p>
	<p>— Я можу цю справу зробити, якщо ви будете на суді говорити тіко то, що я вам скажу.</p>
	<p>А той каже:</p>
	<p>— Я буду так боронитися, щоб я не програв, бо я не винен. Адвокат сказав так:</p>
	<p>— Ви на суді прикиньтеся німим, і все буде добре.</p>
	<p>— Але за це, — каже, — мене можуть іще більше покарати, бо це ж буде неправда.</p>
	<p>А адвокат своє:</p>
	<p>— Ви на суді маєте бути німим.</p>
	<p>Прийшли вони на суд. А жид уже вийшов з лікарні, йому стало легше. Суд став розбирати справу. І сказали цему чоловікови:</p>
	<p>— Ви мусите поповнити всі кошти, які жид потратив на лікування. Ви винні, ви чоловіка побили. Що ви думаєте? Як ви думаєте розрахуватися з ним?</p>
	<p>А він не обзивається. Один раз вони його запитали, другий раз, а він далі не обзивається. Третій раз запитали — те саме. Це вже їм надоїло. А адвокат тоже мав велику видержку, нарешті він сказав так:</p>
	<p>— Що ви, не бачите, що чоловік німий? Він нічого не може говорити.</p>
	<p>Жида ці слова вкололи. Він говорить:</p>
	<p>— Який він німий, як він кричав на все місто: «Гов! Дайте дорогу!». А суддя сказав:</p>
	<p>— Якщо ви чули, що він просив вас уступитися з дороги і кричав «Гов! Гов! Дайте дорогу!», то чому ви не вступилися? Значить, ви сами винні. Тепер ви заплатіть йому за день, що ми його викликали на суд. Він стратив день і гнав своїх коней. А свою шкоду ви сами поповнюйте. Як ви були ушкоджені і лікувалися в лікарні, то ви сами цего хотіли.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Снятин, Снятинського району, Івано-Франківської області 2 листопада 1986 року Козьмик Василь Тодорович (1930)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Покуття/">Фольклор Покуття</a></li>
	</ul>
</footer>
<!--#include virtual="/-/inc/general__page_end.inc" -->
