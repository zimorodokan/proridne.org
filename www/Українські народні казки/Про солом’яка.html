<!--#include virtual="/-/inc/general__page_start.inc" -->
<title>Про солом’яка ☼ Українська народна казка ☼ Народна творчість</title>
<meta name="Description" content="Українська народна казка Гуцульщини «Про солом’яка» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Про солом’яка.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Про солом’яка <br><span class="article__headerDescription">Українська народна казка Гуцульщини</span></h1>
	<p>Був чоловік і жінка. Але жінка в того чоловіка була, можна сказати, пуста. Вона була все «слаба». Давно лікарів не було, а вона все його посилає то на то село, то на друге. Там знахар є такий, що добре знає, там ще хтось. Він піде, а до неї приходять піп та й дяк. П’ють, гуляють. А циган їм приграє. Так велося довгий час. Але щось вони там циганови не догодили, і циган взлився на них.</p>
	<p>Іде одного разу той чоловік по ліки. Десь його там післала жінка. І стрічає його циган.</p>
	<p>— А куди ти йдеш, чоловіче?</p>
	<p>— Ой, — каже, — дай мені спокій. Жінка мені слаба та я не годен вилікувати.</p>
	<p>— А що мені даш, як я тобі скажу, що твоя жінка дужа, як кобила?</p>
	<p>— Що хочеш?</p>
	<p>— Кусак солонини. Каже циган Іванови:</p>
	<p>— Прийди до мене ввечір, і я тобі скажу, що робити.</p>
	<p>Той приходить до цигана, приносить йому кусак солонини, а він йому каже:</p>
	<p>— Ти слухай мене. До твої жінки ходять піп та й дяк. А я їм приграю. Я тебе зав’яжу в околіт&nbsp;<sup>*</sup> і понесу туди, і ти будеш все видіти.</p>
	<p>Ввечір узяв циган того околота на плечі, взяв скрипочку та й іде. Прийшли під вікно. Вікно закрите, але шпарочка є. Каже циган:</p>
	<p>— Дивись.</p>
	<p>Той подивився — піп і дяк уже за столом. Циган припер господаря в снопі до стіни і попукав у двері.</p>
	<p>— Хто?</p>
	<p>— Та я, прийшов заграти.</p>
	<p>— Добре. Ходи.</p>
	<p>Вони вже встигли повечеряти. Кажуть:</p>
	<p>— Грай, цигане.</p>
	<p>А він усе грає та все у вікно поглядає.</p>
	<p>— А що ти водно заглядаєш у вікно? — питають цигана.</p>
	<p>— Та я випросив околіт соломи. Та боюся, би хто не вкрав мені.</p>
	<p>— Та неси його в хороми.</p>
	<p>Він пішов і вніс околіт у хороми. Та пограє, пограє та й перестає грати.</p>
	<p>— Ей, чого перестаєш грати?</p>
	<p>— Та я боюся, би хто мені околіт не вкрав. Може би, я вніс та й в кочерги&nbsp;<sup>*</sup> поклав, аби я таки видів, що ніхто не вкраде?</p>
	<p>— Неси.</p>
	<p>І приніс циган ґазду в хату.</p>
	<p>— Грає циган, грає та все притупує, та все приспівує:</p>
	<div class="poem">
		<p>
			Подивися, солом’як,<br>
			Як данцює піп та й дяк.
		</p>
	</div>
	<p>А вони сміються. А він тоді знов:</p>
	<div class="poem">
		<p>
			Подивися, солом’як,<br>
			Як данцює піп та й дяк.
		</p>
	</div>
	<p>А піп усе приспівує: «Ромтадра, ромтадра, ромтадра». А як добре розгулялися, він заспівав:</p>
	<div class="poem">
		<p>
			Ой, на клинку макогін,<br>
			То по жінці, то по нім.<br>
			Дяка раз, попа два.<br>
			Най не каже «ромтадра».<br>
			Маєш ніж за пасом,<br>
			Рубай перевесло тим часом.
		</p>
	</div>
	<p>А ґазда врубав перевесло, вхопив макогін і хрестить їх. Набив, набив усіх трьох, і відтоді жінка здорова стала.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__footnotes">
			<p><sup>*</sup> Околі́т — сніп соломи.</p>
			<p><sup>*</sup> Кочерги́ — тут: кут біля печі.</p>
		</div>
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Село Рожнів, Косівського району, Івано-Франківської області 13 вересня 1986 року Радиш Олекса Петрович (1903 року народження)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Гуцульщини/">Фольклор Гуцульщини</a></li>
	</ul>
</footer>
<!--#include virtual="/-/inc/general__page_end.inc" -->
