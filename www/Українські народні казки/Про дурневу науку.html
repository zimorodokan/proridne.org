<!--#include virtual="/-/inc/general__page_start.inc" -->
<title>Про дурневу науку ☼ Українська народна казка ☼ Народна творчість</title>
<meta name="Description" content="Українська народна казка Чернігівщини «Про дурневу науку» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Про дурневу науку.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Про дурневу науку <br><span class="article__headerDescription">Українська народна казка Чернігівщини</span></h1>
	<p>Схопився чоловік. Глип на жінку, глип на дитинку, а воно білявеньке.</p>
	<p>Пішла раз ушла дівка за парубка багацького. Не те що за прицяцькуватого зовсім, а вітерець під шапкою. Поки свекри живі були, то тишкувала. А як не стало, розпрямилася і впритай полюбовника собі завела.</p>
	<p>Ось щоб не вадив забавлятися й виряджає дурня до худібчини, в хлів. Мовляв напровесні вовки завжди в кошару навідуються. І їсти йому те, що худібчині дає. Картоплю, буряки, овес. Добре хоч варений. А дурень — не жур голова: яєць надере, молока надоїть. Роботи ніякоїсінької, розпузанився. Так вона, щоб зовсім його збутися, таке вигадала, що розумний би тиждень реготав, а він за правду прийняв.</p>
	<p>— Це ж ти біля худібчини спиш, так у тебе скоро телятко буде! Тікай геть з села, бо ж люди засміють!</p>
	<p>Він за торбу та й похилив на хутір. Тільки ото вийшов за гайок, ба на снігу чоботи лежать. Нові, шкапові. Хтось їхав — вовки напали, розтерзали. Ото тіко чоботи й лишилися з кістомаччям мерзлим. Інший би Бог з ними, а дурень в торбу.</p>
	<p>Зайшов він в хутірець під вечір. Проситься. Його на вид знали, то й пустили. А що бідний замерз, то на печі послали.</p>
	<p>А вночі в тих хуторян саме корова отелилася. То й телятко на піч поклали.</p>
	<p>Просинається вперед світ Іван і очам не вірить—телятко біля нього лежить, та таке славне. Він з радості як хитне додому, а чоботи забув. Прибігає, тарабанить у вікно:</p>
	<p>— Жінко! Я телятком розродився!</p>
	<p>— Так, а додому привів? — питає та з хати.</p>
	<p>— Та ні на хуторі осталося! Я зараз приведу!</p>
	<p>А хуторяни вранці проснулися, на піч — телятко є, а чоловіка катма. Тіко чоботи з кістками. Хазяї в крик:</p>
	<p>— Теля чоловіка з’їло! Тільки чоботи осталися!</p>
	<p>Збігся весь хутір.</p>
	<p>— Що це за погибель на нашу голову? — кажуть дядьки. — Це ж як виросте з того теляти бик, то весь світ поїсть! Треба це капосне теля живцем закопати, щоб лиха не було!</p>
	<p>Взяли молодці ломи та й давай довбати мерзлу землю на пустирищі. Добре лоби нагріли, поки глибоченну яму вирили. Несуть те теля найсміливіші на ряднині. А тут якраз Іван надбігає.</p>
	<p>— А що ви, добрі люди, будете робить? Телятко то ж моє. Це ж я його на печі уночі привів!</p>
	<p>Та й давай тептелить, як йому жінка казала, як у путь-дорогу виряджала. Як він ішов та чоботи знайшов.</p>
	<p>Давай хуторяни об поли бити, давай з нього реготати.</p>
	<p>— Та ми б тобі телятко віддали. Тільки ж у тебе в хаті нечистий завівся. Того ладу немає. Аби ти його з хати випужав та добре одмастикував разом з жінкою, воно б ой як помогло!</p>
	<p>— Так а як мені його випужать? — питає Іван.</p>
	<p>От вони й напоумили.</p>
	<p>— Насмич, — кажуть, — повнісіньку торбу соломи. І як тільки в хаті затопиться, вилізь на коника й заткни димаря!</p>
	<p>Він так і зробив. Виламав добренного дубця. Насмикав цілісіньку торбу соломи. Причаївся до вечора. І тільки з бовдура дим пішов, видерся по стрісі нагору й заткнув його.</p>
	<p>Коли це як відкриються двері, з кашлем, з димом вискакує полюбовник з жінкою. А Йван згори, наче з небес — бубух та дубцем обох, дубцем. Добре таки одмастикував.</p>
	<p>І стала його жінка боятися, а в селі всі поважать.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>152 (4509). Про дурневу науку. СУС 1281А. Записав Просяник Іван Герасимович. Просяник Герасим Дмитрович (1896-1981). Чернігівська область, Бахмацький район, Курінь</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Чернігівщини/">Фольклор Чернігівщини</a></li>
	</ul>
</footer>
<!--#include virtual="/-/inc/general__page_end.inc" -->
