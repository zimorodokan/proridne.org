<!--#include virtual="/-/inc/general__page_start.inc" -->
<title>Чарівні дині ☼ Українська народна казка ☼ Народна творчість</title>
<meta name="Description" content="Українська народна казка Кіровоградщини «Чарівні дині» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Чарівні дині.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Чарівні дині <br><span class="article__headerDescription">Українська народна казка Кіровоградщини</span></h1>
	<p>Жили собі два брати. Росли вони у бідній хаті. Настав час женитися. Старший Юра взяв собі за жінку стару дівчину, зате багату. Молодший, Михайло, взяв собі за жінку молоду дівчину, сироту. І жив у бідності, адже не було нічого для господарювання.</p>
	<p>І ось Михайло вирішив піти навідати брата, та Юра не дуже був радий брату. Адже давно забув, що вони рідня, і тому, найшовши привід, вигнав Михайла, обізвавши його жебраком, і сказавши, щоб він ніколи більше не приходив до нього.</p>
	<p>Після того випадку Михайло майже не бував у брата, та нужда змусила. Адже надійшла весна, а у нього не було насіння і на одну грядку. Зажурився чоловік, що він нічого не посіє, а там прийде зима. Тому, порадившись з дружиною, пішов до Юрка, та брат знову вигнав Михайла. Так настало й літо.</p>
	<p>Хата в Михайла невелика, та під її стріхою багато ластів’ячих гнізд. Знявся якось вітер і викинув із гнізд ластів’ят. Погинули пташенята, лише одне лишилося, та й те зламало ніжку. Взяв Михайло пташечку, довго доглядав її і видужала пташка. Михайло виніс її із хати і випустив на волю.</p>
	<p>Через кілька днів ластівка вернулася і, покружлявши навколо хати, випустила з дзьобика зернину дині. Помітив зернину Михайло зрадів і посадив на городі. Минуло літо й виросли бідному чоловікові три великі дині.</p>
	<p>Якось одного дня Михайло попросив дружину принести диню для того, щоб зварити вечерю. Та жінка не змогла навіть підняти диню і тому покликала чоловіка на допомогу. Пішли вони обоє і ледве занесли до хати. Михайло взяв сокиру, і розколов диню, а у ній повно усіляких страв та різних напоїв. Внесли до хати другу диню. Та не встиг Михайло розколоти, як із неї вивалився одяг. Занесли третю диню, з якої висипалася ціла громада золота і срібла. Так в Михайла почалося нове життя і він вже нічого не ходив просити до старшого брата.</p>
	<p>Та дізнавшись про те, що Михайло розбагатів, його брат Юра почав заздрити йому. І дуже хотів дізнатися, звідки прийшли до бідного брата такі гаразди. Тому послав свою жінку, щоб та дізналася, звідки у Михайла стільки золота. Повернулася Юрова жінка додому і все, що дізналася від Михайлової жінки, розповіла чоловіку.</p>
	<p>Настала весна, звили собі гніздо ластівки й під Юровою хатою. Та не дочекався вихора Юра, узяв довгу палицю і позбивав гнізда. Підняв одне пташеня з поломаною ніжкою, вилікував його і випустив на волю. Минув час і ластівка принесла насінину дині. Через деякий час з’явилася диня, а Юра й цьому радий. Адже він навіть ночував на городі, щоб не вкрали диню. Занесли вони її до хати. Махнув Юра сокирою, диня розкололася на дві половини, а зсередини вубухнуло полум’я. Згоріло все Юрове добро. До брата йти просити не хотів, гордість не позволила, й пішов по світу з торбою.</p>
	<p>А Михайло, дізнавшись, що трапилося, пішов до брата запропонувати допомогу, та нікого не застав на пустому дворі, вкритому попелом.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>184 (8076). Чарівні дині. СУС — 735*****. Записала Дубенчук Дарія 2010 року. Руднік Валентина Іванівна (1932). Кіровоградська область, Ульянівський район, Кам’яний Брід</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Кіровоградщини/">Фольклор Кіровоградщини</a></li>
	</ul>
</footer>
<!--#include virtual="/-/inc/general__page_end.inc" -->
