<!--#include virtual="/-/inc/general__page_start.inc" -->
<title>Як парубки до сліпої дівки ходили ☼ Українська народна казка ☼ Народна творчість</title>
<meta name="Description" content="Українська народна казка Гуцульщини «Як парубки до сліпої дівки ходили» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Як парубки до сліпої дівки ходили.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Як парубки до сліпої дівки ходили <br><span class="article__headerDescription">Українська народна казка Гуцульщини</span></h1>
	<p>В однім селі була сліпа дівка. Але на вроду була файна, дуже делікатна була. Що й ні в казці сказати, ні на папері змалювати. Хлопець з сусіднього села побачив ту дівку та й подумав собі: «Я би цю дівку взяв. Усі би хлопці здивувалися, якби побачили таку файну дівку». Але він мав дуже доброго товариша. Каже той парубок до свого товариша:</p>
	<p>— Ідім, братчику, проспацируємося вулицею. Ідуть, та й говорить оден до другого:</p>
	<p>— Знаєш, братчику, що хочу тобі сказати? У тій хаті, що файно білена, що гніздо бузькове на даху...</p>
	<p>А той каже:</p>
	<p>— Знаю, знаю. Там дуже файна дівка є.</p>
	<p>— Я би хотів її взяти, лиш коби пішла за мене. А цей другий каже:</p>
	<p>— Мой, я чув, що вона сліпа.</p>
	<p>— Е, братчику, я проконтролюю її.</p>
	<p>Але як вони це балакали собі на вулиці, за парканом стояли дівчина з хлопцем та й щось собі тихенько говорили. Та й дівчина вчула, що на вулиці говорять про сліпу дівку. А цей собі далі говорить до свого товариша:</p>
	<p>— Піди зо мною завтра ввечір до цеї дівки.</p>
	<p>— Піду, чого ні. Ми товариші.</p>
	<p>Та й розійшлися хлопці, оден собі пішов додому, а другий собі. А та дівчина, що стояла з хлопцем і все чула, теж пішла додому. Та й рано палить до тої сліпої дівчина на сусіднє село.</p>
	<p>— Юстинко, що ти мені даш, як я тобі скажу щось веселе? Ти з радощів аж підштрикнеш.</p>
	<p>А ця питається:</p>
	<p>— Ти скажи, що таке.</p>
	<p>— Та має до тебе сего вечора прийти файний хлопець. Хоче сватати тебе. Я стояла за плотом із своїм хлопцем, а два парубки говорили про тебе. Ти одному з них дуже вдалася.</p>
	<p>— Любко, дам тобі таку хустку файну, що е́йде!</p>
	<p>— Рихтуйся, — каже, — на вечір.</p>
	<p>— Та добре.</p>
	<p>Розповіла сліпа дівка свої мамі, що їй та наказала. А мама каже свої дочці:</p>
	<p>— Сядеш звечора за стіл, а я тобі подам шиття, вуставку шити. Ти будеш собі затикати иглою, витягати. Парубок не буде розуміти, що ти не видиш. Повірить, що ти видиш та й шиєш. А другу иглу подам тобі в руки, і ти затичеш її собі на нозі в капець. І нараз ти цю иглу з шиття аби пустила на землю. Та й скажеш: «Мамо, мамо, мені игла впала з рук». А я скажу тобі: «Та й що, маю тобі шукати иглу? Шукай собі сама». А ти собі з капця иглу возьмеш та й собі далі тич у вуставку.</p>
	<p>— Добре, — сказала дівка мамі.</p>
	<p>А парубок файно зібрався і повернув до свого товариша.</p>
	<p>— А що, підемо до мої дівки?</p>
	<p>— Підемо.</p>
	<p>Та й прийшли до тої хати, отворили двері.</p>
	<p>— Добрий вечір, матінко, — кажуть парубки. Відповідає домашня ґаздиня:</p>
	<p>— Доброго здоров’я, славні хлопці. Сідайте на лавицю.</p>
	<p>Посідали хлопці. А дівка «шиє» за столом. Жених штуркає свого товариша в бік та й шепче йому потиху, щоб ніхто не чув: «Видиш, які брехливі люди. Брехали, що дівка сліпа. А дівка шиє. Ця дівка буде моя».</p>
	<p>Сидять хлопці, жартують. Мама дівки така рада, дівка теж. Дівка впустила иглу, та й сама полізла під стіл, та й знайшла її. Не сліпа дівка, брехали люди.</p>
	<p>Посиділи хлопці, побалакали та й додому йдуть. А жених каже свому товаришеви:</p>
	<p>— Іди наперед і там би мене чекав. А мама каже дівці:</p>
	<p>— Вийди за хлопцем у хороми.</p>
	<p>Та й пішла дівка в хороми, а там хлопець чекає на неї. Та й обіймає його, та й цілує. Націлувалася, та й хлопець пішов собі. Вернулася дівка в хату, а мама питає її:</p>
	<p>— А як там, Юстинко?</p>
	<p>— Та нічого, мамочко, тільки в лице дуже повний він. Але то байка.</p>
	<p>Задоволена мама донькою, усім задоволена. А жених підбіг до свого товариша на вулицю. Той питається в жениха:</p>
	<p>— А як дівка тобі? Вдалася?</p>
	<p>— Ні, братчику. Як казали люди, що сліпа, та й таки сліпа.</p>
	<p>— А як ти її сконтролював?</p>
	<p>— Я розболікся, а вона цілувала мене, куди не треба.</p>
	<p>Та й не взяв парубок дівку, бо сконтролював, що вона таки сліпа.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Хутір Калинки́, Косівського району, Івано-Франківської області 9 лютого 1986 року Колобейчук Григорій Дмитрович (народж. 1930)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Гуцульщини/">Фольклор Гуцульщини</a></li>
	</ul>
</footer>
<!--#include virtual="/-/inc/general__page_end.inc" -->
