<!--#include virtual="/-/inc/general__page_start.inc" -->
<title>Як чоловік навколо кухні танцював ☼ Українська народна казка ☼ Народна творчість</title>
<meta name="Description" content="Українська народна казка Гуцульщини «Як чоловік навколо кухні танцював» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Як чоловік навколо кухні танцював.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Як чоловік навколо кухні танцював <br><span class="article__headerDescription">Українська народна казка Гуцульщини</span></h1>
	<p>В однім селі жили собі чоловік і жінка. Чоловік у полі працював: орав, скородив, сіяв, носив. А жінка вдома всьому лад давала: їсти варила, хліб пекла, прала, шила, корів, свиней, курей доглядала — робила все, що жінці належить робити. А чоловік приходить увечері додому і свариться:</p>
	<p>— Ти сяка-така, лиш навколо кухні танцюєш. Жінка відповідає йому:</p>
	<p>— Добре, я піду в поле, посію, поскороджу, а ти будь дома і будеш навколо кухні танцювати.</p>
	<p>Зрадів чоловік і думає: «От добре, що я буду дома крутитися. Відпочину».</p>
	<p>На другий день рано іде жінка в поле і наказує чоловікові масло сколотити, худобу нагодувати, напоїти, курчат глядіти. Пішла вона в поле, а чоловік думає, як скоротити роботу і добре виспатися. І придумав.</p>
	<p>Щоб не глядіти курчат, узяв довгий мотузок і всіх до одного за лапки поприв’язував до квочки. А щоб скоріше сколотити масло і хліб спекти, маслянку з сметаною причепив до пояса. Він місить у кориті тісто, а маслянка хитається, масло б’ється. І так він за цією роботою заготувався, що й не помітив, як надлетів половик, схопив квочку, а за нею потяглися на мотузку всі курчата. Як почув він надворі лемент, вибіг з хати, ненароком зачепив маслянкою за одвірок, накривка впала. Він біжить, а сметана по землі розливається. Як побачив курчат з квочкою в повітрі, то замало не зомлів.</p>
	<p>Забавився він на дворі, а тим часом свині, голодні, як вовки, забігли в хату і зіпсували все тісто. Заходить він у хату, сів, подумав і почав усюди наводити порядок. Взяв те тісто і дав його свиням.</p>
	<p>А в цей час жінка гарно управилась зі всім у полі і приїздить додому. Побачила вона, як чоловік ґаздує, і лиш у долоні сплеснула. А чоловік перепросив жінку і каже:</p>
	<p>— А я думав, що ти лиш навколо кухні танцюєш.</p>
	<p>Кажуть люди, що жінка тримає в хаті три вугли, а чоловік — четвертий.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Середній Березів, Косівського району, Івано-Франківської області 10 січня 1986 року Степан Іванович Куничич (1898 року народження). Записали учні Середньоберезівської школи під керівництвом вчительки Сулятицької Марії Миколаївни (1927 року народження). Записи отримані від М.М.Сулятицької</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Гуцульщини/">Фольклор Гуцульщини</a></li>
	</ul>
</footer>
<!--#include virtual="/-/inc/general__page_end.inc" -->
