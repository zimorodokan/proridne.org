<!--#include virtual="/-/inc/general__page_start.inc" -->
<title>Федір Набильник ☼ Українська народна казка ☼ Народна творчість</title>
<meta name="Description" content="Українська народна казка Бойківщини «Федір Набильник» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Федір Набильник.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Федір Набильник <br><span class="article__headerDescription">Українська народна казка Бойківщини</span></h1>
	<p>Був їден чоловік. Жив сам, без жінки, без дітей. І подумав собі: «Що я буду бідувати?» Взяв зшив собі убрання з простого полотна і написав на тім убранню на плечах: «Я називаюся Федір Набильник. Я є наймоцніщий на цілу державу». Вийшов з дому, сів собі на кобилу, на таку шкапугу, взяв косу і поїхав.</p>
	<p>Заїхав він у місто і написав об’яву: «Я є наймоцніщий. Хто би за мною ішов, то не сміє йти ані ззаду, ані спереду». І прибив ту об’яву на міністерський дім. Пішов собі поза місто, ляг на поли і там спить собі. А кобила пасе траву.</p>
	<p>Надійшов їден силач на ім’я Дубовик. Прочитав тоту об’яву і подумав: «Досить я моцний, але трапився ще моцніщий від мене. Мене спровадили тут, аби я вбив потвору».</p>
	<p>Вийшов Дубовик за місто на то поле і каже:</p>
	<p>— Добрий день, Набильник! Де я маю ставати: чи ззаду тебе, чи спереду? — питає.</p>
	<p>Той каже:</p>
	<p>— Збоку.</p>
	<p>Іде другий силач у то місто. Горовик зветься. Прочитав об’яву і йде тою самою дорогою за місто.</p>
	<p>— Добрий день, Набильник! Як я маю ставати — ззаду тебе чи спереду?</p>
	<p>— Там, де Дубовик. Там маєш стояти.</p>
	<p>І сидять вони. Сонце схиляється поза полуднє. Дубовик і Горовик витягають свої шаблі і гострять. А Федір Набильник дивиться на них і собі гострить косу. Коса дзвонить: «Дзень-дзень!» А шаблі тихо гостряться, не чути їх. Каже Дубовик:</p>
	<p>— У Набильника добра зброя, бо дзвонить. А в нас не така. Дождалися вони на тому полі вечора. Каже Набильник:</p>
	<p>— Хлопці, ідіть на границю, там має прийти потвора. Хто буде битися з нею?</p>
	<p>Обзивається Дубовик. Федір Набильник каже:</p>
	<p>— Ти підеш.</p>
	<p>І пішов він вночі, о дванадцятій годині. Виходить потвора з трьома головами.</p>
	<p>— То ти Федір Набильник? А Дубовик каже:</p>
	<p>— Я.</p>
	<p>Каже потвора:</p>
	<p>— Я читав про тебе на об’яві. Що, будем битися чи миритися?</p>
	<p>— Будем битися.</p>
	<p>І їмили битися. Дубовик відтяв потворі три голови і приносить їдну показати Набильникови. Той каже:</p>
	<p>— Кинь голову потвори в корч.</p>
	<p>Так Федір Набильник сказав. Та й сидять вони далі на полі всі три. Приходить другий вечір.</p>
	<p>— Хто тепер піде на сторожу? — питає Федір Набильник. — Ти йди, Горовик.</p>
	<p>І пішов Горовик. Чекає. Іде о дванадцятій годині потвора та й питає:</p>
	<p>— То ти Федір Набильник? Горовик відповідає:</p>
	<p>— Я.</p>
	<p>— Що будем робити? Битися чи миритися? — питає потвора. Відповідає Горовик:</p>
	<p>— Я не прийшов миритися. Прийшов битися.</p>
	<p>І відрубав потворі шість голів. Взяв їдну голову і приносить показати Набильникови. Каже Набильник:</p>
	<p>— Возьми та кинь голову потвори в корч. Той кинув.</p>
	<p>І сплять вони цілий третій день. Увечір каже Набильник:</p>
	<p>— Хто піде сторожувати? Бо ще їдна потвора приходить, на дев’ять голів.</p>
	<p>І каже Набильник: -...Підете оба. А Дубовик каже:</p>
	<p>— Ми оба ходили, тепер іди ти, Набильнику.</p>
	<p>Набильник слабий, він не має сил. Але не хоче тратити свій гонор. І мусить іти. Та й пішов. Дванадцята година. Виходить потвора на дев’ять голів.</p>
	<p>— То ти Федір Набильник? — питає.</p>
	<p>— Я, — каже Набильник.</p>
	<p>— Що будем робити, битися чи миритися? Я читав об’яву, що ти наймоцніщий.</p>
	<p>А Набильник каже:</p>
	<p>— Будем битися.</p>
	<p>Але Набильник не злазить з кобили, а так на кобилі й сидить. Дістав Набильник страх і зачав від потвори утікати. Потвора за ним, по дорозі його доганяє. А він з кобилою скочив з дороги вбік і заїхав у трясовину, млаку. Кобила залізла в млаку та й далі не годна йти. Федір скочив з кобили і зачав утікати по трясовині. Потвора залетіла за ним у ту трясовину і завалилася там, лиш голови наставила з болота. А Федір Набильник увидів, що потвора не вилізе відтам, взяв косу і повідрізував їй усі дев’ять голів. Та й прийшов т’своїм товаришам. І сказали товариші:</p>
	<p>— Ти правдивий силач.</p>
	<p>І розійшлися вони всі три. Кожний пішов у свою дорогу.</p>
	<p>А тут царі починають війну. Цар Хапун іде на царя Хропуна. Хропун прочитав об’яву і приказав всьому свому війську шукати Набильника. Прийшли шандари, найшли Федора Набильника і привели до царя Хропуна. І каже цар Хропун до Набильника:</p>
	<p>— Я читав твою об’яву, що ти наймоцніщий на цілу державу. Поможи мені відбити Хапуна, і я даю тобі половину царства.</p>
	<p>— Як ти, царю, даєш мені половину царства, — каже Набильник, — то лізь на піч і хропи, а я буду воювати з Хапуном.</p>
	<p>І дав Хропун Набильникови свою корону, все своє дав, і командує Набильник. А цар Хропун спить.</p>
	<p>Дав приказ Набильник усім генералам, усій службі військовій, аби всі майстри з цілої держави посходилися до царя. Усі кравці, шевці і інші — всі, хто є в державі, мають прийти до царя з своїм начинням. Прийшли вони, і Федір Набильник сказав, що за три дни вони мають наробити дерев’яного війська. Має бути три полки війська дерев’яного. І за три дни вони зробили все повністю. Вночі винесли то військо за місто, а правдиве військо сховав Набильник у лісі. І написав до царя Хапуна: «В шесті годині рано виступаєм до бою». Вийшло Хапунове військо і стріляло по тому дерев’яному війську від шестої години ранку до четвертої дня. Тоти б’ють, а дерев’яне військо не паде.</p>
	<p>І посилає Набильник двох жовнірів до Хапунового війська.</p>
	<p>— Чого ви б’єте? — питають післанці.</p>
	<p>А Хапун каже, що вже не має ані їдної кулі, всі вистріляв.</p>
	<p>Тоді бере Набильник своє військо з лісу. І вистріляли все Хапунове військо, а самого Хапуна взяли в полон. Аж тоді збудили Хропуна-царя.</p>
	<p>— Що скажеш, царю Хропуне?</p>
	<p>— Озміть його, царя Хапуна, запхайте ’го в гармату і стрільте ним туди, відки прийшов.</p>
	<p>Так вони й зробили. І тоді Набильник став царем. А я пішов до Родовець, та й ті байці конець.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Сопіт, Сколівського району, Львівської області 18 грудня 1990 року Бренич Федь Іванович (1912)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Бойківщини/">Фольклор Бойківщини</a></li>
	</ul>
</footer>
<!--#include virtual="/-/inc/general__page_end.inc" -->
