<!--#include virtual="/-/inc/general__page_start.inc" -->
<title>Про хмари ☼ Українська народна казка ☼ Народна творчість</title>
<meta name="Description" content="Українська народна казка Подніпров’я (Наддніпрянщини) «Про хмари» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Про хмари.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Про хмари <br><span class="article__headerDescription">Українська народна казка Подніпров’я (Наддніпрянщини)</span></h1>
	<p>Було це чи то за царя Панька, як була земля тонка, чи ще давніше — хто його знає. Та все-таки так давно, що й степ тоді був широкий, і рівчаки та балки глибші, і небо вище.</p>
	<p>І там, у високому небі, що звисало над трьома балками, жила стара-престара хмара. Вона то товстішала-товстішала і ставала темною, то худіла, аж просвічувалась. Була величенькою, та ще й вреднющою. Все її дратувало: і вітри, і річечка, а найбільш допікало маленьке село з дітками.</p>
	<p>Вітри були справжні гультіпаки. З’являлись нізвідки, шарпали її і зникали хтозна куди або залягали спати в степу. А їй хотілось аби носили її легенько і куди тільки їй самій заманеться.</p>
	<p>Річечка не догодила їй тим, що була завжди однакова: тоненька, спокійна і гарна в своїх оксамитових берегах.</p>
	<p>А оте село з біленькими хатками, зеленими городами й вишневими садками! Притулилось під гаєм біля річечки і байдуже йому до неї, до хмари, такої поважної, гордовитої у її високості. А сільські білоголові діти! Як тільки побачать її, зразу ж вистрибують зі співами:</p>
	<p>Іди, іди, дощику,</p>
	<p>Зварю тобі борщику</p>
	<p>В полив’янім горщику.</p>
	<p>І завжди якийсь із її дощиків рясно кидався до дітей, чи того борщику скуштувать хотілось, чи просто вони грались, бо не тікали діти, а сміху й вереску було аж-аж! Бач, витрушують з неї дощики, коли тільки захочуть. Сердилась стара хмара, темніла і повзла у свої балки:</p>
	<p>— Підождіть, я з вами ще поквитаюсь!</p>
	<p>Принишкла, заховалась вона там, не видно її. Довго не було хмари на небі, вже й літо почалось. Даремно діти тупцяли на вигоні, не було хмари з дощиками. Обміліла річечка, село з садками пилом припало.</p>
	<p>Аж ось якось стало швидко теплішати, то стара хмара наповзла, мов брудна величезна вівця сунула. Принишкло село, поховались дітки, злякалась річечка. Тихо, темно, страшно...</p>
	<p>А тут як гримне грім! Струснувся з ляку степ, сполохав сонних вітрів. Ті спросоння злетіли вгору, розмахалися крилами, розірвали хмару і рознесли її дощі по всьому краю.</p>
	<p>Діти висипали на вулицю, тупцяли під дощем і співали:</p>
	<p>Дощик, дощик припусти</p>
	<p>Та й на наші капусти!</p>
	<p>Сколихнулась річечка, розм’як степ, підмели своїми крилами вітри і не стало старої дратівливої хмари.</p>
	<p>Глянуло сонечко — дуже вже порожньо стало на синьому небі. Кинуло промені в річечку, а та бризнула вгору теплими краплинками і заграла веселими барвами райдуга. Та ненадовго, розтанула, зникла. А в небі вітрець колихав прозору хмаринку. Їй усе здавалось гарним: і безмежний степ, і тоненька прозора річечка, і село з хатками й вишневима садками, і білоголові дітки. А особливо вітрець, що легко ніс її на спочинок до трьох балок.</p>
	<p>І так буде довіку: вітри носитимуть хмарок, дощі поливатимуть степи і села, щоб росли хороші врожаї і хороші діти.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>289 (7427). Про хмари. СУС —, новотвір. Записала Резун Єлизавета 2009 року. Козуб Надія Федорівна (1925). Дніпропетровська область, Нікопольський район, Нікополь</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Наддніпрянщини/">Фольклор Подніпров’я (Наддніпрянщини)</a></li>
	</ul>
</footer>
<!--#include virtual="/-/inc/general__page_end.inc" -->
