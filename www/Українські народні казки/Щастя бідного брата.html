<!--#include virtual="/-/inc/general__page_start.inc" -->
<title>Щастя бідного брата ☼ Українська народна казка ☼ Народна творчість</title>
<meta name="Description" content="Українська народна казка Буковини «Щастя бідного брата» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Щастя бідного брата.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Щастя бідного брата <br><span class="article__headerDescription">Українська народна казка Буковини</span></h1>
	<p>Було три брати. З них їден жив дуже багато, а їден — дуже бідно. Не мав той бідний нічого раз пообідати. Жінка говорить йому:</p>
	<p>— Іди до багатого брата, проси його, може, щось дасть. Хоч раз поїсти. Приходи він, проси брата, а той каже: — Іди від мене, нема в мене нічого. Він приходи додому і говори жінці:</p>
	<p>— Не дає нічого.</p>
	<p>— Що ж будем робити, як будемо далі жити?</p>
	<p>— Нічого, якось проживем.</p>
	<p>Зварили вони щось, пообідали трошки. А на другий день знов нема що їсти. Говори йому жінка:</p>
	<p>— От біда. Іди знов до брата, може, дасть що-небудь.</p>
	<p>Той іде, а багатий брат рахує золото. Побачив, що брат іде, і скоро закрив золото, щоб той не видів.</p>
	<p>— Що прийшов? Чого хочеш? Нема в мене нічого, іди додому. Приходи він додому і розказує жінці:</p>
	<p>— Біда, не дає нічого.</p>
	<p>А тут уже й весна наступає. Треба щось сіяти, а нічого нема. Що ж робити?</p>
	<p>— Біда, жінко.</p>
	<p>— Ну що ж, іди знов до брата. Проси, може дасть хоч трошки зерна якого.</p>
	<p>Пішов він.</p>
	<p>— Дай, брате, зерна якого, щоб хоч трошки посіяти.</p>
	<p>— Нема. Ану, жінко, звари-но там хоч трошки оризу.</p>
	<p>От жінка зварила оризу, та не дуже доварила. Поклала на стіл.</p>
	<p>— Обідайте.</p>
	<p>Обідають вони, і бідному вдалося взяти в кишеню трошки того вареного оризу. Приходи додому і говори жінці:</p>
	<p>— Не дає нічого. Але я взяв трошки вареного оризу та поклав у кишеню.</p>
	<p>— Вареного взяв?</p>
	<p>— Та воно лиш трохи варене.</p>
	<p>— Мой, ми його не їжмо, а посіймо. Може, з него котре зерно зійде.</p>
	<p>— А я знаю? Посієм — побачим.</p>
	<p>Посіяв він те варене зерно, і зійшло одне зернятко. І вродило. Так уродило, що на всіх полях такого колосу не було, як з того зернятка. Пішов бідний у поле, подивився, як воно там росте, і каже жінці:</p>
	<p>— От маєм колос! З того зеренця ціле дерево виросло. Вистачить нам цілий гектар засіяти.</p>
	<p>— Чоловіче, може, якось помаленьку розжиємся.</p>
	<p>Тут прилітає до них великий гарний птах. До цего самого бідняка прилітає. І проси в него:</p>
	<p>— Дай мені цей колос. Я тобі за него дам велике щастя. Прийшов бідний брат додому та й радиться з жінкою:</p>
	<p>— Ну що, жінко, робити?</p>
	<p>— Та що ж. Як дамо птахови колос, то лишимося самі голодні.</p>
	<p>— А як той птах дасть нам щастя?</p>
	<p>— Тоді даймо йому. Може, зажиєм лучче. От прилітає той птах другий раз.</p>
	<p>— Ну що, договорився з жінкою? Даєш?</p>
	<p>— Договорився. Дам.</p>
	<p>— Якщо даєш, то приготуй мішок і бочку з водою. Клади на мене бочку і сам сідай: завезу тебе за твоїм щастям.</p>
	<p>Кладе він на птаха бочку з водою, сідає сам, і птах полетів. Летіли вони три дні й три ночі. Сіли, відпочили, попив птах води — і знов у дорогу. Прилітають у те місце, де сходить сонце. А там золоті пустині. Золото на купах лежить, і ніхто його не бере.</p>
	<p>— Іди й нагрібай собі повний мішок золота до сходу сонця. І дивись на мене. Коли я махну крилом, щоб ти був уже на мені.</p>
	<p>Набрав він мішок золота, глянув на птаха — якраз у той час птах махнув крилом. Бідний з мішком прийшов до птаха, сів на него і відправився додому. Прилетіли вони на місце, а птах йому й каже:</p>
	<p>— Живи, розживайся, будеш у багато раз багатіший за свого брата. Вони з жінкою купували за то золото все, що їм треба було. Купили собі корівку, коні, оруть, сіють, почали розживатися. А жінка брата-багатиря каже:</p>
	<p>— Щось не приходи до нас брат. Ану сходи до него, подивися. Як він там? Може, заслаб, може, вмер.</p>
	<p>Приходи брат в село та й дивиться: чи то брат жиє, чи який інший, бо дуже багатий двір. Не пізнав багатий брат двору. А цей бідний брат узяв відро і пішов до керниці. Тут якраз назустріч йому багатий брат іде.</p>
	<p>— Добрий день! Це що, ти тут жиєш, брате? Мей-мей, я й не пізнав. Ти вже дуже розжився.</p>
	<p>А той бере брата до хати, угощає його. А братови дивно. Відки ж він так забагатів? «Він ще багатший від мене. Що ж це таке?» І питає багатий брат, з чого таке багатство.</p>
	<p>— Я забагатів від того одного зернятка оризу, що ти дав мені їсти. Я вкрав у тебе жменю вареного оризу, і з тої жмені зійшло тілко їдно зернятко...</p>
	<p>І розказав братови усе, як було.</p>
	<p>—...Та й я набрав мішок золота, — сказав бідний брат.</p>
	<p>— Добре. Ти покажи мені того птаха. Я би йому дав цілий гектар, лиш би він мене завіз туди.</p>
	<p>А брат як брат, показав птаха:</p>
	<p>— От він. Багатий брат питає:</p>
	<p>— Це ти птах?</p>
	<p>— Так, я. Що скажете?</p>
	<p>— Та що скажу? Завези й мене туди, де ти завіз мого меншого брата, щоб і я золота набрав. А я тобі даю цілий гектар оризу. Будеш їсти, кілко схочеш.</p>
	<p>— То готуй бочку води. Той приготував.</p>
	<p>— А тепер бери з собою мішок і сідай на мене. Каже багатий брат жінці:</p>
	<p>— Жінко, повезе й мене птах. Розбагатієм ще більше.</p>
	<p>— Добре, добре.</p>
	<p>— І я не їден мішок беру, — п’ять. Що нам їден мішок! Я п’ять мішків привезу.</p>
	<p>— Чоловіче, та ми тоді будем панами!</p>
	<p>Приготував чоловік п’ять мішків, бочку води і жде птаха. Прилетів птах і каже:</p>
	<p>— Сідай, полетимо!</p>
	<p>Летять вони три дні й три ночі. Долітають. Він побачив купи того золота і завмирає на птахови. Птах йому й каже:</p>
	<p>— Поки сонце зійде, щоб ти був на мені.</p>
	<p>І жде птах. Ждав, ждав, види, що вже сходи сонце. А зажерливий чоловік нагріб п’ять мішків, та й ще на купки згортає, думає ще раз сюди прилетіти. А тут зійшло сонце, птах полетів, а він згорів. Спалило його сонце.</p>
	<p>Жінка багача жде свого чоловіка — не годна дождатися. Пішла глядіти того птаха, найшла його і питає:</p>
	<p>— Де ж ти лишив мого мужа?</p>
	<p>— Де лишив? Я йому сказав, що як сонце зійде, то щоби ми вже вилетіли, а то згоримо. А він такий зажерливий, що зостався там і згорів. Не міг із золотом розстатися.</p>
	<p>— А що ж мені тепер робити?</p>
	<p>— А то роби, що робив менший брат його, і аж тоді знайдеш своє щастя.</p>
	<p>А жінка як жінка. Поки був хазяїн, то було й хазяйство. Почала вона їдно продавати, друге продавати. І дійшло до того, що стала така бідна, як був колись менший брат її чоловіка. Нема чоловіка — нема щастя.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Василівці, Сокирянського району, Чернівецької області 12 серпня 1984 року Штофа Семен Зіновійович (1919 року народження)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Буковини/">Фольклор Буковини</a></li>
	</ul>
</footer>
<!--#include virtual="/-/inc/general__page_end.inc" -->
