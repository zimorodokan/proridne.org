<!--#include virtual="/-/inc/general__page_start.inc" -->
<title>Горішок ☼ Українська народна казка ☼ Народна творчість</title>
<meta name="Description" content="Українська народна казка Чернігівщини «Горішок» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Горішок.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Горішок <br><span class="article__headerDescription">Українська народна казка Чернігівщини</span></h1>
	<p>Колись давно жила собі удовиця і мала малого сина. Звали його Горішок, бо він любив гризти горіхи.</p>
	<p>Одного разу пішла удова з сином в ліс по гриби та по дрова. Назбирали вони грибів, наламала жінка в’язочку сушняку і хотіла ще трохи наламати. Посадила вона сина на в’язку і наказала нікуди не йти. А сама пішла дров шукати. Чекав він маму, чекав, стало йому страшно і хлопець побіг її шукати.</p>
	<p>Біг Горішок лісом і кликав маму. Але ішов він в зовсім інший бік. Вернулася мама до в’язочки, а сина нема. Хлопчик довго біг і прибіг до якоїсь хатинки. Там жив старий лісник з жінкою. Зайшов він у хату, а дід і почав питати, хто та звідки. Малий сказав, що загубився від мами. Дідусь пожалів хлопчика і залишив жити у себе. Хлопчик став для старих сином, бо дітей у них не було.</p>
	<p>Ріс Горішок в того діда і виріс великий та дужий. Дід давав йому рушницю і він ходив на полювання. Старий скрізь дозволяв йому ходити, тільки, тільки не наближатися до ставка, бо там люті змії.</p>
	<p>Та минуло хлопцеві шістнадцять, не послухав він старого і вирішив піти до ставка.</p>
	<p>Купається Горішок, розглядається, ніяких змій немає. Коли це надлетіли три дикі качки і сіли на воду. Він хотів стріляти, але спершу вирішив намилуватися ними. А качки підпливли до берега, вийшли з води і перетворилися на гарних дівчат. Купаються вони, а хлопець дивиться із-за верби. А тоді підкрався та й забрав плаття однієї з них.</p>
	<p>Дівчата вийшли з води, почали одягатися, перекинулися в качок та й полетіли. А одна дівчина зосталася. Хлопець вийшов із схованки і сказав їй, що віддасть одежу, якщо вона погодиться стати його дружиною. Дівчина й погодилася.</p>
	<p>Запропонувала йому молода дружина не повертатися до діда, а йти і шукати його матері. Хлопець залишив дідову рушницю під вербою і вони пішли.</p>
	<p>А дід, у якого він жив, був віщуном. Пішов він шукати хлопця і знайшов рушницю. Розлютився старий відьмак і послав зміїв в погоню за молодими. А хлопець з дівчиною все бігли та бігли. Почула дівчина, що позаду змії і перетворилася в криницю, а хлопця перетворила на ківш. Долетіли змії до криниці, напилися води та й вернулися назад.</p>
	<p>А молоді бігли і прибігли до того броду, де мама Горішка воду брала. От прийшла вона по воду, а вони попросили в неї напитися. Дала вона води та й запросила до хати. Дуже схожим був хлопець на її сина.</p>
	<p>А Горішок розповів свою історію. Скрикнула і обімліла жінка від радості, бо здогадалася, що це її син. Швидко й весілля справили. Та такий бенкет був, що дим аж до неба пішов.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>118 (4262). Горішок. СУС —, прирівн. до вар. 92. Записала Васильченко Тетяна Петрівна 2008 року. Устименко Ганна Федорівна (1967). Чернігівська область, Новгород-Сіверський район, Бахмач</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Чернігівщини/">Фольклор Чернігівщини</a></li>
	</ul>
</footer>
<!--#include virtual="/-/inc/general__page_end.inc" -->
