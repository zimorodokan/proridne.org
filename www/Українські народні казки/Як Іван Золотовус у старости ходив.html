<!--#include virtual="/-/inc/general__page_start.inc" -->
<title>Як Іван Золотовус у старости ходив ☼ Українська народна казка ☼ Народна творчість</title>
<meta name="Description" content="Українська народна казка Буковини «Як Іван Золотовус у старости ходив» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Як Іван Золотовус у старости ходив.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Як Іван Золотовус у старости ходив <br><span class="article__headerDescription">Українська народна казка Буковини</span></h1>
	<p>Служив Іван у пана. А пан був ще парубок. Служи він, служи і їдного разу каже: — Паничу, чо’ ви не женитеся? А пан каже:</p>
	<p>— Тут є в їдного царя дочка, та не хоче за мене піти.</p>
	<p>— Що ви дасте, як я її посватаю за вас?</p>
	<p>— Що схочеш, то дам. А що тобі дати?</p>
	<p>— Дайте мені коні з бричкою і зо п’ятсот рублів.</p>
	<p>Дав пан йому гроші і відправив з їздовим у дорогу. Їздовий і питає:</p>
	<p>— Іване, куди нам їхати?</p>
	<p>— Їдь до архієрея.</p>
	<p>Їдуть вони туди. Приїхали, Іван заходи і попросив архієрея, щоб він дав йому тих риз, що попи в церкві вбирають. Архієрей каже:</p>
	<p>— Я не можу тобі це дати, бо воно дуже дороге. Воно коштує п’ятдесят рублів.</p>
	<p>— Я дам сто, лиш дайте мені на час.</p>
	<p>Дав Іван архієреєви сто рублів. Той склав йому ризи, дав і каже:</p>
	<p>— Іди, лиш не кажи нікому, що це я тобі дав. Сіли вони з тим їздовим і їдуть. Питає він:</p>
	<p>— Куди їхати?</p>
	<p>— Вези мене до золотарів, де роблять ікони і хрести церковні. Приїжджають вони туди.</p>
	<p>— Що ви хочете? — питають їх. А Іван каже:</p>
	<p>— Позолотите мені бричку і всю упряж на конях. Вийшли золотарі, подивилися та й кажуть:</p>
	<p>— Це буде коштувати двадцять п’ять рублів золотом. Згодилися вони. Позолотили бричку та упряж. Вбирається Іван в ті ризи, сідає на золочену бричку. Почали їхати, а Іван каже:</p>
	<p>— Повертай до золотарів.</p>
	<p>Вернувся він до тих золотарів і викликає старшого надвір. Той виходи.</p>
	<p>— Що ви хочете? — питає.</p>
	<p>— Ви все файно позолотили. Позолотіть мені ще вуса.</p>
	<p>— То заходь і сідай на стілець.</p>
	<p>Сідає він на стілець. Той присунув до него з тим помазком і з тою позліткою і позолотив йому вуса. Їздовий питає:</p>
	<p>— А тепер куди їхати?</p>
	<p>— Їдьмо до царя.</p>
	<p>Приїхали вони в той город. Питають старшини:</p>
	<p>— Хто це їде? Хто ви?</p>
	<p>Іван махнув рукою: «Відійдіть». Виходить так ніби піп, такий у ризах, як і він, питає:</p>
	<p>— Хто ви такі? А він каже:</p>
	<p>— Я святий Іван Золотовус. Піп каже:</p>
	<p>— Дзвоніть по всіх соборах, по всьому городу. Дзвонять.</p>
	<p>Дійшло до царя, що приїхав Іван Золотовус. Їде він містом, а люди питають:</p>
	<p>— Куди ви їдете?</p>
	<p>— До царя дочку сватати. Господь прислав мене. Сказали цареви:</p>
	<p>— Іван Золотовус до вас їде. Дочку засватати хоче. Цар з царицею радяться:</p>
	<p>— Що робити? Будем віддавати за него дочку? А цариця каже:</p>
	<p>— Як за святого не дати? За кого ж дати?</p>
	<p>Під’їжджає він ближче. Виходять царські слуги і приймають його в подвір’я до царя. Привітався з ним цар та й питає:</p>
	<p>— Якого ж ви хочете від нас приданого? Чи землі, чи царства?</p>
	<p>— Мене господь прислав дочку вашу взяти, і завтра ми в раю. Погостувалися вони, погостувалися, а на другий день Іван каже:</p>
	<p>— Ми їдем, поки двері в раю відчинені. Цариця питає:</p>
	<p>— Що ви візьмете з собою? Що вам треба?</p>
	<p>— Не треба, каже нічого, лиш хай візьме одяг. Ніяких зейстрів, ніяких килимів — нічого.</p>
	<p>Стара дала таки їй торбинку золота. Каже:</p>
	<p>— Може, пригодиться в дорозі. А як ні, то комусь дасиш.</p>
	<p>Випровадив їх цар, і вони поїхали. Їдуть вони, а їздовий питає:</p>
	<p>— То як їхати? А Іван каже:</p>
	<p>— Помалу їдь, щоб ми до пана вночі приїхали. Приїжджають вони вночі до пана. Іван скочив з воза, постукав пану у вікно. Пан відчинив вікно, побачив його золоті вуса і вбрання та й каже:</p>
	<p>— Забирайся, щоб я тебе не видів. А Іван каже:</p>
	<p>— Я вам жінку привіз.</p>
	<p>— Іди, Іване, не гляди мені тюрми. Ти хоч’, щоб мене завтра забрали? Іван скидає то все з себе, кидає на бричку й каже:</p>
	<p>— Віднеси все архієреєви.</p>
	<p>Переночував Іван на возі, а тоді взяв цареву дочку за руку та й каже:</p>
	<p>— Йдім у рай.</p>
	<p>Та й повів її в ліс. Ходять вони лісом, ходять. А вона питає:</p>
	<p>— Де ж рай?</p>
	<p>— Оце і є рай, — каже Іван.</p>
	<p>А в тім лісі була старенна лісникова хата. Завів він її в ту хату та й жиє з нею. І жили вони там, доки стало тих грошей, що дала цариця в торбині. Він ходив у місто, набирав харчів та й приносив у ліс. Ходили вони собі серед природи і горя не знали.</p>
	<p>Як розходували всі гроші з калитки, жінка й каже:</p>
	<p>— Вже й на хліб нема грошей. Що будем робити, Іване?</p>
	<p>— Щось будем робити.</p>
	<p>Вона бере з себе дорогий шалок та й каже:</p>
	<p>— Іди до міста й продай. Та купиш хліба й до хліба.</p>
	<p>Пішов він у місто, витягає той шалок, бере на патик і йде містом. Багаті євреї побачили та й кажуть:</p>
	<p>— Іване, відки ти дістав таке? Продай нам.</p>
	<p>— Купіть, — каже.</p>
	<p>— А що ж воно коштує, Іване?</p>
	<p>— Дайте трояка, я, — каже, — не прийшов з вас шкіру дерти.</p>
	<p>Ті євреї збіглися. Той собі хоче шалок, той собі, бо то ж задурно. А він дав одному за трояка та й пішов.</p>
	<p>— А ви тут хоч ріжтеся, — каже.</p>
	<p>Накупив Іван цукру, хліба, щось до хліба взяв та й іде додому. Прийшов, а жінка подивилася та й каже:</p>
	<p>— Що ж ти так мало приніс?</p>
	<p>— Е, буду ще торгуватися.</p>
	<p>Пройшов тиждень, знов нема що їсти. Ще їден платок дає вона продати.</p>
	<p>— Оце, — каже, — продай, і більше нічого в мене немає. Лиш шлюбне лишилося.</p>
	<p>Пішов він і знов по дешевій ціні віддав, майже дурно. І знов купив там щось до хати. Приніс ті харчі, вигострив ножик і йде в ліс. Вирубує такий довгий кирлиґ, як чабани вівці пасуть. Приноси його додому, кладе в печі вогонь, зашмалюе, обстругує той кирлиґ. А їй каже:</p>
	<p>— Ти замастися і вбери на себе найгірше шмаття. Як я прийду з людьми, щоб ти виглядала дуже старою.</p>
	<p>Сам бере той кирлиґ на плечі і йде в місто. Приходи, а ті самі євреї, що в него майже задурно брали дорогі речі, питають:</p>
	<p>— Іване, що ви несете на плечах? А він каже:</p>
	<p>— Муцувайло.</p>
	<p>— А що воно таке? — купці питають.</p>
	<p>— Ото означає, що вибити цим добре жінку, то зробиться з неї царева дочка. Щоб яка гидка була, то файна зробиться.</p>
	<p>— А кілко то коштує?</p>
	<p>— П’ять тисяч.</p>
	<p>— За що ж тут давати такі гроші?</p>
	<p>— Ідіть до мене, я вам покажу на факті.</p>
	<p>Вони беруть п’ять тисяч, запрягають коней і їдуть з ним у ліс, де він жиє. Приїжджають, сідають на лавку. Він вводить свою жінку і каже:</p>
	<p>— Видите? А тепер сидіть тут і побачите, що я зараз введу. Побачите, яку я з неї тим муцувайлом зроблю.</p>
	<p>Бере він її за руку і веде до сіней. Двері закриває, а купці зосталися в хаті. А їй каже:</p>
	<p>— Вмивайся, підготовляйся і лиш кричи: «Ой!»</p>
	<p>Чіпляє Іван на стіну старий кожух, що від лісника лишився, і б’є той кожух. Кілко раз удари, а вона все крикне: «Ой!» Він б’є кожух, а вона збирається. Зібралася, як треба. Тоді він бере її за руку, бере то муцувайло і вводи її до хати.</p>
	<p>— Що це ви, Іване, зробили, що така красива у вас жінка?</p>
	<p>— Муцувайло переробляє, з поганих файні роби.</p>
	<p>Купили купці те муцувайло за п’ять тисяч, їдуть додому і радяться дорогою. Той каже:</p>
	<p>— Я перше свою жінку перероблю на файну. А другий каже:</p>
	<p>— Я свою.</p>
	<p>Але той, що на коні, каже:</p>
	<p>— Мої ж таки коні. Я перше буду свою переробляти. Приїхали вони додому. Той, що взяв муцувайло, каже своїй жінці:</p>
	<p>— Виходь до сіней. Я тебе буду переробляти муцувайлом, і будеш така красива, як царева дочка.</p>
	<p>Вивів він її в сіни і зачав бити. Жінка кричить, діти в хаті плачуть, а він б’є. Вона кричить:</p>
	<p>— Не хочу бути як царівна, лиши мене!</p>
	<p>А він же тілко грошей дав! Хоче, щоб жінка була файна. Бив він, бив і вбив жінку. Цей лиш свою добиває, а другий прибіг:</p>
	<p>— Давай муцувайло, най я перероблю свою.</p>
	<p>І так всі три свої жінки «переробляли», доки не повбивали.</p>
	<p>Пішли вони в ліс глядіти Івана, щоб і його «переробити» тим муцувайлом. А в лісі вже нікого нема, тілко хата пуста. Іван пішов з жінкою далі.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Кулішівка, Сокирянського району, Чернівецької області 5 серпня 1984 року Бендус Семен Микитович (1908 року народження)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Буковини/">Фольклор Буковини</a></li>
	</ul>
</footer>
<!--#include virtual="/-/inc/general__page_end.inc" -->
