<!--#include virtual="/-/inc/general__page_start.inc" -->
<title>Морквина ☼ Українська народна казка ☼ Народна творчість</title>
<meta name="Description" content="Українська народна казка Подніпров’я (Наддніпрянщини) «Морквина» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Морквина.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Морквина <br><span class="article__headerDescription">Українська народна казка Подніпров’я (Наддніпрянщини)</span></h1>
	<p>Посадив заєць моркву, усе літо доглядав за нею, поливав. Виросла вона велика. Настала осінь. Прийшов заєць збирати врожай. Тягнув-тягнув, смикав-смикав — нічого не виходить. Міцно сидить морква в землі. Проходила мимо коза, побачила зайця й запитує:</p>
	<p>— Ти що це робиш?</p>
	<p>— Посадив я моркву, — відповідає заєць, — але не можу її витягнути.</p>
	<p>— Велика, напевно, морква, смачна, — говорить коза, — давай я допоможу тобі її вирвати, разом і з׳їмо.</p>
	<p>— Ні, козо, — відповідає заєць, — ти он яка велика, а морква дуже маленька. Ти з׳їси усю, мені нічого не залишиться. Краще я сам як-небудь упораюся.</p>
	<p>Пішла Коза, а Заєць далі смикає. Ішла корова, зупинилася й запитує:</p>
	<p>— Ти що це тут копаєшся?</p>
	<p>— Посадив я моркву, а витягнути не можу.</p>
	<p>Підійшла корова ближче, подивилася.</p>
	<p>— Одному тобі не впоратися, давай разом вирвемо, разом і з׳їмо!</p>
	<p>— Ти така велика: з׳їси усю моркву, а мені не дістанеться. Я і козу прогнав, і ти, корово, йди.</p>
	<p>Пішла корова, а заєць посмикав-посмикав морквину і сів під кущем. Відпочиває. Бродив ведмідь у пошуках смачного, побачив зайця.</p>
	<p>— Ти чого це невеселий сидиш? — запитує.</p>
	<p>— Виросла в мене морква, а я не можу її витягнути.</p>
	<p>— Як я люблю моркву! — говорить ведмідь. — Давай я її вирву, для мене це дрібниця. Буде нам на обід.</p>
	<p>— Ні, — відповідає заєць, — ти великий, тобі багато моркви треба. З׳їси всю, і сам не наїсися, і я голодним залишуся. Я і козу прогнав, і корову, і ти, ведмедю, іди.</p>
	<p>Пішов ведмідь, а заєць знову морквину рве. Пробігала лисиця.</p>
	<p>— Що це ти тут робиш? — запитує.</p>
	<p>— Посадив я моркву, і вона така велика виросла, що я не можу її витягти, — відповідає заєць.</p>
	<p>— Одному важко, звичайно. Треба, щоб хто-небудь допоміг.</p>
	<p>— І коза хотіла допомогти, і корова, і ведмідь, та я усіх їх прогнав. Витягнуть вони мою моркву і самі ж її з׳їдять, мені нічого не залишиться. Вони великі, а морква — маленька.</p>
	<p>— Давай я тобі допоможу, — говорить лисиця. — Я моркви не їм, усе тобі одному дістанеться.</p>
	<p>Зрадів заєць, узялися вони вдвох з лисицею й витягли моркву. Сів заєць, їсть. А лисиця згорнулася під кущем, хвостом укрилася, лежить відпочиває. З׳їв заєць моркву, лисиця його й запитує:</p>
	<p>— Ну як, зайцю, смачна морква?</p>
	<p>— Ох і смачна, лисице.</p>
	<p>— Ти всю з׳їв?</p>
	<p>— Усю.</p>
	<p>— А тепер я тебе з׳їм, — сказала лисиця і з׳їла зайця.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>204 (5397). Морквина. СУС —. Записано 2008 року. Кулик Валентина Артемівна (1930). Черкаська область, Чорнобаївський район, Веселий Хутір</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Наддніпрянщини/">Фольклор Подніпров’я (Наддніпрянщини)</a></li>
	</ul>
</footer>
<!--#include virtual="/-/inc/general__page_end.inc" -->
