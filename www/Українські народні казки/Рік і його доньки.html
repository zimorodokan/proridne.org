<!--#include virtual="/-/inc/general__page_start.inc" -->
<title>Рік і його доньки ☼ Українська народна казка ☼ Народна творчість</title>
<meta name="Description" content="Українська народна казка Подніпров’я (Наддніпрянщини) «Рік і його доньки» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Рік і його доньки.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Рік і його доньки <br><span class="article__headerDescription">Українська народна казка Подніпров’я (Наддніпрянщини)</span></h1>
	<p>Колись дуже давно жив у великому прекрасному палаці Рік. І було в нього чотири доньки: Весна, Літо, Осінь і Зима.</p>
	<p>Виросли доньки красивими та розумними. Зібрав їх якось батько й сказав:</p>
	<p>— Настав час вам долю свою шукати.</p>
	<p>— Ти проганяєш нас, тату? — запитала Зима.</p>
	<p>— Ні, ви підете, коли самі захочете. Але пам’ятайте: зустрітися разом ви зможете тільки на мій день народження.</p>
	<p>Розійшлися доньки, а тато чекав їх з нетерпінням. Цікаво йому було знати, як склалася доля його дочок. Розпалив багаття, щоб доньки швидше знайшли дорогу додому. Прийшли вони, але не самі — у кожної по три сини.</p>
	<p>— Я хочу познайомити тебе, тату, з моїми синами — обізвалася Весна — Це Березень, Квітень і Травень. Коли я прийшла, люди раділи мені. З народженням мого першого сина пробудилася земля. А як раділи люди, коли з’явився Квітень! Він застелив землю зеленим килимом, подарував маленькі, тендітні, білі підсніжники й одягнув дерева в зелене листячко. А Травень на деревах і кущах засвітив квіточки-ліхтарики.</p>
	<p>— А тепер, діти мої, принесіть подарунок для дідуся — звернулася Весна до своїх синів.</p>
	<p>І три красені-сини уквітчали зелену ялинку, що росла біля палацу, довгою гірляндою різнокольорових дрібненьких квіточок.</p>
	<p>А донька Літо аж підстрибнула від бажання розповісти про себе.</p>
	<p>— Я також маю трьох синів: Червень, Липень, Серпень. Якби ви тільки знали, як раділи нам дорослі і малі. Ми зігрівали їх лагідним сонечком, пестили теплою водичкою в річках та озерах, годували ягодами, фруктами та овочами. А тобі в подарунок принесли яблука, груші, сунички.</p>
	<p>І три сини ці літні дари розвісили на кожній гілці ялинки.</p>
	<p>— Я вдячний тобі, Літо, що не марнувала часу, — мовив він.</p>
	<p>— Настала моя черга, — сказала золотокоса донька Осінь, — мої сини — Вересень, Жовтень та Листопад, хоч інколи й були вередливими, плаксивими, вітряними, але завжди залишалися щедрими. Мої сини дарували людям горіхи й гриби. А ще вони допомогли мені позолотити дерева й кущі, бо мають неабиякі таланти.</p>
	<p>Вересень піднявся й почепив на ялинку гриби. Жовтень прикрасив ялинку золотими листочками, а Листопад подарував кетяги червоної калини. Найстарша донька Зима сиділа зі своїми синами похмура та сердита.</p>
	<p>— Чому ж ти, Зимонько, сумна та невесела? — запитав цар Рік.</p>
	<p>— Дивлюсь я на своїх сестер, батьку, радію за них, що люди їх люблять і поважають. А коли я прийшла, то всі сховалися: люди — по домівках, звірі та птахи — по норах та дуплах. А я їм усе срібло своє віддала. Вкрила ним і ліс, і поля, і річки. Дуже складно наплести стільки сніжинок. Але сини мої працювали і вдень, і вночі. Мій старший син Грудень повіяв холодним вітром і пригнав сніжні хмари. Середній син Січень віяв морозцем, а менший Лютий укрив річки прозорою, як дзеркало, кригою. Але все це не дуже сподобалося людям.</p>
	<p>— Не переживай, доню. Я тобі допоможу і люди полюблять тебе. Подивися на цю красуню ялинку. Візьми її і подаруй людям.</p>
	<p>Зима підійшла до ялинки, махнула своїм срібним рукавом і на ній з’явилися сніжинки й дрібний дощик. А місяць, який спостерігав за батьком Роком, і цією родиною, зняв з неба найяскравішу найбільшу зірку та причепив її на верхівку деревця. Тоді дідусь покликав своїх онуків у палац і дістав зі старої скрині ковзани, санчата та лижі.</p>
	<p>— Подаруй, Зимонько, це все дітлахам і вони радітимуть приходу кожного твого сина.</p>
	<p>Весело відсвяткували всі день народження Року. Відтоді сестри зі своїми синами приходять до людей по черзі, а люди з нетерпінням чекають кожну з доньок Року. Бо всі вони по-своєму прекрасні.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>84 (5557). Рік і його доньки. СУС —, новотвір. Записано 2008 року. Панченко Уляна Йосипівна (1947). Черкаська область, Чигиринський район, Топилівка</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Наддніпрянщини/">Фольклор Подніпров’я (Наддніпрянщини)</a></li>
	</ul>
</footer>
<!--#include virtual="/-/inc/general__page_end.inc" -->
