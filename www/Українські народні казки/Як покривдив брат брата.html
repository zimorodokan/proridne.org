<!--#include virtual="/-/inc/general__page_start.inc" -->
<title>Як покривдив брат брата ☼ Українська народна казка ☼ Народна творчість</title>
<meta name="Description" content="Українська народна казка Буковини «Як покривдив брат брата» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Як покривдив брат брата.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Як покривдив брат брата <br><span class="article__headerDescription">Українська народна казка Буковини</span></h1>
	<p>Було два брати — їден багач, а другий бідний. У бідного було багато дітей, і він не мав чим їх годувати. Пішов до багатого брата і каже йому: — Позич мені пуд пшениці, бо нема чим годувати діти.</p>
	<p>А багач каже:</p>
	<p>— Дай вийму тобі око, то дам пуд муки.</p>
	<p>Не було що бідному робити. Виймив багач йому око і дав пуд муки. Нагодував бідний дітей, а як кінчилась мука, подумав: «Піду я ще раз до брата. Може, він подобріє і дасть мені ще муки». Прийшов до багача та й каже:</p>
	<p>— Брате, дай мені ще муки. Хоч пуд.</p>
	<p>— Нє, не дам. Я б тобі позичив, але чим ти віддасиш? Давай вийму тобі ще й друге око, то дам пуд муки.</p>
	<p>Не мав що робити бідняк, дав і друге око. Взяв пуд муки, та й повів його багатий брат додому. І став бідний брат темний. Але скоро й та мука кінчилася. Каже темний:</p>
	<p>— Ведіть мене в город і кладіть на мості. Я буду просити, а люди будуть іти на базар і давати мені.</p>
	<p>Жінка так і зробила — посадила його на мості. Розказує він про свою біду, про те, як рідний брат йому очі виймив, і дають йому люди. Назбирав трохи копійок, купила жінка для дітей їсти і пішла додому. А ввечері хтіла йти за чоловіком. Але такий дощ пішов, що жінка не мала як іти. Сидить він на мості до вечора. І чує: хтось іде. То був якийсь чужий чоловік.</p>
	<p>— Заведи мене десь у закрите місце, щоб мене дощ не мочив, — попросив темний.</p>
	<p>Завів той чоловік його в старий млин. Завів і лишив там. На ніч сліпий забрався у кіш, де зерно сиплеться. Ляг там і лежить. А о дванадцятій годині ночі збираються в той млин чорти. Старший чорт питає всіх, що хто бачив і що хто чув. Їден чорт каже:</p>
	<p>— Я таке зробив: підтроюдив брата-багача, щоб виймив бідному братови очі.</p>
	<p>А старший чорт каже:</p>
	<p>— Це пусте. В такому-то лісі є керниця. Як сліпий умиється три рази в тій керници, то буде знов бачити.</p>
	<p>А сліпий чує це. Другий чорт каже:</p>
	<p>— А я в їдному селі заткав ізвор, де вода витікала. Керниця висохла, і люди страждають без води.</p>
	<p>— Добре зробив, — каже старший чорт. — Але як хто вийме ту вовну, що ти запхав, то знов буде вода.</p>
	<p>А сліпий усе чує. Третій чорт каже:</p>
	<p>— Є багач, який не знає, що робити з золотом. Він закопав його, а я взяв то золото і закопав у другім місці. Той багач скоро помре, бо не зможе пережити, що золото пропало.</p>
	<p>І розказав чорт, де він заховав золото. А. сліпий усе чує. Чорти щезли. Сліпий почув, що настав ранок і ходять люди, вийшов з млина і кричить:</p>
	<p>— Ведіть мене на міст.</p>
	<p>Найшовся чоловік, завів його на той міст, і сидить він далі. А жінка прийшла і найшла його там. Сліпий каже:</p>
	<p>— Бери мене додому.</p>
	<p>Жінка взяла його додому, а він їй:</p>
	<p>— Іди в ліс до скали. Під скалою є ізвор. Набери мені тої води і принеси додому.</p>
	<p>Вона пішла і принесла води з того ізвору. Чоловік умився тою водою три рази і став бачити. Як побачив на очі, тоді й каже жінці:</p>
	<p>— Чорти говорили, що у нас був великий багач. Сховав він своє золото під горіхом, а чорти переховали в друге місце. Чоловік той помер, а золото осталося. Я піду і викопаю його.</p>
	<p>Пішов він туди, викопав то золото, і так того золота було багато, що він не годен був усе забрати. Прийшов додому і каже жінці:</p>
	<p>— Давай візьмемо два мішки, бо сам я то золото не заберу. Пішли вони туди і насилу то золото принесли. Заховали його, і каже чоловік жінці:</p>
	<p>— Нікому не кажи про це. Пішов у село та й каже людям:</p>
	<p>— Я пустю вам воду.</p>
	<p>Поліз він туди, витягнув вовну, і потекла вода. Люди почали йому все давати: хто теля, хто порося, хто вівцю, бо всі знали, що він бідний. Їден багач навіть подарував йому корову.</p>
	<p>Збудував він собі помаленьку двоповерховий дім, купив коні, бричку. І почав лучче жити, ніж його брат-багач. Приходи брат до него і питає:</p>
	<p>— Як це зробилося, що ти знов став бачити і такий багатий став? А він бере та й каже, як було. Як жінка повела його на міст і як він просив. Розказав, що з ним було у млині, як він підслухав розмову чортів. Послухав багач та й каже:</p>
	<p>— Знаєш що? Вийми мені очі та й веди мене на той міст. А на вечір приходи до мосту і заведи мене в той млин.</p>
	<p>Брат так і зробив: виймив йому очі, завів на міст, а ввечері завів у млин і сказав, щоб сліпий сховався у кіш. -...То почуєш, що будуть казати чорти. Зібралися чорти і говорять:</p>
	<p>— Хто тоді був у млині? Хтось почув нашу розмову, бо керницю відоткали, сліпий став бачити, а багачеве золото хтось викопав і забрав. Треба глядіти в млині. Може, й тепер нас хтось підслухує.</p>
	<p>Пошукали чорти і найшли багача в коші. Витягли його та й убили. Розіклали вогонь і спалили його. Так багач пропав, а бідний брат жив собі в добрі до самої смерти.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Вашківці, Сокирянського району, Чернівецької області 19 липня 1979 року Скаженюк Дьордій Степанович (1907)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Буковини/">Фольклор Буковини</a></li>
		<li><a href="/Українська міфологія/Чорт.html">Чорт в українській міфології</a></li>
	</ul>
</footer>
<!--#include virtual="/-/inc/general__page_end.inc" -->
