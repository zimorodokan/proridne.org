<!--#include virtual="/-/inc/general__page_start.inc" -->
<title>Золотий Дунай ☼ Українська народна казка ☼ Народна творчість</title>
<meta name="Description" content="Українська народна казка Закарпаття «Золотий Дунай» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Золотий Дунай.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Золотий Дунай <br><span class="article__headerDescription">Українська народна казка Закарпаття</span></h1>
	<p>У давні часи мучився народ, бідовав. Пани що хотіли, то й робили із народом. Котра була файна жіночка, то була їх. А люди як ґаздовали, так і жили.</p>
	<p>А в єдного чоловіка, єдного кметя, що робив у панів, була дівочка Аня. Вона дуже любила танцьовати. І любила дітей. Виросла та дівочка, їй було вже п’ятнадцять-шістнадцять років. А пан, котрий був над ними старший, хотів, щоби вона з ним на кочії возилася, щоби вона була його. Айбо вона то не дозволяла.</p>
	<p>А в того пана був один син. І той би був дуже хотів дівочку Аню. І старий її карав, а син їй помагав. А коли Ані було вісімнадцять років, прийшли з кочією та забрали її силою. І повезли її до Золотого Дунаю. А там красні тополі, коло Золотого Дунаю, там ходили й гуляли великі й багаті пани, і був на Золотому Дунаї острів, там дуже красні співи були, і була там царицею дівочка-русалочка.</p>
	<p>І ніхто з того острова не міг виїхати й не міг приїхати до нього, бо там ходили підводні човни.</p>
	<p>І привіз її пан до Золотого Дунаю, і набрав з собою сильних напитків. А дівочка думає собі: «Що робити?» І сказала вона:</p>
	<p>— Свою красу, любов і всю радість свою віддаю Дунаю.</p>
	<p>І повний погар бухнула старому панови в очі. І скочила в Дунай, і попливла, і щастя її було, що вона віддала себе Дунаю. Її ті підводні дівчата на підводних човнах вхопили та винесли на острів.</p>
	<p>А пан з розбитими очима приїхав додому. І звідав його син, де є дівочка Аня.</p>
	<p>— Не є її, — сказав батько синови.</p>
	<p>І пішов старий у лікарню, а на другий день син оголосив, що заступає все хазяйство. Одкрив він усе, що було.</p>
	<p>— їжте, пийте-гуляйте.</p>
	<p>То для народу чудо було, що такий добрий молодий пан. А тоді викликав він того, що був з його вітцем на кочії.</p>
	<p>— Де є Аня? — звідав він його. — Де є? Витяг пістолет.</p>
	<p>— Де? Кажи!</p>
	<p>— ...Пішла в Дунай.</p>
	<p>Пішов він на другий день до Дунаю, промовляє:</p>
	<p>Звідти гора, а звідти другая.</p>
	<p>Межи тими гороньками ясная зоря.</p>
	<p>Я собі думав, що зоря зойшла,</p>
	<p>А то моя мила Аня в Дунай пішла.</p>
	<p>А я за нею, як за зорею,</p>
	<p>Чистим полем, сивим конем аж до Дунаю. Прийшов туди, дивиться в Дунай — не є її. А Аня виділа з острова, що він там, і викликає підводний човен.</p>
	<p>— Привезіть його сюди. Підплив човен до берега.</p>
	<p>— Сідайте.</p>
	<p>Взяли його на той підводний човен і висадили там, де вона була. А як його мамі дати знати, що він там? Тоді звідається Аня цариці русалок. Цариця писнула, і прилетів голуб. Написали цидулку, поніс її голуб і передав мамі. Прочитала вона: «Через тиждень ми прийдеме додому».</p>
	<p>І в тиждень вони обоє приїхали додому, на своє місце. І він пустив народ на волю й то своє хазяйство роздав бідним. А собі лишив стільки, щоб міг з сім’єю прожити. І побралися вони обоє, і щасливо жили. І як вони двоїчко побралися, то й наша ця казочка кончилася.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Вучкове, Міжгірського району, Закарпатської області 31 липня 2002 року Юрик Дмитро Іванович (1911 року народження)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Закарпаття/">Фольклор Закарпаття</a></li>
	</ul>
</footer>
<!--#include virtual="/-/inc/general__page_end.inc" -->
