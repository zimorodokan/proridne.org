<!--#include virtual="/-/inc/general__page_start.inc" -->
<title>Про мудрого діда ☼ Українська народна казка ☼ Народна творчість</title>
<meta name="Description" content="Українська народна казка Закарпаття «Про мудрого діда» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Про мудрого діда.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Про мудрого діда <br><span class="article__headerDescription">Українська народна казка Закарпаття</span></h1>
	<p>Було що не було, жив один заможний селянин. Він мав трьох синів. Дав їх вивчити на панів: старшого за попа, середущого за адвоката, молодшого за дохтора.</p>
	<p>Сини доки вчилися і получали гроші від нянька, любили його і честували, а як школу закінчили і дістали добру службу, забули за того, хто їх родив і людьми зробив...</p>
	<p>Чоловіку жаль було, коли думав про своїх синів... Но що чинити? Так уже сей світ устроєний...</p>
	<p>Роки минали. Постарівся селянин, став сивим дідом, але хліб мусив своїми руками заробляти, помалу ґаздувати на своєму маєтку.</p>
	<p>Раз він орав волами на своїм полі. Ніхто не водив худобу, і воли не слухали і тікали хоч куди... Дідо дуже змучився з ними.</p>
	<p>Попри дідове поле вела державна дорога і тією дорогою проходила царська кочіга.</p>
	<p>Цар втямив старого селянина і зупинив коней. Кочіш став, і дідо як раз з плугом приближався до дороги.</p>
	<p>— Дідику, чому ти так мучишся з биками, — зазвідав цар. — Хіба у тебе нема дітей, аби водили худобу?</p>
	<p>— Нема вже у мене таких дітей. Мої діти вже сидять на стільцях — великими панами поставали...</p>
	<p>— Якими панами? Якщо пани, та могли би тебе спомогти...</p>
	<p>— Ей, панами, та ще якими!.. Один — розбійник, другий — обманщик, а третій — жебрак.</p>
	<p>Цар зачудувався:</p>
	<p>— Діду, що ото за пани?</p>
	<p>— Коби я знав, з ким говорю, я би пояснив.</p>
	<p>— З ким?.. З царем.</p>
	<p>— Ну, відпровадьте слугу та вповім вам тайну...</p>
	<p>— Розбійник — дохтор, бо він ріже людей, не шкодуючи і не має серця: обманщик — адвокат, бо він прийме кожне діло, хоч добре знає, що з того нічого не вийде, що на суді те діло буде програне... Значить, він обманює людей, лиш, аби тисячі загарбати... Жебрак — піп, бо все жебрає, все дранчить, все реве, що бідно живе...</p>
	<p>Цареві дуже полюбилася дідова тайна. Посяг в кишеню і вийняв сто срібних:</p>
	<p>— Діду, за мудрі слова тут маєш сто срібних, айбо свою тайну нікому не вповіж, доки не увидиш мою голову сто раз.</p>
	<p>А царська голова була на кожному срібному, і дідо нараз увидів її сто раз...</p>
	<p>Цар відклонився, сів у кочігу і пішов своєю дорогою. Як був дома, скликав на вечерю всіх своїх міністрів і при гостині сказав:</p>
	<p>— Панове! Котрий з вас відгадає мою загадку, того я назначу старшим міністром (старший міністр якраз вмер)... Жили три пани: перший — розбійник, другий — обманщик, третій — жебрак... Що за пани?</p>
	<p>Міністри думали — думали, і не могли додумати.</p>
	<p>— Але сю загадку відгадайте до завтра до вечора...</p>
	<p>А один міністр був хитрий. Пішов в царський хлів і зазвідав слугу:</p>
	<p>— Куди ви вчора з царем гуляли на кочізі?</p>
	<p>— Туди і туди.</p>
	<p>— З ким стрічалися?</p>
	<p>— З сивим дідом, що орав на полі. Цар з тим дідом щось говорили...</p>
	<p>— Що говорили?</p>
	<p>— Я не чув, бо мене пресвітлий цар загнав коней напоїти.</p>
	<p>— Ну, добре...</p>
	<p>І міністр наказав своєму кочішові нараз запрягти коні.</p>
	<p>Кочіш запряг, міністр заліз в кочігу, і поспішили тією дорогою. Ідуть, ідуть. Раз видить міністр старого чоловіка, що орав поле.</p>

	<figure class="illustration">
		<img class="illustration__image" loading="lazy" decoding="async" src="/Український фольклор Книги/Петро Лінтур ☼ Зачаровані казкою/ілюстрації/Петро Лінтур ☼ Зачаровані казкою ☼ Про мудрого діда — 01.png" alt="ПРО МУДРОГО ДІДА — Українська народна казка Закарпаття" title="ПРО МУДРОГО ДІДА — Українська народна казка Закарпаття">
		<figcaption class="illustration__caption">ПРО МУДРОГО ДІДА — Українська народна казка Закарпаття</figcaption>
	</figure>

	<p>Міністр зліз з кочіги і прямо до діда:</p>
	<p>— Добрий вечір, дідику.</p>
	<p>— Добрий вечір.</p>
	<p>— Дідику, чи ото ви мали бесіду з пресвітлим царем?</p>
	<p>— Гм... я вас, пане, не знаю. Хто ви?</p>
	<p>— Я царський міністр.</p>
	<p>— Так... Я мав бесіду з царем на сім місці.</p>
	<p>— Дідику, якщо ви мені вповісте те, що ви сказали цареві, — я вас щедро нагороджу.</p>
	<p>— Я вам вповім, але... зробім контракт.</p>
	<p>Міністр написав контракт: обіцяв дідові поставити красну хижу і приклав печать.</p>
	<p>— Та пресвітлий цар звідав мене, чому я сам мучуся з биками і ніхто мені не допомагає? Чому діти не допомагають. «Нема у мене, — говорю, — таких дітей. Мої діти уже сидять на стільцях великими панами: один — розбійник, другий — обманщик, третій — жебрак». Цар зазвідав: «Що ото за пани?». Я пояснюю: «Розбійник — дохтор, бо він ріже людей і не шкодує; обманщик — адвокат, бо він прийме кожне діло, хоч добре знає, що на суді ото діло буде програне; жебрак — піп, бо все дранчить від народа і все реве, що мало має»...</p>
	<p>Міністр вислухав діда до кінця, потім передав йому контракт і гроші:</p>
	<p>— Через пару днів почнемо строїти для вас хижу, якщо се буде правда...</p>
	<p>З тим міністр відклонився від діда і вернувся в город. Вечір всі зібралися у царя.</p>
	<p>— Ну, чи відгадали ви загадку мою? Хто був розбійник, хто обманщик і хто жебрак?</p>
	<p>Один з міністрів підняв руку:</p>
	<p>— Я відгадав...</p>
	<p>— Ну, скажи...</p>
	<p>— Розбійник — дохтор, бо ріже челядь не шкодуючи; обманщик — адвокат, бо береться доказувати всяку неправду; жебрак — піп, бо все нарікає, що мало має...</p>
	<p>Цар зачудувався:</p>
	<p>— Правда, правда... ти відгадав. Від нинішнього дня будеш старший міністр.</p>
	<p>По вечері розійшлися. Цар ліг спати, айбо не може заснути, все думає: «Як міг здогадатися?.. То лиш дідо йому вловів».</p>
	<p>І на зорях сів у кочігу і гайда на поле, до діда.</p>
	<p>— Діду, я тобі дав розказ — нікому не говорити про нашу бесіду, доки сто раз не увидиш мою голову...</p>
	<p>— Пресвітлий царю, я ваш розказ сповнив: доки я вашу голову сто раз не видів, я нікому не говорив.</p>
	<p>— Та де і коли ти міг сто раз видіти мою голову?</p>
	<p>— Де? — і дідо сягнув у кишеню і вийняв золотий.</p>
	<p>— Чи ваша тут голова?</p>
	<p>— Моя...</p>
	<p>Вийняв другий:</p>
	<p>— А тут чи ваша?</p>
	<p>— Моя.</p>
	<p>І так показав цареві сто «голов».</p>
	<p>— Видите, пресвітлий царю, я додержав своє слово. Цар засміявся, а далі каже:</p>
	<p>— Збирайся, діду, зі мною.</p>
	<p>— А воли де діну? Як таке діло, пришліть за мною завтра. І на другий день цар прислав за дідом кочігу. Привезли діда в палати, і цар знов скликав міністрів.</p>
	<p>Посідали довкола стола. Цар сів в середину, по лівій стороні — міністр, по правій — дідо... Цар вдарив міністра в плече і говорить:</p>
	<p>— Давай далі — вдар свого сусіда і так далі.</p>
	<p>Дідові приходилося вдарити царя, але дідо встав і заявив:</p>
	<p>— Гоп! Далі не б’ємо, бо тут голова нашій державі. Міністри лиш пооглядалися:</p>
	<p>— Видите, се — розум! Невчений, а закон знає... Дідо має розум природжений. — Цар зазвідав:</p>
	<p>— Ну, чим нагородимо нашого старого гостя?</p>
	<p>— Я йому поставлю красну хижу, — сказав старший міністр, — поставлю поруч з своїм палацом, аби ми жили сусідами і аби нас доброму научав...</p>
	<p>І дідові поставили красний дім. І баба перейшла до нього. І там жили собі до смерті. А може, і тепер живуть. Кипів горнець, і сій казці кінець. А я сів на стілець.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p>Про мудрого діда. «Сравнительный указатель сюжетов: Восточнославянская сказка / Сост. Л. Бараг, И. Березовский, К. Кабашников, Н. Новиков. — Л.: Наука, 1979.» — 921А+ 921В *+921 F*. Друкується вперше. Варіанти: Королович — «Три золоті слова: Закарпатські казки Василя Короловича / Запис текстів та впорядкування П. Лінтура. — Ужгород: Карпати, 1968.», с. 226 — 228; Холод — Архів П. В. Лінтура.; Грига — Архів П. В. Лінтура.</p>
			<p><a href="/Український фольклор Книги/Петро Лінтур ☼ Зачаровані казкою/">Зачаровані казкою: Українські народні казки Закарпаття в записах П. В. Лінтура</a> [Упорядники І. М. Сенька та В. В. Лінтур; вступна стаття, примітки та словник І. М. Сенька; післямова П. В. Лінтура; Редколегія: В. І. Данканич, О. І. Дей, П. К. Добрянський та ін.; Художник М. М. Дем’ян]. — Ужгород: Карпати, 1984. — 528 с, іл. (Бібліотека «Карпати»).</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Закарпаття/">Фольклор Закарпаття</a></li>
	</ul>
</footer>
<!--#include virtual="/-/inc/general__page_end.inc" -->
