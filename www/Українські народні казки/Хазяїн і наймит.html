<!--#include virtual="/-/inc/general__page_start.inc" -->
<title>Хазяїн і наймит ☼ Українська народна казка ☼ Народна творчість</title>
<meta name="Description" content="Українська народна казка Покуття «Хазяїн і наймит» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Хазяїн і наймит.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Хазяїн і наймит <br><span class="article__headerDescription">Українська народна казка Покуття</span></h1>
	<p>Ходив бідний сирота селом, шукав собі служби. Прийшов до одного чоловіка та й каже: — Хочу наймитися. А хазяїн йому:</p>
	<p>— Мені треба наймита, але би ти робив лиш за харчі.</p>
	<p>Пішов він далі, бо за одну їжу не хоче робити. Надходить другий і питає у цего самого вуйка служби. А вуйко знов:</p>
	<p>— Можеш служити, але маєш у мене робити лиш за їжу. А він йому:</p>
	<p>— Я буду в вас служити цілий рік за харчі, а як буду відходити, би вас раз ударив у писок.</p>
	<p>Вуйко погодився.</p>
	<p>Робить наймит так, якби він сам тут ґазда був. Ґазда його так не примушує до роботи. Він сам робить ліпше, як той-таки ґазда. Пройшло літо, приходить і зима. Каже наймит:</p>
	<p>— Я йду до двора щось заробити.</p>
	<p>Пішов так, як ниньки, та й там щось робив. А в пана мають завтра молотити. Наймит сідає на столець і шиє з двох пілок верені мішок. Зшив він сей мішок, переспав, рано обійшов усю худобу в ґазди, узяв той мішок і сокиру. Пішов у ліс, зрубав два дуби, заніс до коваля, і той укував йому з тих дубів ціп.</p>
	<p>Сей приходить з тим ціпом д’тим молотникам, а вони вздріли той ціп та й усі врозліт, все тікає. Він бере собі той ціп і молотить середину стирти. Змолотив, приніс млинок, намлинкував собі пшениці, зібрав у мішок і приніс до вуйка. Та й каже:</p>
	<p>— Адіть, вуйку, я осе заробив ниньки. А вуйко в страхах був.</p>
	<p>Іде до пана радитися, як би його, того наймита, збутися. А пан каже:</p>
	<p>— Присилай його до мене на роботу. В мене є такі бики, що дуже б’ють. Я пущу їх на него, і вони його вб’ють.</p>
	<p>Панські наймити пустили на него такого бика, що дуже б’є і може людину вбити. Бик на него кинувся, а сей наймит пригнувся і схопив бика за передні ноги. Задніми ногами той бик іде, а передні наймит несе на плечах. І несе того бика до вуйка.</p>
	<p>— От, вуйку, маєм бика.</p>
	<p>А той вуйко ні живий, ні мертвий — боїться наймита. Іде знов до пана.</p>
	<p>— Що би з ним зробити, з сим наймитом?</p>
	<p>— В нас, — каже пан, — є такі кнури. Най він приходить. Ми скажемо, аби він вичищав з-під тих кнурів, і вони з’їдять його, того наймита.</p>
	<p>Прийшов він до тих кнурів, кнури до него, а наймит не боїться їх. Ногою кнура торкнув, як паця мале, і кнур впав.</p>
	<p>Приходить наймит додому, а його ґазда знов іде до пана. І знов з паном радяться. Пан каже:</p>
	<p>— Най він приходить до мене на роботу. Ми пустим на него хорти, та й ті хорти його розірвуть.</p>
	<p>Прийшов він до пана, пустили на него ті хорти, а він двох хортів собі злапав і тримає. Приніс їх тому вуйкови та й каже:</p>
	<p>— Вуйку, маєм уже хорти.</p>
	<p>Ще темно, а вуйко встає і знов іде до пана, бо ніяк не може знищити наймита.</p>
	<p>— Хіба, — пан каже, — ми так його знищим, що пішлем керницю чистити. Він полізе в керницю, а ми кинем на него з млина камінь. Його той камінь придушить, і буде йому конець. Але ти, чоловіче, маєш мені викопати другу керницю.</p>
	<p>Ґазда погодився.</p>
	<p>Пішов той наймит на другий день до пана і поліз у керницю. Чистить там, а панські наймити злагодили той камінь і на него кинули. Він злапав той камінь та й каже відти:</p>
	<p>— Що це за капелюх ви на мене кинули?</p>
	<p>Не вбили. Вилазить він з тим каменем з керниці і несе його панови до покою. Як кинув той камінь на підлогу, аж підлога заломилася. Тоді його хазяїн знов пішов до пана, а пан каже:</p>
	<p>— Я вже нічого не годен порадити. Ґазда прийшов додому, а наймит йому:</p>
	<p>— Вуйку, кінчається рік завтра. А він каже, сей вуйко:</p>
	<p>— А може, ти ще не доробив? Може би, ти ще два дни прослужив?</p>
	<p>— Най буде.</p>
	<p>Лишився наймит. Каже йому вуйко:</p>
	<p>— Поїдь волами і привези з лісу дров.</p>
	<p>— Краще я піду без волів. Ще воли буду мучити в лісі?</p>
	<p>Взяв сокиру й пішов. І приносить такого великого дуба. Притулив того дуба до хати, і один бік хати завалився. Тоді він каже:</p>
	<p>— Так, вуйку, збирайтеся, бо я хочу від вас відходити.</p>
	<p>І він ударив його двома пальцями і вбив. Каже вуйна, того вуйка жінка:</p>
	<p>— Поможи його поховати. Та й він поміг поховати.</p>
	<p>— Та й оставайся, — каже, — тут жити. Куди ти будеш ходити? Та й він остався там жити та й жиє там ще й ниньки.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Торговиця, Городенківського району, Івано-Франківської області 8 вересня 1987 року Новосильський Іван Васильович (1911 року народження)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Покуття/">Фольклор Покуття</a></li>
	</ul>
</footer>
<!--#include virtual="/-/inc/general__page_end.inc" -->
