<!--#include virtual="/-/inc/general__page_start.inc" -->
<title>Передача на той світ ☼ Українська народна казка ☼ Народна творчість</title>
<meta name="Description" content="Українська народна казка Буковини «Передача на той світ» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Передача на той світ.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Передача на той світ <br><span class="article__headerDescription">Українська народна казка Буковини</span></h1>
	<p>Колись були прошаки. І був їден бідний старець: ходив по селах, щоб хтось щось дав. Заходить він до їдної пані. Відкриває двері, простягає руку. — Пані, дайте що-небудь. Паня його питає:</p>
	<p>— Звідки ви?</p>
	<p>Йому встидно було казати, звідки він, та й каже їй:</p>
	<p>— Я ізо всього світу.</p>
	<p>А пані причулося, що він з того світу.</p>
	<p>— Слухайте, хазяїне, ви з того світу? Я вас прошу, скажіть мені, як там живе моя мама? Вже три роки, як вона померла.</p>
	<p>Чоловік їй відповідає:</p>
	<p>— Пані, така вона бідна, така обдерта, що майже гола ходить. Паня його просить:</p>
	<p>— Слухайте, я вам дам передачу маленьку. Прошак був не дурний, здогадався, що воно є, і питає:</p>
	<p>— Де ваш чоловік? Пані каже:</p>
	<p>— Він купець, має коні, має бричку, поїхав по селах збирати свині. А старець боявся, що приїде хазяїн і ніякої «передачі» не дасть.</p>
	<p>— Пані, давайте, що маєте давати, бо я буду йти.</p>
	<p>Паня нагодувала його добре, дала йому хліба й до хліба. Та й дає «мамі». Дає пальто, дає плаття. А старець їй:</p>
	<p>— Пані, ви давайте гроші, бо там є де купити, лиш грошей нема. Паня дала йому ще й грошей, спакувала то все. Прошак уже хоче йти, а паня йому каже:</p>
	<p>— Хазяїне, скажіть, будь ласка, чи не бачили ви там мого тата? То не мій тато, а чоловіків. Вже десять літ, як вігі помер. Як він живе на тому світі?</p>
	<p>— Дуже бідно. Обірваний такий. Він у пеклі робить, тачкою смолу возить.</p>
	<p>— Я вас буду просити, може, ви щось і для него візьмете? Як там з одежею?</p>
	<p>А старець їй:</p>
	<p>— Одежа є там, все є, через дорогу склеп. Лиш грошей там нема. Як ваша ласка, то дайте пальто, костюм, а решту — гроші.</p>
	<p>Паня дає все. Та ще й жменю золота дає. І просить:</p>
	<p>— Я вас просю, не затримуйте це все, скоро передайте. Він їй:</p>
	<p>— Я навіть додому не буду заходити, мені по дорозі, зразу це все й віддам.</p>
	<p>Випроводжає його паня:</p>
	<p>— Щасливої вам дороги. Передайте привіт мамі, татови. Прошак вийшов і поспішає, щоби пан не догонив. Пан приїжджає додому, паня на воротах. Така весела.</p>
	<p>— Слухай, Петю, у нас був пан з того світу. Пан каже:</p>
	<p>— Що ти, дурна чи сумашечча? Хто приходить з того світу? Паня йому:</p>
	<p>— Їй-богу був. Я передала мамі пальто й плаття. І татови костюм і пальто. І гроші передала, і жменю золота.</p>
	<p>Як учув хазяїн за золото, то аж почорнів. Не заїжджає навіть у ворота, а розвертає коні з бричкою і пускається доганяти прошака, щоби то все відобрати. А прошак, доходя недалеко лісу, оглядається назад і бачить коні з бричкою. Скоро шукає добрий кущ, ховає мішок з одежею і гроші під кущ, а сам вертається трохи назад. Вибрав такий собі середній дуб, хапає того дуба і тримає.</p>
	<p>Зближається купець.</p>
	<p>— Добрий день, вуйку!</p>
	<p>— Доброго здоровля!</p>
	<p>— Ви не бачили, тут не йшов чоловік із клунком?</p>
	<p>— Бачив.</p>
	<p>— Я вас просю, допоможіть його догнати.</p>
	<p>— Давайте сто рублів, то дожену.</p>
	<p>Той дає йому сто рублів, а прошак каже:</p>
	<p>— Пане, тримайте цей дуб, бо як він упаде, то світ ся западе.</p>
	<p>— Я буду тримати, — каже пан. — Просю, скоріше доганяйте. Пан ловить дуба і тримає. А прошак каже:</p>
	<p>— Міцно, міцно тримайте.</p>
	<p>Та й бере коні з бричкою, підводить до того куща, кладе в бричку свій клунок з «передачею», золото, гроші, сідає на бричку і спокійно їде додому.</p>
	<p>А той тримає дуба й тримає. Дивиться — вже вечір. Пан вовків боїться і боїться дуба пустити, бо як дуб упаде, то світ ся западе. Уже зовсім стемніло. Пан легенько пускає дуба, відходить від нього — дуб не паде. Він драла додому. Прибігає, а жінка на воротях.</p>
	<p>— Що, Петю, догнав? А пан їй:</p>
	<p>— Догнав. Але що ти дала мому татови і своїй мамі? Пальта, костюми, плаття. А я дав свому покійному татови сто рублів і коні з бричкою, бо він любив їхати. Хай там їде.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Нелипівці, Кельменецького району, Чернівецької області 18 листопада 1979 року Сікорський Олексій Васильович (1909)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>


<article class="articleMain">
	<h1 class="articleMain__header">Передача на той світ <br><span class="article__headerDescription">Українська народна казка Гуцульщини</span></h1>
	<p>Мав ґазда на продаж три корові. Сам ішов на роботу і сказав жінці:</p>
	<p>— Як прийде купець, то продай ці корови. Але за менше не дай, як по сотні за одну штуку. Пішов чоловік, а прийшов купець. І питає:</p>
	<p>— Чи є у вас корови на продаж?</p>
	<p>— Є.</p>
	<p>— Покажіть.</p>
	<p>Вона показала, а купець питає:</p>
	<p>— Що ці корови будуть вартувати?</p>
	<p>— Чоловік сказав узяти за них по дві сотки. Каже купець:</p>
	<p>— Я не взяв з собою гроші. Я зараз беру дві корові, а одну на заставу лишаю. Як принесу гроші, то моя корова, а як не принесу — ваша корова.</p>
	<p>Та й забрав той купець дві корові. Прийшов чоловік додому й питається:</p>
	<p>— Ти продала корови?</p>
	<p>— Продала.</p>
	<p>— Кілко взяла?</p>
	<p>— Та як ти казав.</p>
	<p>— А де гроші?</p>
	<p>— Він дві корові взяв, а одну лишив на заставу. І сказав, що як принесе гроші, то озме корову, а як не принесе, то корова буде наша.</p>
	<p>Чоловік каже:</p>
	<p>— Жінко, я би тебе вбив за це. Але не буду цего робити. Піду в світ і пошукаю дурніших від тебе. Знайду — твоє щастя, не знайду — горе твоє, бо як не знайду дурніших від тебе, то вже до тебе не вернуся.</p>
	<p>І пішов чоловік.</p>
	<p>їде він дорогою, дивиться, баба сидить у фосі і рахує гроші. Питається баба чоловіка:</p>
	<p>— Відки ви?</p>
	<p>— Я впав з неба.</p>
	<p>— А Господи! Чоловік мій умер. Він має бути на небі. Такий і такий. Ви знаєте його?</p>
	<p>— Знаю.</p>
	<p>— Як він там перебуває?</p>
	<p>— Він такий обдертий, нужний. Пасе Божі вівці.</p>
	<p>— Як би я передала йому одежину?</p>
	<p>— Одежу там не приймають. Хіба гроші.</p>
	<p>— Я продала два воли. Якраз маю гроші і дам вам.</p>
	<p>Той взяв у неї гроші й подався. А баба пішла додому. Мала та баба одного сина. Питається син:</p>
	<p>— Продали-сте воли?</p>
	<p>— Продала.</p>
	<p>— А де гроші?</p>
	<p>— Передала татови.</p>
	<p>— Через кого передали-сте?</p>
	<p>— Я здибала одного чоловіка, що впав з неба. Він знає нашого тата. Тато такий обдертий і пасе Божі вівці.</p>
	<p>— Я би хотів з тим чоловіком поговорити.</p>
	<p>— То сідай на коня і їдь за ним.</p>
	<p>їде він, находить того чоловіка. Той сидить і рахує гроші.</p>
	<p>— Ви бачили того чоловіка, що впав з неба?</p>
	<p>— Бачив.</p>
	<p>— Куди він пішов?</p>
	<p>— За ту гору.</p>
	<p>— Знаєте що? Озміть мого коня і доженіть його, аби я з ним поговорив.</p>
	<p>Той сів на коня й поїхав. А син ждав, ждав — нема. І пішов додому.</p>
	<p>— Був-ес з батьком? — питається мама.</p>
	<p>— Я найшов такого, що знає чоловіка, який з неба впав. Він сказав, що той чоловік пішов за гору. Я дав йому коня, щоб догнав того чоловіка. Та й ні того чоловіка, та й ні коня.</p>
	<p>— Нічого, синку, видко, що той взяв коня татови, аби тато мав чим їхати, як буде пасти вівці.</p>
	<p>А чоловік, що взяв коня, приїхав додому та й каже:</p>
	<p>— Жінко, маєш щастя, що я найшов дурніших від тебе. Маєш гроші і коника. І я буду жити з тобою.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Космач, Косівського району, Івано-Франківської області 19 серпня 1984 року Борчук Микола Тимофійович (1908 року народження)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Буковини/">Фольклор Буковини</a></li>
		<li><a href="/Фольклор Гуцульщини/">Фольклор Гуцульщини</a></li>
	</ul>
</footer>
<!--#include virtual="/-/inc/general__page_end.inc" -->
