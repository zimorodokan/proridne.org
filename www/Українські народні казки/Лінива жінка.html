<!--#include virtual="/-/inc/general__page_start.inc" -->
<title>Лінива жінка ☼ Українська народна казка ☼ Народна творчість</title>
<meta name="Description" content="Українська народна казка Чернігівщини «Лінива жінка» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Лінива жінка.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Лінива жінка <br><span class="article__headerDescription">Українська народна казка Чернігівщини</span></h1>
	<p>Жили колись чоловік і жінка. Щось робили-приробляли, наче дуже і не бідували, да от тільки жінка була якась не до діла. Уранці піч затопить, поставить якусь юшку-мнушку, встромить вилошника в піч і пішла по кутку брехні збирать. А прясти не любила страх! Усе в неї що не день, то і празник: то Параски, то Варки, то Савки. Каже, що встигне, зима довга.</p>
	<p>Зовсім уже обносилася. Одна на ній сорочка осталася, да і та стала як обідрана риза. Восени, на Воздвиженіє, зібрались вони у Смоляж на храм до матері. А їхать молодиці ні в чому. Саме перед храмом їде чоловік на базар у Ніжин. Жінка і просить його:</p>
	<p>— Оце що хоч і як хоч, а привези мені сорочку нову.</p>
	<p>Поїхав чоловік. Не так багато вторгував, трапилась йому гуска. Він і купив її, а на сорочку уже і не хватило.</p>
	<p>Мати дома піч топить, діти по хаті бігають, аж чують, батько приїхав з базару.</p>
	<p>— Ану біжіть, що там батько привіз, чи сорочку купив?</p>
	<p>Вибігли діти, а він їм і показує гуску. Зрадівши вони, забігають да й кричать:</p>
	<p>— Батько гуску, гуску купив!</p>
	<p>А жінка:</p>
	<p>— Дарма, що вузьку, аби нову.</p>
	<p>Зразу сорочку із себе да в піч. Заходить чоловік та й остовпів, чого це жінка його коло печі стоїть в чому мати родила. А вона йому:</p>
	<p>— Ну, давай уже сорочку, дарма, що вузька.</p>
	<p>— Да гуску я купив, а на сорочку не хватило.</p>
	<p>— О Боже, що ж тепер робить, у чому на храм їхать?</p>
	<p>— У тому, що напряла да надбала їдь, — каже чоловік.</p>
	<p>Але ніде діватися, треба ж жінку до матері везти. Стидно ж їхати голій, дак вона обмоталася в куль соломи, перевеслом підв’язалася, вляглася на воза да й поїхали.</p>
	<p>А храм у Смоляжі завжди був кращий на другий день. На Воздвиженіє піст, а на похрамини, 28 вересня, можна було їсти все, і співати, і танцювати. Того і їздили на храм на ніч.</p>
	<p>От приїхали до матері, випрягли коней, а жінка й каже:</p>
	<p>— Ти мені матір зразу погукай, а я тут підожду.</p>
	<p>Пішов чоловік з дітьми в хату, а тамечки гості. Він зразу за стіл да й забув про жінку (а мо’ не забув, а хотів провчить, хто знає). Баба зараз до онуків, гостей пригощати, гуляють усі. А жінка стоїть під хатою. Ждала, ждала, уже й промерзати стала. Погода ж колись була не така, як зараз. Літо то було літо, тепло було. Зими були холодні і снігу як понамітає, дак і хат не видно, одні стріхи виглядають. А в кінці вересня уже приморозок уночі буває. Це зараз не розбереш, коли яке врем’я, хіба по календарю.</p>
	<p>Уже посутеніло, стало підмерзати. Аж двері рип, брати повиходили до вітру. Не схотіли далеко бігти, дивляться, куль якийсь стоїть осторонь сіней (жінка ж притаїлась, бо стидно). Ну вони і справили нужду прямо на куль. Стоїть вона, бідна, мокра, змерзла, підтупує, нога об ногу постукує. Уже і до сліз діло дійшло. Уже вона нічого не хоче, тільки б додому, в теплу хату. А тут ще і собаки де взялись. Гавкають, за солому хватають. Вийшов на гавкіт батько:</p>
	<p>— Але виздихали б ви!</p>
	<p>Да як пошпурить ціпка по собаках. Ті розбіглися, а молодиці той ціпок прямо по ребрах. Стоїть вона, голосить, а в хату зайти стидно. Аж тільки як гості спать зібрались укладатися, мати хватилась дочки.</p>
	<p>— Да десь надворі жде, — каже зять.</p>
	<p>Вийшла мати, побачила дочку в обмерзлому кулі соломи да й каже:</p>
	<p>— Дочко, дочко, да чи я ж тебе прясти-ткати не вчила, що ти оце такого страму набралася?</p>
	<p>А все ж пожаліла. Забрала в хату, обмила, чисту сорочку дала. Сказано — мати. Молодиця ж проснулась ні світ, ні зоря. Штовхає чоловіка:</p>
	<p>— Запрягай коні та й поїдемо додому.</p>
	<p>Той, було, опирався а тоді бачить, що даремно. Запряг коні і поїхали вони додому, так і не дохрамувавши.</p>
	<p>Жінка ж тільки в хату на поріг, зараз же пішла по прядку в чулан. Да не стала дожидатися зими, а давай прясти.</p>
	<p>— Чи ти здуріла, з цих пір прясти? — каже чоловік.</p>
	<p>— Ага, що там тої зими, а полотна он скільки треба.</p>
	<p>Дак з тої пори така стала хазяйка, що ого-го! Чоловік ходить, да тільки в ус посміхається.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>206 (4389). Лінива жінка. СУС 1371**. Записала Новак Ольга Григорівна 2008 року. Новак Григорій Овелійович. Чернігівська область, Ніжинський район, Заньки</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Чернігівщини/">Фольклор Чернігівщини</a></li>
	</ul>
</footer>
<!--#include virtual="/-/inc/general__page_end.inc" -->
