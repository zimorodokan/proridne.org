<!--#include virtual="/-/inc/general__page_start.inc" -->
<title>Як чоловікови було вік продовжено ☼ Українська народна казка ☼ Народна творчість</title>
<meta name="Description" content="Українська народна казка Гуцульщини «Як чоловікови було вік продовжено» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Як чоловікови було вік продовжено.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Як чоловікови було вік продовжено <br><span class="article__headerDescription">Українська народна казка Гуцульщини</span></h1>
	<p>Давно було так, що худоба говорила між собою. Наділив бог коневи жити тридцять років. Волови також тридцять років. Псови теж тридцять та й малпі тридцять. Та й чоловікови більше ні, лиш тридцять років. Тварини дуже забідкалися та й сказали:</p>
	<p>— Підемо до бога і будемо просити, щоб обменшив нам віка́ хоть наполовину.</p>
	<p>А чоловік то все вислухав, що тварини говорили, та й сам пішов до бога вслід за тваринами.</p>
	<p>Усі вони скупчилися у бога в хоромах. Входить до бога кінь. Та й просить:</p>
	<p>— Боже милий, Ви наділили мені тридцять років тягнути віз і плуг, а я не годен. Обменшіть мені наполовину.</p>
	<p>Бог каже:</p>
	<p>— А кому я дам твою половину віка́? А чоловік обзивається з хорім:</p>
	<p>— Боже, дайте мені його половину.</p>
	<p>— Най буде, — сказав бог.</p>
	<p>Вступає до бога віл. Також просить бога, аби обменшив половину віка, бо не годен ярмо носити тридцять років. А бог каже:</p>
	<p>— Та на кого я передам половину твого віка́?</p>
	<p>А чоловік кричить з хорім:</p>
	<p>— Дайте мені, Боже, половину волового віка́!</p>
	<p>— Передаю тобі, чоловіче, — сказав бог. Входить пес. Каже богови:</p>
	<p>— Змилосердіться наді мною, Боже. Я не годен на ланці тридцять років прив’язаний бути.</p>
	<p>— Ну а кому я передам твій вік? — каже бог. А чоловік каже:</p>
	<p>— Дайте мені, Боже, половину псячого віка́. І бог дав йому.</p>
	<p>Входить до бога малпа.</p>
	<p>— Боже, возьміть в мене також половину віка. Я також не зможу скакати з дерева на дерево тридцять років. Я й так обросла, а ще й мох мене присяде. Тяжко мені буде доживати.</p>
	<p>А бог каже:</p>
	<p>— Та кому я наділю твою половину віка? А чоловік благає бога:</p>
	<p>— Відпустіть, Боже, половину малп’ячого віка́ мені.</p>
	<p>І бог передав на чоловіка половину малп’ячого віка. Чоловік дуже втішився, що набрав аж дев’ятьдесять років, та й пішов собі додому.</p>
	<p>Прийшов він до хати і став робити, як кінь. А минули кінські роки і настали волові. Робить чоловік, як віл. Робив чоловік, що робив, та вже й не зміг. Виробив здоров’я волове, зачав кашляти і гавкати, як пес, обменшилася сила. Бо вже перейшов на малп’ячий вік. Згорбився, обріс, як малпа, обморщився. Та й на старість став такий, як малпа.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Хутір Калинки́, Косівського району, Івано-Франківської області 22 березня 1986 року Колобейчук Григорій Дмитрович (народж. 1930)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Гуцульщини/">Фольклор Гуцульщини</a></li>
	</ul>
</footer>
<!--#include virtual="/-/inc/general__page_end.inc" -->
