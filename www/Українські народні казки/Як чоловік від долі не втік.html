<!--#include virtual="/-/inc/general__page_start.inc" -->
<title>Як чоловік від долі не втік ☼ Українська народна казка ☼ Народна творчість</title>
<meta name="Description" content="Українська народна казка Гуцульщини «Як чоловік від долі не втік» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Як чоловік від долі не втік.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Як чоловік від долі не втік <br><span class="article__headerDescription">Українська народна казка Гуцульщини</span></h1>
	<p>Були жінка та й чоловік, і не мали дітей. І зробилася жінка груба, як була вже старша. Та й вродився в неї хлопчик. А чужий чоловік, такий старий, заходить до хати та й каже: — Жіночко, у вас народився хлопчик. Але цей хлопчик має вбити свого тата. А жінка вже й зажурилася. Приходить додому чоловік, а вона каже:</p>
	<p>— Біда, чоловіче.</p>
	<p>— А що таке?</p>
	<p>— Був якийсь чужий чоловік та й казав, що ця дитина має тебе вбити, як виросте.</p>
	<p>А чоловік каже:</p>
	<p>— Ти знаєш що, жінко? Я зіб’ю скриньку, покладу туди цю дитину та й віднесу на море.</p>
	<p>Жінка не хотіла, казала:</p>
	<p>— Жаль ми кидати дитину.</p>
	<p>— Та що, має мене вбити? Ліпше, аби його не було.</p>
	<p>І жінка погодилася. Збив чоловік скриньку, поклав туди дитину та й склянчину молока. Та й пипку, аби дитина ссала. Та й кинув на море. І хвилі понесли ту скриньку.</p>
	<p>А з другого боку моря ловили рибаки рибу. Та й один був бідний, а другий багач. У бідного було багато дітей, а в багатого зовсім не було. Каже бідний:</p>
	<p>— Якийсь пакунок пливе.</p>
	<p>Притягнули вони ту скриньку т’собі, розіткали, а то дитина. Бідний каже багачеви:</p>
	<p>— В тебе нема дітей. Бери собі цю дитину. А багач каже:</p>
	<p>— Я би не взяв. Мене би жінка з хати прогнала. Де би я взяв цю дитину?</p>
	<p>Бідний каже:</p>
	<p>— Не хоч’ брати — я беру. В мене дітей багато, то най і ця дитина буде.</p>
	<p>Та й узяв ту дитину.</p>
	<p>Та й дитина росте в него. Він її записав під свій нумер. Вже хлопець і до школи йде. А діти теє йому кажуть:</p>
	<p>— Ти — Найда.</p>
	<p>Він приходить додому та й питає:</p>
	<p>— Чо’ діти прозивають мене Найдою?</p>
	<p>— А ти не дивися на це. Доходжує він школу та й каже:</p>
	<p>— Я йду геть від вас, бо тут кожен каже, що я Найда.</p>
	<p>Та й пішов геть від них. Довго йшов він і попав до тих самих ґаздів, де він народився.</p>
	<p>— Приймете мене на службу чи ні?</p>
	<p>— Приймемо, але би-с робив то, що я буду казати, — сказав йому ґазда.</p>
	<p>— Буду робити, — каже.</p>
	<p>А в того ґазди були кукурудзи. Каже ґазда:</p>
	<p>— Там є хатчина. Аби ти в ній сидів і сокотив, щоб ніхто кукурудзи не ломив.</p>
	<p>І пішов він сторожувати. Та й дав йому ґазда рушницю і сказав:</p>
	<p>— Як хто прийде красти кукурудзи, аби-с його живого не пустив. Аби-с убив.</p>
	<p>Сторожує він одного вечора. Хтось прийшов і ломить кукурудзи. А він стрілив. Але він не вбиває його, бо не хоче вбивати. Та й входить рано до хати та й каже:</p>
	<p>— Хтось сеї ночі приходив у кукурудзи і ломив. Я стрілив, але не вбивав його.</p>
	<p>— А чому ти не вбив його? — питає ґазда. — На другий раз би-с убив, бо як не вб’єш, то я тебе вб’ю.</p>
	<p>Другого вечора знов треба сторожувати. А хазяїн знов каже:</p>
	<p>— Дивись, як не вб’єш злодія, то я тебе вб’ю.</p>
	<p>Пішов хлопець сторожувати, а злодій знов у кукурудзах. А він стрілив та й убив. Приходить він рано та й питає ґаздиню:</p>
	<p>— А де вуйко? Я там у кукурудзах когось убив.</p>
	<p>— Вуйко пішов уночі та й нема його. То, може, ти його вбив?</p>
	<p>— Не знаю.</p>
	<p>Пішла вона подивитися, а то її чоловік убитий лежить. Поховали вбитого, та й жінка хоче, аби молодий слуга був їй за чоловіка. Хоче, щоб він коло неї лягав спати. А він не хоче. Каже:</p>
	<p>— Не можу і не буду це робити.</p>
	<p>Пішла жінка до сповіди та й каже все це попови. А піп бере та й питається:</p>
	<p>— А ви мали діти чи ні?</p>
	<p>Вона каже, що була одна дитина, але чоловік заніс у море, бо казали, що той хлопчина має вбити тата.</p>
	<p>— А цей хлопець відки прийшов?</p>
	<p>— Він не казав, відки.</p>
	<p>— А може, то син ваш?</p>
	<p>— А я не знаю. Але він зо мною спати не хоче.</p>
	<p>І так хлопець і лишився слугою. І так вони й нині жиють.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Текуча, Косівського району, Івано-Франківської області 6 березня 1983 року Матійчук Олена Дмитрівна (1911 року народження)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Гуцульщини/">Фольклор Гуцульщини</a></li>
	</ul>
</footer>
<!--#include virtual="/-/inc/general__page_end.inc" -->
