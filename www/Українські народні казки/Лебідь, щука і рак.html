<!--#include virtual="/-/inc/general__page_start.inc" -->
<title>Лебідь, щука і рак ☼ Українська народна казка ☼ Народна творчість</title>
<meta name="Description" content="Українська народна казка Про Тварин (звірів), Полтавщини, Подніпров’я (Наддніпрянщини) «Лебідь, щука і рак» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Лебідь, щука і рак.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Лебідь, щука і рак <br><span class="article__headerDescription">Українська народна казка про тварин</span></h1>
	<p>Лебідь плавав на воді понад берегом, зігнувши шию, дивився в воду. Пливла мимо його щука, остановилась і пита: «Скажи, будь ласкавий, де ти буваєш, коли річка замерза?» — «А нащо тобі знать?» — «Та я хотіла на зиму куди-небудь утекти, а то під льодом припада задихаться без свіжого повітря». — «Я на зиму лечу відсіля в теплий край, там і живу до весни». — «Візьми і мене з собою!» — сказала щука. «А чого ж, про мене все равно; хочеш, так подамось вмісті, веселіш буде».</p>
	<p>Почув їхню розмову рак і каже: «Візьміть і мене». — «Ну, так що ж, хочеш — одправляйся і ти з нами, гуртом веселіш буде; діждемось осени, я вам тоді скажу, коли летіть». Лебідь, бач, думав, що вони як плавають по воді, так уміють і літать у повітрі.</p>
	<p>Минуло літо, наступила осінь, лебідь каже: «Ну, братики, пора летіть у вирію, лагодьтесь назавтра, на після обід рушим в дорогу». Щука оповістила рака. Рак подумав і каже: «А як же ми, сестро, будем на сухопутті жить без їжі? Давай візьмем з собою на дорогу харчів, щоб нам хватило до самого місця». — «А в що ж ми заберем?» — спитала щука. «Та давай ми нагрузим харчами возок, впряжемось в його і подамось. Присогласим і лебідя за кумпанію, він нам підсобе, втрьох потягнем за собою харчі».</p>
	<p>Рак і щука добули воза, насукали з трави постромок і ждали лебедя. На другий день прилетів лебідь і каже: «Ну, ви тут готові, хлопці, а то я уже лечу!» — «Готові, готові, тіко ги, будь ласкавий, підсоби нам віз везти; давай ми всі троє впряжемось і подамось з богом». — «Добре, чіпляйте постромку мені за ногу».</p>
	<p>Рак прив’язав лебедя за ногу. Свою постромку взяв у клешні, а щука за третю учепилась зубами. «Ну, хлопці, разом трогай!» Рак поп’ятивсь назад, хвостиком замелькав, щука стрілою розігналась на глиб у воду, а лебідь замахав крилами, піднявсь вгору. Обірвались всі постромки, не дали возові ходу. Хто з них був виноват, а хто прав — цього ніхто тоді не знав і судить їх ніхто не став. Одні тіко жаби досить насміялись і немало дивувались, чого рак і щука не за своє діло брались.</p>

	<figure class="illustration">
		<img class="illustration__image" loading="lazy" decoding="async" src="/-/i/Лебідь, щука і рак — 01.png" alt="ЛЕБІДЬ, ЩУКА І РАК — Українська Народна Казка Про Тварин" title="ЛЕБІДЬ, ЩУКА І РАК — Українська Народна Казка Про Тварин">
		<figcaption class="illustration__caption">ЛЕБІДЬ, ЩУКА І РАК — Українська Народна Казка Про Тварин</figcaption>
	</figure>

	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p>Лебідь, щука і рак. Н. П. Андреев, Указатель сказочных сюжетов по системе Аарне. Издание государственного Русского географического общества, Л., 1929. — . Зап. II. Тарасевський у м. Шебекіно Бєлгородського пов. Курської губ. Час запису не зазначений. Українські народні байки (звіриний епос). Т. І—II. Зібрав Володимир Гнатюк. — «Етнографічний збірник», т. ХХХVІІ-ХХХVІІІ, Львів, 1916., стор. 458—459.</p>
			<p><a href="/Український фольклор Книги/Іван Березовський ☼ Казки про тварин/">Казки про тварин</a> (Українська народна творчість) — Київ: Наукова думка. — 1976 — 575 с.</p>
			<p>Художник ілюстрацій К. Шалварова</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>


<article class="articleMain">
	<h1 class="articleMain__header">Лебідь, щука і рак <br><span class="article__headerDescription">Українська народна казка Полтавщини</span></h1>
	<p>Плавав лебідь по воді, понад берегом, зігнувши шию, дивився у водну голубінь. Пливла поблизу щука, зупинилась і питає:</p>
	<p>— Скажи, будь ласкавий, де ти буваєш взимку, коли річка замерзає.</p>
	<p>— А навіщо тобі знати?</p>
	<p>— Та я хотіла на зиму куди-небудь утекти. А то під льодом задихаюся без повітря свіжого.</p>
	<p>— На зиму, — каже лебідь, — лечу звідси у теплі краї та й живу там до весни.</p>
	<p>— Візьми і мене з собою, — просить щука.</p>
	<p>— А чого ж, мені все одно, — каже, — коли хочеш, подамося разом, то й веселіше буде.</p>
	<p>Почув їхню розмову рак і каже:</p>
	<p>— Візьміть і мене з собою.</p>
	<p>— Ну, подамося разом, — каже лебідь, — прийде осінь і я скажу, коли летіти.</p>
	<p>Лебідь думав, що коли вони уміють у воді плавати, то зможуть і в повітрі літати. Минуло літо, настала осінь, лебідь і каже:</p>
	<p>— Уже пора летіти в теплу країну. Збирайтеся на завтра, після обіду вирушимо.</p>
	<p>Щука переказала ракові, а той каже:</p>
	<p>— А як же ми, сестро, будемо жити на сухопутті без їжі та води? Давай візьмемо з собою харчів.</p>
	<p>— А як же ми візьмемо? — спитала щука.</p>
	<p>— Давай складемо харчі у візок, упряжемося в нього та й полетимо.</p>
	<p>Рак і щука здобули воза, склали харчі і чекають лебедя. Прилетів лебідь і каже:</p>
	<p>— Я вже готовий, а ви?</p>
	<p>— Готові, тільки ти поможи нам віз тягнути з харчами.</p>
	<p>— Добре, — погодився лебідь.</p>
	<p>Рак прив’язав лебедя за ногу, свій кінець взяв у клешні, а щука учепилася зубами. Рак шарпнув назад, щука стрілою розігналася у воду, а лебідь злетів у повітря. Так і не зрушили віз з місця.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>55 (4959). Лебідь, щука і рак. СУС — 252А*. Записала Петренко С. 2008 року. Чередник Катерина Семенівна (1936). Полтавська область, Чутівський район, Кочубеївка</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>


<article class="articleMain">
	<h1 class="articleMain__header">Лебідь, щука і рак <br><span class="article__headerDescription">Українська народна казка Подніпров’я (Наддніпрянщини)</span></h1>
	<p>Плаває лебідь по воді над берегом. Красиво скрізь, травичка. Пливла біля його щука. Крутилась-крутилась і спитала, де він бува, як замерзне річка. Удивився лебідь. Каже:</p>
	<p>— А тобі нащо?</p>
	<p>Щука йому й отвічає, шо хоче кудись на зиму втекти, бо під льодом їй дихать нічим. Лебідь їй розказав, що літає в теплі краї, і сказав, як там красиво, тепло, гарно.</p>
	<p>Стала щука з ним просицця. Согласився лебідь, сказав, що разом веселіше буде. Аж тут вилазить рак. Він почув, про що балакали щука з лебедем. Став і він просицця з ними. Лебідь знов согласився, сказав, що скаже, як прийде осінь, коли летіть треба. Він думав, якщо вони плавають добре, то так само й літать вміють.</p>
	<p>Ось кінчилося літо, стало холодно і прийшла осінь. Каже лебідь щуці і ракові, що треба збирацця, завтра будуть рушать. Рак думав-думав і каже щуці:</p>
	<p>— А що ми будемо їсти на суші? Давай наберемо харчів, щоб хватило на дорогу.</p>
	<p>Удивилася щука, бо куди ж їх брать? Рак сказав нагрузити повозку, запрягтись у неї і рушать. Рішили пригласить лебедя в компанію, щоб легше було.</p>
	<p>Достали вдвох повозку, насукали вірьовок з трави і ждуть лебедя. Прилетів він і питає, чи готові вони вже летіть? Раді щука з раком отвічають, що готові, треба тільки, щоб він їм поміг воза тягти. Каже лебідь, щоб чіпляли йому вірьовку до ноги.</p>
	<p>Прив’язали йому вірьовку, а рак взяв свій край у клешні, щука вчепилась зубами. Рішили рушать: рак потягнув назад, щука стрибнула у воду, а лебідь рвонув вверх. Пообривали всі вірьовки, чуть не перекинули повозку, осталась вона на місці.</p>
	<p>Ото і розберись, хто винуватий. Зате жаб насмішили, що вони чуть не полопались. Ото вам наука, що не треба брацця не за своє діло! Гарна казка? Отож, не знаючи броду, не лізьте у воду.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>246 (7391). Лебідь, щука і рак. СУС -252А*. Записала Литвиненко Ольга 2009 року. Костенко Ольга Миколаївна (1938). Дніпропетровська область, Межівський район, Новопідгородне</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Полтавщини/">Фольклор Полтавщини</a></li>
		<li><a href="/Фольклор Наддніпрянщини/">Фольклор Подніпров’я (Наддніпрянщини)</a></li>
	</ul>
</footer>
<!--#include virtual="/-/inc/general__page_end.inc" -->
