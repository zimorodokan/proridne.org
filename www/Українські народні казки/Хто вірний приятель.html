<!--#include virtual="/-/inc/general__page_start.inc" -->
<title>Хто вірний приятель ☼ Українська народна казка ☼ Народна творчість</title>
<meta name="Description" content="Українська народна казка Гуцульщини «Хто вірний приятель» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Хто вірний приятель.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Хто вірний приятель <br><span class="article__headerDescription">Українська народна казка Гуцульщини</span></h1>
	<p>Був чоловік і жінка. Дуже любилися вони і файно жили собі. Одного разу жінка пішла до свеї сестри, а чоловік остався в хаті самий. І надходить у хату до цего мужика пан.</p>
	<p>— Дзінь добрий, мужику!</p>
	<p>— Дзінь добрий, пане, — відповідає мужик. — Сідайте на лаву, будьте ласка.</p>
	<p>— А не моє діло, пане, відки ви будете?</p>
	<p>— З Чудотворного. Чули таке місто?</p>
	<p>— Чути чув, але не був, пане, в тім місті.</p>
	<p>— То далеко.</p>
	<p>Мужик робить серед хати коновку. Пан заінтересувався, що це чоловік робить і до чого. Запитав у чоловіка:</p>
	<p>— Що з цего буде, що ви робите?</p>
	<p>— Будемо воду носити.</p>
	<p>— Скажи мені, чоловіче, що в тебе в хаті наймиліше?</p>
	<p>— Жінка.</p>
	<p>— А хочеш спрактикувати собі свою жінку?</p>
	<p>— Хочу, пане.</p>
	<p>— То скажи жінці завтра: «Підемо, жінко, у ліс дровець». Прийдеш з нею в ліс і станеш коло того бука найбільшого. Скажеш: «Сядьмо, жінко, тут відпочити». Але би не казав жінці, що приходив пан до тебе в хату та й таке вповідав тобі.</p>
	<p>— Ні, не скажу.</p>
	<p>Переночували чоловік з жінкою, прийшла та година на другий день.</p>
	<p>— Берім, жінко, по курмеєви та й підемо в ліс дров. Пішли вони в ліс, до того бука, що казав пан. Чоловік каже:</p>
	<p>— Сядьмо, жінко, отут відпочити.</p>
	<p>Як сіли, так чоловіка сон дуже зломив. А жінка сиділа біля голови чоловікової. І зачала чухати чоловіка в голову, аби легко спав. Бо дуже любила його.</p>
	<p>Нараз підходить з долини пан.</p>
	<p>— Дзінь добрий, молодичко!</p>
	<p>— Дзінь добрий, паночку, — відповідає молодиця.</p>
	<p>— Хто то лежить коло тебе?</p>
	<p>— Мій улюблений чоловік.</p>
	<p>Пан засміявся та й каже до молодиці:</p>
	<p>— А я в тебе не можу бути улюблений?</p>
	<p>А вона подивилась на пана щиро та й каже:</p>
	<p>— Що ви, пане, смієтеся надо мною, простою жінкою?</p>
	<p>— Ні, — каже, — молодичко, не насміююся я. Ви мені такі файні, як паня. Ти можеш, молодичко, піти зо мною жити? В мене робити не будеш, як тут. Не будеш дрова носити. Та й плечима міхи не будеш носити. В мене будеш у місті тротуаром попід ручки зо мною ходити.</p>
	<p>— Ви не жартуєте, пане?</p>
	<p>— Я не жартую, я пан. Що плюнув, то не лижу. Молодиця встала, усміхнулася до пана.</p>
	<p>— Я готова, паночку, вже з вами йти.</p>
	<p>— То добре, договорилися. Але твій чоловік може колись нас уздріти. Нам це дуже помішає. Щось би з ним треба зробити.</p>
	<p>— Що скажете, пане, то я зроблю. Я на все готова.</p>
	<p>— На тобі оцю шаблю. Та як твоя воля, відрубай йому шию. А та шабля була зроблена з житніх стебел, з соломи житньої. І облита сріблом. Блищала, як дзеркало. Пан собі її для краси носив.</p>
	<p>Взяла жінка шаблю та й вицілює свому чоловікови на шию. Та й рубнула. Але чоловік лиш пробудився, бо не відтяла шабля шию. Бо солом’яна була. Пан сказав:</p>
	<p>— Видиш, чоловіче, над тобою висіла смерть від твеї жінки. Ти вповідав мені вчора, що тобі жінка наймиліша.</p>
	<p>Чоловік питає:</p>
	<p>— Така ти в мене жінка?</p>
	<p>А жінка сторопіла із страху.</p>
	<p>— Іди, жінко, геть від мене, щоб я тебе не видів ніколи на очі. Жінка втекла, а пан з чоловіком остався.</p>
	<p>— Спрактичив, чоловіче, свою жінку?</p>
	<p>— Спрактичив, пане, на ціле життя своє.</p>
	<p>— Ану, чоловіче, не полінуйся, завтра приведи на оце саме місце свого пса. В той самий час, що й сьогодні. Того пса, чоловіче, що в тебе на ланци присилений. Ти десь даш йому їсти, а десь і забудеш.</p>
	<p>— Най буде, пане, зроблю це.</p>
	<p>— І розійшлися вони. Пан у свою дорогу, а чоловік до хати. На другий день чоловік розсилює пса з ланца і веде його в ліс, до того самого місця, до бука. Чоловіка знов зломлює сон. Чоловік твердо заснув, а пес сів коло него. Нараз щось з долини тріщить. А то йде пан. А пес зачав гавкати. Пан зближується ближче — ба, пес дужче гавкає. Пан уже близько коло чоловіка. Пес зачав чоловіка будити, гре́бати лабами, щоби тікати геть від цего пана. Гребав, гребав чоловіка і пробудив його. Та й проводить пес чоловіка до хати. А пан кричить:</p>
	<p>— Гов, гов, чоловіче, стань! Чоловік обернувся, а пан каже:</p>
	<p>— Видиш, котрий твій приятель, котрий тебе дуже любить? А ти мало коли йому їсти даєш.</p>
	<p>— Вижу, вижу, пане. Все увірив.</p>
	<p>Попестив чоловік свого пса.</p>
	<p>— Вже ти, песику Бровчику, ніколи не будеш у мене на ланці. Але будеш спати в хаті на постелі.</p>
	<p>Я це розказую, але не всі жінки такі.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Хутір Калинки́, Косівського району, Івано-Франківської області 13 січня 1986 року Колобейчук Григорій Дмитрович (народж. 1930)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Гуцульщини/">Фольклор Гуцульщини</a></li>
	</ul>
</footer>
<!--#include virtual="/-/inc/general__page_end.inc" -->
