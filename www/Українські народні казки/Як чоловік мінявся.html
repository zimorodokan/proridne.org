<!--#include virtual="/-/inc/general__page_start.inc" -->
<title>Як чоловік мінявся ☼ Українська народна казка ☼ Народна творчість</title>
<meta name="Description" content="Українська народна казка Гуцульщини «Як чоловік мінявся» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Як чоловік мінявся.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Як чоловік мінявся <br><span class="article__headerDescription">Українська народна казка Гуцульщини</span></h1>
	<p>Жив чоловік з жінкою. Не були вони багаті. Тільки тримали пару волів. Навіть воза не мали змоги придбати. Наближалася осінь. Треба було їм пристарати&nbsp;<sup>*</sup> дров. Але не було чим привезти, а на плечах було трудно нести. Одного разу каже чоловік до жінки:</p>
	<p>— Ти знаєш, стара, у сусіда є віз. Я піду до него і позичу.</p>
	<p>— Ти сам знаєш, що робиш, — відповіла жінка.</p>
	<p>На другий день, як повечоріло, чоловік каже до жінки:</p>
	<p>— Я піду до сусіда.</p>
	<p>— Я тебе не спираю.</p>
	<p>Приходить він до сусіда, зайшов до хати, поздоровився:</p>
	<p>— Добрий вечір!</p>
	<p>— Доброго здоров’я, сідайте, — відповів сусіда.</p>
	<p>Він зразу не міг йому сказати, що хотів. Трошки посидів, розбалакалися. Набрався він сміливости та й зачинає казати домашньому ґазді.</p>
	<p>— Якби ви знали, чого я до вас прийшов. А ґазда каже:</p>
	<p>— Якщо скажете, то буду чути.</p>
	<p>— В мене є пара волів, а не маю воза. Я б хотів привезти дров. Руками трудно нести. Якби ви мені позичили воза, то було би борше. А я вам за то заплачу, або відроблю.</p>
	<p>А на то йому ґазда сказав:</p>
	<p>— Я би тобі борше волів позичив, чим воза. Бо в мене дві пари волів, а оден віз.</p>
	<p>Чоловік засмутився, нічого йому на то не сказав, встав і говорить:</p>
	<p>— Я вже йду додому. Добраніч вам, щасливої ночі. Спіть здоровенькі.</p>
	<p>Прийшов він додому. Жінка якраз куталася коло печі. А він до неї каже:</p>
	<p>— Нема нічого з цего, що я думав. Сказав мені сусід, що борше позичить волів, чим воза, бо в него дві пари волів, а віз оден.</p>
	<p>А жінка каже:</p>
	<p>— Роби, що хочеш.</p>
	<p>І ждали вони, коли мав бути ярмарок. Як прийшов той день, рано зварила жінка їсти і ще зрихтувала йому торбинку на дорогу, щоби мав що перекусити, доки дійде до ярмарку. Чоловік узяв курмей, вивів із стайни воли, замотав їм курмей на роги і подався з ними на ярмарок.</p>
	<p>Прийшов він на ярмарок, став там, де й усі люди, і чекає, поки прийде купець. Аж нараз видить, чоловік везе візок. А він аж плеснув з радости в долоні. «Може, якраз мені попаде, що я виміняю візок за воли?» І підходить до того чоловіка з візком і говорить:</p>
	<p>— Міняймося.</p>
	<p>А той, що має візок, питає:</p>
	<p>— Як?</p>
	<p>— Я даю тобі воли, а ти мені даєш візок.</p>
	<p>І довго не торгувалися, а зразу помінялися. Везе чоловік візок додому, а назустріч жінка веде козу. А цей, що має візок, каже:</p>
	<p>— Міняймося. Жінка питає:</p>
	<p>— Як?</p>
	<p>— Ти дай мені козу, а я тобі візок.</p>
	<p>І знову довго торгівля не йшла, і вони помінялися. І веде чоловік додому козу. Здибає жінку, що не продала кугута. Він до неї каже:</p>
	<p>— Міняймося.</p>
	<p>— А як?</p>
	<p>— Я даю козу, а ти дай мені кугута.</p>
	<p>І гладко їм пішло, і всі люди виділи, як вони скоро помінялися. І чули їх бесіду.</p>
	<p>Іде чоловік з кугутом додому і стрітив ще одну жінку. Несе жінка курку. І каже він до неї:</p>
	<p>— Міняймося. А жінка питає:</p>
	<p>— Чим?</p>
	<p>— Я даю кугута, а ти дай мені курку, — відповідає чоловік. Жінка побачила, що кугут більший від курки, і межи ними не було багато мороки. І знов швидко пішла міна. Уже йде він додому з куркою. І стрічає чоловіка, а той має на продаж мошенки. А цей чоловік побачив та й говорить:</p>
	<p>— Міняймося.</p>
	<p>— Чим?</p>
	<p>— Я даю тобі курку, а ти дай мені мошенку. Чоловік, що мав мошенки, сказав:</p>
	<p>— Вибирай, яку хочеш.</p>
	<p>Та й він вибрав собі мошенку, а за мошенку віддав курку.</p>
	<p>Він уже виходив з ярмарку на дорогу, а оден чоловік продавав флоєрки&nbsp;<sup>*</sup>. І цего чоловіка потягло купити флоє́рку, але в него не було грошей. І сказав він до того, що продавав флоєрки:</p>
	<p>— Я не маю грошей. Я тобі даю мошенку, а ти дай мені флоєрку. Той, що мав флоєрки, сказав:</p>
	<p>— Вибирай. Яку вибереш, таку будеш мати.</p>
	<p>Він вибрав собі флоєрку і подав тому чоловікови мошенку.</p>
	<p>Сонце було вже понад вечір, і він поспішав додому, щоби його не захопила ніч. Бо треба було переходити через ліс. Поспішає він додому з флоєркою. А тут захмарилося, звіялася буря і пішов сильний дощ. Він мав переходити через кладку. Але що сильний дощ був, річка пішла валом і кладку забрала. І він уже ніяк не може дібратися додому. Але там був такий чоловік, що, коли кладку забирало, він перевозив людей поронцем з одного боку на другий. Той перевізник сильно намок від дощу, а чоловік з флоєркою підходить до него і говорить:</p>
	<p>— Перевези мене на той бік. Я грошей не маю, я дам тобі флоєрку. Той довго не думав і притім ще й зрадувався, бо він умів грати на флоєрці. І його перевіз на другий бік. Він подав перевізникови флоєрку і пішов собі додому. Якраз підходить до того лісу, а то вже стемніло. І він зачав іти борше. І почув він голоси людей і ще борше пішов. Хотів догнати людей, щоби йому не так скушно було переходити ліс. Як він почув голоси, йому було вже не страшно — він не сам. Дігнав він тих людей. А то сусіди їхали з поля. Везли додому збіжжя молочене.</p>
	<p>— Добрий вечір, — сказав він їм. — Добре, що я вас дігнав. Буде мені з вами веселіше йти.</p>
	<p>А сусіди в него питаються:</p>
	<p>— Звідки ти йдеш?</p>
	<p>Він їм відповів, що з ярмарку.</p>
	<p>— Що мав на продаж? А він сказав:</p>
	<p>— Воли.</p>
	<p>— Продав?</p>
	<p>— Так, продав, — каже він їм.</p>
	<p>— Що взяв?</p>
	<p>— Заміняв на візок.</p>
	<p>Він їм усе розказав, як було. Сказав, що він уже йде без нічого, а сусіди кажуть:</p>
	<p>— Що ти, жартуєш з нами? Чи ти нам якісь небилиці оповідаєш?</p>
	<p>А чоловік відповідає їм:</p>
	<p>— Як було, так вам і розказую. А сусіди йому кажуть:</p>
	<p>— Що тобі за це жінка скаже?</p>
	<p>— Та нічого.</p>
	<p>— Як вона тобі нічого не скаже, то ми даємо тобі наші воли з возами і з пшеницею. І два батоги. А як вона щось воркне, то ти виходиш із свеї хати, і хата буде наша. Отак заложімся&nbsp;<sup>*</sup>.</p>
	<p>Він довго не думав і заложився з ними.</p>
	<p>Сусіди не їдуть додому, а повертають до него, щоби почути, що буде казати жінка. Бо вони заложилися. Під’їхали вони та й кажуть до него:</p>
	<p>— Ми стаємо під вікно, а ти гримай в двері. Як вона тебе пустить, то доти маєш стояти, доки жінка не зайде в хату. Щоби ти до неї не моргнув і не шепнув їй на вухо, що ми на таку справу заложилися.</p>
	<p>Він гримнув у двері, жінка зрадувалася, що він прийшов додому, відчинила двері і бігом назад до кухні, бо в печі збігав борщ, і вона не мала коли коло дверей затримуватися. Чоловік увійшов у хату, сів коло вікна. Лиш сів, а жінка питає:</p>
	<p>— Як тобі сьогодні пощастило? Чоловік відповідає:</p>
	<p>— Заміняв воли на візок. Жінка каже:</p>
	<p>— Слава богу, що бог тобі навернув візок, бо ти казав, що борше чоловік може позичити воли, як воза. А де візок?</p>
	<p>— Заміняв на козу.</p>
	<p>— Це дуже добре, — каже жінка. — Бо візок пару раз привезе дров та й буде стояти, а коза буде давати молока більше, як піврік. А потому буде мати кізлят, і буде в нас уже більше кіз. І буде своє молоко. А де ж коза?</p>
	<p>— Заміняв за кугута. Жінка зрадувалася і сказала:</p>
	<p>— Це ще ліпше. Рано треба буде йти по дрова, а в нас нема дзиґарка. А кугут як запіє, то вже не страшно йти в ліс. Ну а де кугут? — питає знову жінка.</p>
	<p>— Заміняв за курку. Жінка знов не засмутилася.</p>
	<p>— Це ще ліпше. Курка буде нестись і буде межи діти яєчко.</p>
	<p>А сусіди під вікном лиш тільки подриґають і вже чекають кінця. А жінка й далі питає:</p>
	<p>— А де курка? Відповідає чоловік:</p>
	<p>— Заміняв за мошенку.</p>
	<p>— І це добре, бо діти гроші розкидають, а в мошенку зібрати, і будуть гроші вкупці. А де мошенка?</p>
	<p>— Заміняв за флоєрку.</p>
	<p>Жінка довго не думала, сплеснула руками, обіймила його за шию і з радости не може слово вимовити. Таку файну річ виміняв! І промовила:</p>
	<p>— Це велика радість для нас. Як ти заграєш, то ми заспіваємо і забудемо журу. Ну а де флоєрка?</p>
	<p>— Видиш, жінко, пішов дощ і прийшла велика вода. І забрала кладку. То я прийшов до берега, щоби мене перевізник перевіз, і дав йому флоєрку.</p>
	<p>Жінка нічого не сказала, обіймила його знов за шию, усміхнулася привітно і поцілувала його. І сказала:</p>
	<p>— Слава богу, що ти живий. Все буде, лиш аби здоров’я було.</p>
	<p>А сусіди під вікном з сеї всеї балачки засторопіли, бо вже будуть іти додому, та як цей ґазда йшов. Тоді домашній ґазда каже свої жінці:</p>
	<p>— А тепер ходім надвір. Жінка каже:</p>
	<p>— Якщо ти кажеш іти, то я йду. Виходять надвір, а чоловік до жінки говорить:</p>
	<p>— Якби ти була мені одно словечко заперечила, то ми мали виходити з хати разом з дітьми. А тепер, що ти мені нічого не сказала, то маєш пару волів, віз і батіг. І ще одна пара волів, і ще оден віз, і ще оден батіг. І на тих возах маємо пшеницю.</p>
	<p>А жінка каже до чоловіка:</p>
	<p>— Що я тобі мала перечити, як тобі сьогодні так файно велася міна?</p>
	<p>А сусіди йдуть собі додому. Вони вже не мають на що заложуватися.</p>
	<p>Живе чоловік з жінкою, возить дрова з лісу, але вже не курмеями, а волами і возами.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__footnotes">
			<p><sup>*</sup> Пристара́ти — придбати.</p>
			<p><sup>*</sup> Флоє́рка — сопілка.</p>
			<p><sup>*</sup> Заложи́тися — побитися об заклад.</p>
		</div>
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Хутір Калинки́, Косівського району, Івано-Франківської області 1 лютого 1986 року Джумачук Семен Васильович (народж. 1928)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Гуцульщини/">Фольклор Гуцульщини</a></li>
	</ul>
</footer>
<!--#include virtual="/-/inc/general__page_end.inc" -->
