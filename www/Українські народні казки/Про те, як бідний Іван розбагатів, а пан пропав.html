<!--#include virtual="/-/inc/general__page_start.inc" -->
<title>Про те, як бідний Іван розбагатів, а пан пропав ☼ Українська народна казка ☼ Народна творчість</title>
<meta name="Description" content="Українська народна казка Буковини «Про те, як бідний Іван розбагатів, а пан пропав» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Про те, як бідний Іван розбагатів, а пан пропав.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Про те, як бідний Іван розбагатів, а пан пропав <br><span class="article__headerDescription">Українська народна казка Буковини</span></h1>
	<p>Жив собі бідний Іван. Наймився до одного багача жорнити. Жорнив цілий рік, але не сподобалася йому та робота. Кинув він того багача та й пішов, навіть плати за роботу не взяв. Шукає собі другу роботу, а йому знов трафилося таке саме. Жорнив Іван і в другого багача рік. А через рік каже:</p>
	<p>— Не буду я більше у вас робити. Піду далі. Знайду собі жінку та й оженюся.</p>
	<p>Дає йому господар гроші за роботу. Не лічив, а скілко взяв у руку мідяків, стілко й кинув Іванови в торбинку.</p>
	<p>Ішов Іван, ішов та й надибав корчмину. Повертає туди і каже шинкарці:</p>
	<p>— На тобі ці гроші, а то вони мені дуже заважають. Дай щось попоїсти та й у цю торбинку ладану дай.</p>
	<p>Кинула шинкарка гроші на вагу, зважила, дала йому попоїсти і насипала в торбинку ладану. Пішов Іван далі.</p>
	<p>Ішов він, ішов та й зайшов у ліс. Назбирав лому, запалив вогонь і вкинув туди ладану. Запах від него пішов по всьому лісі. Коли це з’являється якийсь чоловік і питає:</p>
	<p>— Чого ти тут такий фіміам зробив? Що ти хочеш?</p>
	<p>— Хочу собі жінку мати, а не можу трафити на ню.</p>
	<p>— Іди, — каже той чоловік, — на кінець лісу. Там є стовп, а на стовпі вірьовка. Сіпнеш за вірьовку три рази, і появиться тобі дружина.</p>
	<p>Так він і зробив. Знайшов той стовп, потягнув три рази за вірьовку, почекав. Нема нікого. «Пожартував той чоловік», — подумав собі Іван та й пішов далі. Коли оглядається, а за ним дівчина біжить, та така гарна, що він і не бачив ніколи такої.</p>
	<p>— Ти шукаєш жінки? — питає вона Івана. — Я буду твоя жінка.</p>
	<p>— Гай, ходім до твої хати, — каже Іван.</p>
	<p>— Нема в мене хати. Десь знайдемо в селі.</p>
	<p>Підходять вони до села, а на самім краю стоїть хатинка. Така мала і така стара, що гіршої Іван і не бачив ніколи. А жінка й показує на ту хатинку:</p>
	<p>— Отут будем жити.</p>
	<p>Іванови аж страшно стало. Як же в такій хатинці жити?</p>
	<p>— Нічого, — каже жінка, — будем тут. Пішли вони в ту хатинку і полягали спати.</p>
	<p>А на ранок прокидається Іван та й очам своїм не вірить: не в старій вони хатинці, а в новому великому домі.</p>
	<p>А тоді була ще панщина, і в тому селі теж був пан. По селу пішов слух, що звідкись узявся такий гарний дім, а в тому домі живе пан Іван з жінкою і не хоче йти на панщину.</p>
	<p>— Приведіть того Івана. Приходить Іван.</p>
	<p>— Чого, пане, хочеш?</p>
	<p>А пан починає йому про дім та про жінку говорити: звідки це все?</p>
	<p>— ... І чого ти, Іване, не йдеш на роботу?</p>
	<p>— Не піду я, пане, до тебе на роботу, — каже Іван.</p>
	<p>— Як не підеш, то я тебе знищу.</p>
	<p>Пішов Іван додому. А на другий день пан знову посилає своїх посланців:</p>
	<p>— Приведіть Івана.</p>
	<p>Прийшли посланці, а Іван з жінкою якраз снідають.</p>
	<p>— Сідайте й ви з нами, — припрошує Іван.</p>
	<p>А посланці не хочуть, а тілко до Івана беруться. Хочуть його силою тягнути до пана. Вони тягнуть, а Іван опирається. Тут жінка крикнула:</p>
	<p>— Ану, хлопці!</p>
	<p>І зразу, як з-під землі, з’явилися звідкись хлопці з нагаями, кинули панських посланців і підходяще їм всипали.</p>
	<p>Пішли посланці до пана та й розказали, що з ними було. А пан не вірить, сідає в карету і їде до Івана сам.</p>
	<p>— Що ж ти, Іване, не хочеш мене признавати?</p>
	<p>— Чого ж ні, я признаю, — каже Іван.</p>
	<p>— То я тобі кажу: приведи мені живого тура. А як не приведеш, то я тебе знищу.</p>
	<p>Іван питає жінку, що робити. А жінка йому:</p>
	<p>— Не бійся.</p>
	<p>Та й дала йому ремінець.</p>
	<p>— Іди, — каже, — в таке й таке місце. Там лежить чорний тур. Не бійся його. Одягни йому на шию цего ремінця та й веди до пана.</p>
	<p>Іван пішов у вказане місце, а там справді лежить тур. Накинув йому Іван ремінець і повів до пана. Привів та й питає:</p>
	<p>— Куди вам цего тура пустити?</p>
	<p>— Пусти його в загорожу до корів, — каже пан. Іван так і зробив.</p>
	<p>На ранок дивляться панські слуги, а всі корови побиті валяються. Побив тур корів та й утік.</p>
	<p>А панови хочеться десь подіти Івана, щоб забрати до себе його жінку. Посилає пан знов за Іваном. Приходить Іван, а той каже:</p>
	<p>— У твого, Іване, батька, певно, було багато грошей. Іди на той світ і спитай його, де він гроші заховав.</p>
	<p>Прийшов Іван додому та й каже жінці, що пан його на той світ посилає. А жінка дає йому хустинку.</p>
	<p>— На тобі цю хустинку та й іди з нею до моря. Там у воді лежить риба-кит, і вона править за міст. Ти перейди через неї. А як не зможеш десь пройти, то махни цею хустинкою.</p>
	<p>Пішов Іван до пана та й каже:</p>
	<p>— Дайте мені одного чоловіка за свідителя. Най чує, що скаже на тому світі мій батько.</p>
	<p>— Добре, — каже пан та й дає йому одного чоловіка. — Розпитайся там і про мого батька, — сказав пан.</p>
	<p>І ще договорилися вони з паном, що як повернеться Іван з того світу та буде розповідати про все панови, то ні пан Іванови, ні Іван панови не має права сказати «брешеш». А як хто скаже, то буде сильно збитий.</p>
	<p>Та й пішов Іван з тим чоловіком. От приходять вони до моря, а там від берега до берега лежить у воді риба-кит. Перейшли вони через ту рибу, а вона й питає:</p>
	<p>— Куди ви йдете?</p>
	<p>— На той світ до мого батька.</p>
	<p>— То спитай там і за мене, доколи я буду тут мучитися,</p>
	<p>— Добре, — сказав Іван.</p>
	<p>Пішли вони далі та й приходять у ліс. А ліс той весь горить, і такий жар пашить, що пройти не мож. Іван вийняв хустинку, що дала йому жінка, махнув нею сюди-туди, і все погасло, А то так уже від пекла пашіло.</p>
	<p>Підходять вони ближче та й бачать, що люди возять візками смолу. Дивиться Іван, а його батько разом з пайовим батьком тягнуть удвох візок зі смолою. Покликав Іван свого батька, а той каже:</p>
	<p>— Я не маю як роботу лишити. Тоді посилає Іван свого чоловіка:</p>
	<p>— Іди пороби за него, поки я з ним поговорю. Питає Іван свого батька:</p>
	<p>— Де ви гроші поділи?</p>
	<p>— Які ж у бідного гроші? — каже батько. — У мене більше п’ятака ніколи не було, то нічого я й не ховав.</p>
	<p>— А ви тут одну лиш смолу возите чи ще щось робите? — питає Іван.</p>
	<p>— Роблю, — каже батько. — Тут лежить багато обпечених смолою людей. Вони вічно мучаться і не можуть умерти. Я їм воду підношу, а той пан, що зі мною смолу возить, обтирає їх і вичищає з-під них.</p>
	<p>Спитався Іван і про рибу-кита: скілко їй ще мучитися?</p>
	<p>— Тут усі знають про ту рибу, — каже батько. — Най виригне ті сорок кораблів, що вона їх проковтнула. Тоді й перестане мучитися.</p>
	<p>З тим і вернувся Іван з того світу. А з ним пішов і свідитель, Підійшли до моря, а риба-кит їх питає:</p>
	<p>— Що про мене на тому світі кажуть?</p>
	<p>— Кажуть, щоб ти виригнула сорок кораблів, які проковтнула.</p>
	<p>— Добре, — каже риба-кит, — але забирайтеся відци скоро, бо як я почну це робити, то море розіллється широко й далеко.</p>
	<p>Приходять вони до пана, а пан і питає:</p>
	<p>— Ну, як там?</p>
	<p>— Питайте свого чоловіка, — каже Іван.</p>
	<p>А той чоловік і розказує, як йому важко було, як він там смолу возив.</p>
	<p>— А ти що скажеш? — питає пан Івана. А Іван йому:</p>
	<p>— Моєму батькови то ще нічого, а ваш батько вичищає з-під хворих грішників.</p>
	<p>— Брешеш! — крикнув пан. — У мого батька багато грошей, то він може відкупитися.</p>
	<p>Тут з’явилася звідкись Іванова жінка та й каже:</p>
	<p>— А хіба можна казати «брешеш»? Та як гукне:</p>
	<p>— Ану, хлопці!</p>
	<p>Вискочили не знати звідки добрі молодці та так усипали панови, що він вмер.</p>
	<p>А Іван з жінкою жив собі та й поживав.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Рукшин, Хотинського району, Чернівецької області 19 вересня 1975 року Білівський Ілля Васильович (1897)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>


<article class="articleMain">
	<h1 class="articleMain__header">Про те, як бідний Іван розбагатів, а пан пропав <br><span class="article__headerDescription">Українська народна казка Буковини</span></h1>
	<p>Жив собі бідний Іван. Найнявся він до одного багача жорнити. Жорнив цілий рік, і не сподобалася йому та робота. Кинув він ті жорна та й пішов, навіть плати за роботу не взяв. Шукає собі іншу роботу, а йому й знов трафилося таке саме. Жорнив Іван і в другого багача рік. А тоді сказав:</p>
	<p>— Не буду я у вас більше служити. Піду далі. Знайду собі добру дівчину та й оженюся.</p>
	<p>А господар дає йому гроші за роботу. Не лічив, а скільки взяв у руку мідяків, стільки й кинув Іванові в торбинку.</p>
	<p>Ішов Іван, ішов та й надибав корчмину. Повертає туди та й каже шинкарці:</p>
	<p>— На тобі ці гроші, а то вони мені дуже заважають. Дай мені щось попоїсти та в цю торбину ладану дай.</p>
	<p>Узяла шинкарка гроші, дала йому попоїсти і насипала в торбину ладану. Та й пішов Іван далі.</p>
	<p>Ішов він, ішов та й зайшов у ліс. Назбирав лому, запалив вогонь та й вкинув у вогонь ладан. Запах від ладану пішов по всьому лісі.</p>
	<p>Коли це з’являється якийсь чоловік і питає:</p>
	<p>— Чого ти тут такий фіміам зробив? Що ти хочеш?</p>
	<p>— Хочу собі жінку мати, а не можу трафити на файну дівчину.</p>
	<p>— Іди, — каже той чоловік, — на кінець лісу. Там є стовп, а на стовпі — мотузка. Сіпнеш її три рази і з’явиться тобі дівчина.</p>
	<p>Так він і зробив. Знайшов той стовп, потягнув три рази за мотузку, почекав. Нема нікого. «Пожартував той чоловік», — подумав собі Іван та й пішов далі. Коли оглядається, а за ним дівчина біжить, та така гарна, що він і не бачив ніколи такої.</p>
	<p>— Ти шукаєш жінку? — питає вона Івана. — Я буду твоєю жінкою.</p>
	<p>— Гай ходімо до твої хати, — каже Іван.</p>
	<p>— Нема в мене хати. Десь знайдемо у селі. Підходять вони до села, а на самім краю стоїть хатинка.</p>
	<p>Така мала і така стара, що гіршої Іван і не бачив ніколи. Жінка й показує на ту хатинку:</p>
	<p>— Отут будемо жити.</p>
	<p>Іванові аж страшно стало: як же в такій хатинці жити?</p>
	<p>— Нічого, — каже жінка, — будемо тут.</p>
	<p>Пішли вони в ту хатинку та й полягали спати. А на ранок прокидається Іван та й очам своїм не вірить: не в старій він хатинці, а в новому великому домі.</p>
	<p>Тоді була ще панщина, і в тому селі теж був пан. Дійшла до нього чутка, що звідкись узявся такий гарний дім, а в тому домі живе Іван з жінкою і не хоче йти на панщину. Посилає пан своїх посланців: «Ідіть приведіть того Івана».</p>
	<p>Приходить Іван до пана.</p>
	<p>— Чого, пане, хочеш?</p>
	<p>А пан починає йому про дім та про жінку говорити: звідки це все?</p>
	<p>— І чого ти, Іване, не йдеш на роботу?</p>
	<p>— Не піду я, пане, до тебе на роботу, — каже Іван.</p>
	<p>— Як не підеш, то я тебе знищу. Та й пішов Іван додому.</p>
	<p>А на другий день пан знову посилає своїх посланців: «Приведіть Івана». Прийшли посланці, а Іван із жінкою якраз снідають.</p>
	<p>— Сідайте з нами, — припрошує Іван. А посланці не хочуть, тільки до Івана беруться, аби силою тягти до пана. Вони тягнуть, а Іван опирається. І тут жінка крикнула:</p>
	<p>— Ану, хлопці!</p>
	<p>І зразу, як з-під землі, з’явилися звідкись хлопці з нагаями, кинули панських посланців і всипали їм підходяще.</p>
	<p>Пішли посланці до пана та й розказали, що з ними було. А пан не вірить, сідає в карету та й їде сам до Івана.</p>
	<p>— Що ж ти, Іване, не хочеш мене визнавати?</p>
	<p>— Чого ж не хочу? Я визнаю, — відповідає Іван.</p>
	<p>— То я тобі кажу: приведи мені живого тура. А як не приведеш, то я тебе знищу.</p>
	<p>Іван питає жінку: що робити? А жінка дала йому ремінець і каже:</p>
	<p>— Іди в таке й таке місце. Там лежить тур. Не бійся його. Одягни йому на шию цього ремінця та й веди до пана.</p>
	<p>Іван пішов у те місце, а там справді лежить тур. Накинув йому Іван ремінець і повів до пана. Привів та й питає:</p>
	<p>— Куди цього тура пустити?</p>
	<p>— Пусти його в загорожу до корів, — каже пан. Іван так і зробив.</p>
	<p>На ранок дивляться панські слуги, а всі корови побиті валяються. Побив тур корів та й утік.</p>
	<p>А панові хочеться збутися Івана, щоб забрати собі його жінку. Посилає він знов за Іваном. Приходить Іван, а пан каже:</p>
	<p>— У твого, Іване, батька, певно, було багато грошей. Іди на той світ та й спитай його, де він свої гроші заховав.</p>
	<p>Прийшов Іван додому та й каже жінці, що пан його на той світ посилає. А жінка дає йому хустинку.</p>
	<p>— На тобі цю хустинку та й іди з нею до моря. Там лежить у воді риба-кит, і вона править за міст. Ти перейди через неї. А як не зможеш десь пройти, то махни цією хустинкою.</p>
	<p>Пішов Іван до пана та й каже:</p>
	<p>— Дайте мені одного чоловіка за свідка. Най чує, що скаже на тому світі мій батько.</p>
	<p>— Добре, — каже пан. — То розпитайся там і про мого батька.</p>
	<p>Та й дав йому пан одного чоловіка за свідка. І договорилися вони з паном, що як повернеться Іван з того світу та буде розповідати про все панові, то ні пан Іванові, ні Іван панові не має права сказати «брешеш». А як хто скаже, то буде битий.</p>
	<p>Та й пішов Іван з тим чоловіком. От приходять вони до моря, а там від берега до берега лежить у воді риба-кит. Перейшли вони через ту рибу, а вона й питає:</p>
	<p>— Куди ви йдете?</p>
	<p>— На той світ до мого батька.</p>
	<p>— То спитайте там і за мене: доколи я буду тут мучитися?</p>
	<p>— Добре, — сказав Іван.</p>
	<p>Пішли вони далі та приходять у ліс. Недалеко від того лісу було вже пекло, і від пекла так пашіло, що аж ліс горів. Такий жар пашів, що пройти не можна. Але Іван вийняв хустинку, махнув нею сюди-туди, і все погасло.</p>
	<p>Підходять вони ближче та й бачать, що люди смолу возять візками. Дивиться Іван, а його батько разом із лановим батьком тягнуть удвох візок зі смолою. Покликав Іван свого батька, а той каже:</p>
	<p>— Я не маю як роботу лишити. Тоді посилає Іван свого чоловіка.</p>
	<p>— Іди повози за нього, поки я з ним поговорю. Питає Іван свого батька:</p>
	<p>— Де ви гроші поділи?</p>
	<p>— Які ж у бідного гроші? — сказав батько. — У мене більше п’ятака ніколи не було, то нічого я й не ховав.</p>
	<p>— А чи ви тут одну лиш смолу возите, чи ще щось робите? — питає Іван.</p>
	<p>— Робимо, — каже старий. — Тут лежить багато обпечених смолою людей. Вони вічно мучаться і не можуть умерти. Я їм воду ношу, а той пан, що зі мною смолу возить, обтирає їх і вичищає з-під них.</p>
	<p>Спитав Іван і про рибу-кит: скільки їй ще мучиться?</p>
	<p>— Тут усі знають про ту рибу, — сказав батько. — Най верне ті сорок кораблів, що проковтнула. Тоді й перестане мучитися.</p>
	<p>З тим і вернувся Іван з того світу. А з ним пішов і свідок. Як підійшли до моря, риба-кит їх питає:</p>
	<p>— Що про мене на тому світі кажуть?</p>
	<p>— Кажуть, щоб ти вернула сорок кораблів, які проковтнула.</p>
	<p>— Добре, — каже риба-кит. — Але забирайтеся звідси скоро, бо як я почну це робити, то море розіллється широко й далеко.</p>
	<p>Приходять вони до пана, а пан і питає:</p>
	<p>— Ну, як там?</p>
	<p>— Питайте свого чоловіка, — каже Іван. А той чоловік і розказує, як йому важко було, коли він смолу возив.</p>
	<p>— А ти що скажеш? — питає пан Івана. А Іван і каже:</p>
	<p>— Моєму батькові то ще нічого, а ваш батько вичищає з-під хворих грішників.</p>
	<p>— Брешеш! — крикнув пан. — У мого батька багато грошей, то він може відкупитися.</p>
	<p>Тут з’явилася звідкись Іванова жінка та й каже:</p>
	<p>— А хіба можна казати «брешеш»? Та як гукне жінка:</p>
	<p>— Ану, хлопці!</p>
	<p>І вискочили не знати звідки добрі молодці та так усипали панові, що він і вмер. А Іван з жінкою жив собі та й поживав.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p>Як бідний Іван розбагатів, а пан пропав. Сравнительный указатель сюжетов: Восточнославянская сказка. Составитель Л. Бараг, И. Березовский, К. Кабашников, Н. Новиков. — Л.: Наука, 1979 465С + 460В (епізод). Записано 19 вересня 1975 року в селі Рукшині Хотинського району Чернівецької області від Іллі Васильовича Білівського (1898 року народження, колишній емігрант у Канаду і США, учасник двох світових воєн і Хотинського повстання, пенсіонер).</p>
			<p>Чарівна квітка: Українські народні казки з-над Дністра. Запис, упорядкування, примітки та словник М. А. Зінчука; Художники: Н. В. Кирилова і П. А. Гулін. — Ужгород: Карпати, 1986. — 301 с: іл.</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Буковини/">Фольклор Буковини</a></li>
	</ul>
</footer>
<!--#include virtual="/-/inc/general__page_end.inc" -->
