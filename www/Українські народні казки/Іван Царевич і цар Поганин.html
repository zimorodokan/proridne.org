<!--#include virtual="/-/inc/general__page_start.inc" -->
<title>Іван Царевич і цар Поганин ☼ Українська народна казка ☼ Народна творчість</title>
<meta name="Description" content="Українська народна казка Буковини «Іван Царевич і цар Поганин» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Іван Царевич і цар Поганин.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Іван Царевич і цар Поганин <br><span class="article__headerDescription">Українська народна казка Буковини</span></h1>
	<p>Був цар. Він мав три сини і дочку. У царя одно око сміялося, а друге плакало. Сини зацікавилися, чого в нього одно око сміється, а друге плаче. «Спитаймось тата», — вирішили сини. Пішов старший син питати, а цар вихопив шаблю і хотів відрубати йому голову, але син утік.</p>
	<p>Пішов питати середущий син. І його хотів старий зарубати. І середущий утік. Заходить найменший і питає: «Тату, чого у вас одно око сміється, а друге плаче?»</p>
	<p>Старий ухопив шаблю, а син схилив голову і каже: «Ви — тато, ви маєте право рубати». Цар опустив шаблю і говорить: «Одно моє око сміється, бо добре жити, а друге плаче, бо скоро я вмру і мої кості мають розкидати по всьому світі. Як поховаєте мене, прийде вночі змій, розкопає могилу і рознесе мої кості». А хлопець каже: «Ми будемо стерегти ваш гріб, як ви помрете». — «Три ночі треба стерегти на кладовищі», — сказав цар.</p>
	<p>Як помирав цар, то наказував синам: «Як прийде хто сватати вашу сестру, то не питайте, хто він і звідки. Хто прийде, за того й дайте».</p>
	<p>Помер цар. Поховали його сини ї вийшли усі три сторожувати. Розіклали вони на кладовищі вогонь і сидять коло нього. Приходить змій. Вони порубали його, кинули на вогонь, і згорів змій. Наступної ночі так само сторожують хлопці. Приходить другий змій. Хлопці зарубали й його і спалили.</p>
	<p>На третю ніч приходить май сильніший змій. Старший і середущий сини заснули. Воювати із змієм почав менший син Іван. Він рубає у змія голови, а голови скачуть на своє місце і приростають. Довго бився Іван із змієм, а браття не чули. І таки зарубав він змія. І крові було стільки, що загасила вона вогонь. Пішов Іван, щоб десь знайти вогню.</p>
	<p>Іде він і здибає двох людей, котрі сваряться. І один, і другий хоче бути старшим. Іван питає їх:</p>
	<p>— Чого ви сваритесь?</p>
	<p>— Я хочу бути старша і він хоче бути старший.</p>
	<p>— А хто ви? — питає Іван Царевич.</p>
	<p>— Я, — каже, — Ніч.</p>
	<p>— А я — День, — каже другий.</p>
	<p>— Почекайте, — говорить Іван, — як я вернуся, то помирю вас і скажу, хто буде старший. І нехай буде ніч, поки я не вернуся. Хай буде ніч і ніч.</p>
	<p>День і Ніч зосталися, а хлопець пішов, бо забачив вогонь. Приходить він туди, а коло вогню дванадцять розбійників сплять. Він хотів дістати через їх голови вогню. Узяв палицю і дістав жару, але жарина впала на одного з розбійників.</p>
	<p>— Тут хтось є! — крикнув розбійник. Усі схопилися піймали його.</p>
	<p>— Що ти за один? — питають розбійники.</p>
	<p>— Я — Іван Царевич. Розбійники й кажуть:</p>
	<p>— Іди з нами до сусіднього царя.</p>
	<p>А в того царя була дуже гарна дочка, і розбійники ніяк не могли добитися туди, щоб хоч побачити її. У царя на брамі сидів півень — лиш забачить чужого чоловіка, то зразу закричить. Прибігає варта і ловить чужого.</p>
	<p>Царевич влучно стріляв. Він застрілив того півня. Розбійники зайшли з Іваном Царевичем на подвір’я, а він каже:</p>
	<p>— Ви сидіть тут, а я зайду в кімнату і подивлюсь. Як та дівчина є, то я покличу вас по одному.</p>
	<p>Він зайшов у кімнату. Царівна спала. Він зняв з її пальця перстень. Той перстень був підписаний. Тоді Іван вийшов надвір і почав викликати розбійників. Провів їх по одному в підвал і повідрубував усім голови. А сам вийшов і подався туди, де чекали на нього Ніч і День. Прийшов та й каже:</p>
	<p>— Я поділю вас так: взимку буде Ніч старша, а літом — День.</p>
	<p>Прийшов Іван до своїх братів на кладовище, побудив їх, і пішли вони додому. Минув день. Увечері сіли вони вечеряти, а під вікном хтось кричить: «Віддайте за мене заміж сестру!» Іван згадав наказ тата перед смертю, відтворив двері і виставив сестру надвір. Він не бачив, кому віддав її, лиш чув його голос.</p>
	<p>Лишилися брати втрьох.</p>
	<p>А один слуга сусіднього царя хвалиться: «Розбійники убили півня і йшли на царське подвір’я, та я їх порубав і кинув у підвал». А цар обіцяв свою дочку за того, хто знищить розбійників. Тепер мав дати її за того слугу. Почалося весілля. Як учув це Іван Царевич, то теж пішов на те весілля. А тут його піймали і зачинили. Він каже тюремному сторожу:</p>
	<p>— Ідіть до царівни і спитайте, де її перстень.</p>
	<p>Пішли сторожі і кажуть цареві запитати дочку. Питає цар, а вона й сама не знає. Сторожі вертаються до Івана в тюрму і кажуть:</p>
	<p>— Царівна не знає, де її перстень.</p>
	<p>— Перстень царівни у мене, — каже Іван.</p>

	<figure class="illustration">
		<img class="illustration__image" loading="lazy" decoding="async" src="/-/i/Іван Царевич і цар Поганин — 01.png" alt="ІВАН ЦАРЕВИЧ І ЦАР ПОГАНИН — Українська Народна Казка Буковини" title="ІВАН ЦАРЕВИЧ І ЦАР ПОГАНИН — Українська Народна Казка Буковини">
		<figcaption class="illustration__caption">ІВАН ЦАРЕВИЧ І ЦАР ПОГАНИН — Українська Народна Казка Буковини</figcaption>
	</figure>

	<p>Вони повели його до царя. Показав він перстень, і цар упізнав, що то перстень його дочки.</p>
	<p>— Де ти його взяв? — питає цар.</p>
	<p>— Я вбив розбійників і кинув у підвал. І зняв із царівни перстень, коли вона спала.</p>
	<p>Тоді цар віддав дочку за Івана Царевича. І зробили весілля. А того молодого слугу засудили за брехню. Як закінчилося весілля, Іван сказав до жінки:</p>
	<p>— У мене є два брати. Поїдемо до них у гості. Вона й каже цареві-татові:</p>
	<p>— Чоловік хоче, щоб я поїхала з ним у гості. У нього вдома є ще два брати.</p>
	<p>Цар говорить Іванові:</p>
	<p>— Як хочеш мати жінку, то їдь сам, а візьмеш з собою, то збудешся її.</p>
	<p>Не послухав Іван царя, узяв жінку й поїхав, а дорогою звіявся вітер, ухопив її з брички, і лишився Іван Царевич сам. Кинув він бричку на дорозі, а сам пішов пішки глядіти царівну. І зайшов до своєї сестри. Забачила сестра брата і зачала плакати. Потім каже: «Мій чоловік — змій».</p>
	<p>От приходить додому і сам змій. Побачив Івана, привітався і питає:</p>
	<p>— Як ти потрапив до нас?</p>
	<p>— Їхав я з жінкою до братів у гості. Звіялася буря і взяла жінку з брички. Я не вернуся додому, поки не знайду її.</p>
	<p>А змій знав, хто взяв у нього жінку.</p>
	<p>— Твою жінку, — каже, — взяв цар Поганин. Від царя Поганина ти її не візьмеш. Хто до Поганина йде—живий не вертається.</p>
	<p>А Іван напосівся йти до Поганина.</p>
	<p>— Як ти так хочеш, то спробуй, — каже змій. — Я дам тобі свого коня і їдь. Але кінь повернеться додому сам, бо тебе Поганин порубає. — Дав йому змій свого коня і порожній мішок та й каже: — Як буде тебе Поганин рубати, то скажи, щоб поклав твоє тіло в мішок, аби кінь приніс його додому і сім’я поховала твої кості.</p>
	<p>Сів Іван на коня та й поїхав.</p>
	<p>А Поганин узяв його жінку за наймичку. Вона якраз коло керниці води набирала, забачила чоловіка і почала плакати:</p>
	<p>— Іди, поки Поганин тебе не забачив. Бо як забачить, то зарубає.</p>
	<p>А Іван посадив свою жінку на коня і давай утікати. У Поганина був кінь. Він заіржав, і прийшов Поганин. Кінь каже йому:</p>
	<p>— Твою наймичку забрав Іван Царевич.</p>
	<p>Поганин догнав Івана, жінку його відібрав, а його самого почав рубати.</p>
	<p>— Поклади моє тіло у мішок і прив’яжи до коня, — просить Іван, — хай привезе мої кості додому, і там їх поховають.</p>
	<p>Поганин порубав Івана на шматки, склав у мішок і прив’язав до коня. І кінь привіз його тіло до сестри. А в змія була живлюща вода. Склав він порубане тіло, покропив тою водою, й Іван ожив. Тоді каже Івану змій:</p>
	<p>— Іди до моєї мами. Вона тобі скаже, як узяти жінку від Поганина.</p>
	<p>І зібрався Іван Царевич у дорогу.</p>
	<p>Як прийшов він до змійової мами, то побачив, що вона стара-стара. Розповів їй, що треба. Баба каже:</p>
	<p>— Я нічого не можу допомогти тобі. Йди до мого чоловіка. Він живе за сто кілометрів звідси.</p>
	<p>Іван пішов до того діда і каже:</p>
	<p>— Я — Іван Царевич. Ваш син тримає мою сестру. У мене цар Поганин украв жінку. Як її забрати від Поганина?</p>
	<p>Дід каже:</p>
	<p>— Іди до мене в конюшню. Там є кінь. Він повезе тебе до Поганина. У Поганина кінь — брат мого коня.</p>
	<p>Узяв Іван у діда коня, а кінь каже:</p>
	<p>— Я знаю, куди тобі треба і чого треба. Ми візьмемо твою жінку від Поганина.</p>
	<p>І поїхав Іван до Поганина.</p>
	<p>Жінка несла воду. Іван підхопив її на коня і поїхали. Кінь Поганина кричить до свого хазяїна:</p>
	<p>— Твою служницю взяв Іван Царевич! І нічого ми не зробимо, бо його кінь — мій брат старший!</p>
	<p>А Поганин каже:</p>
	<p>— Доженем!</p>
	<p>І погнався Поганин за Іваном Царевичем. І почав доганяти його. А як доганяв, то дуже бив свого коня. Царевич каже свому коневі:</p>
	<p>— Доганяє нас Поганин.</p>
	<p>— Він дожене нас, але дурно, бо твоєї жінки не візьме, — каже кінь.</p>
	<p>Як догнав їх Поганин, кінь Івана Царевича крикнув свому братові, коневі Поганина:</p>
	<p>— Перевернися в повітрі!</p>
	<p>Кінь Поганина піднявся ще вище, ніж вони летіли, і перевернувся в повітрі. Поганин упав на землю і вбився. Лиш земля мокра стала, де впав Поганин. А Іван Царевич зі своєю жінкою поїхали додому.</p>
	<p>Старий цар, батько Іванової жінки, відписав їм своє царство. І живуть вони й тепер, як ще не померли.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p>Іван Царевич і цар Поганин. Невказані сюжети. Записано 16 лютого 1979 року у селі Вашківцях Сокирянського району Чернівецької області від Дьордія Степановича Скаженюка (1907 року народження, молдаванин, родом із села Колінківців Хотинського р-ну. У Вашківцях проживає 30 року Удівець, колгоспний пенсіонер).</p>
			<p>Чарівна квітка: Українські народні казки з-над Дністра. Запис, упорядкування, примітки та словник М. А. Зінчука; Художники: Н. В. Кирилова і П. А. Гулін. — Ужгород: Карпати, 1986. — 301 с: іл.</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>


<article class="articleMain">
	<h1 class="articleMain__header">Іван Царевич і цар Поганин <br><span class="article__headerDescription">Українська народна казка Буковини</span></h1>
	<p>Був цар. Мав він трьох синів і дочку. У того царя їдно око сміялося, а друге — плакало. Сини інтересувалися, чого в него їдно око сміється, а друге — плаче. Старший син пішов до кабінету царя спитати, чого в него їдно око сміється, а друге плаче. А цар схопив шаблю і хотів відрубати йому голову. Він і втік.</p>
	<p>Пішов питати середущий син. І його хотів старий зарубати. І той син утік. Заходи найменший та й питає:</p>
	<p>— Чого у вас їдно око сміється, а друге — плаче? Старий ухопив шаблю. А син схилив голову та й каже:</p>
	<p>— Ви тато, ви маєте право рубати. Цар опустив шаблю і каже:</p>
	<p>— Їдно моє око сміється, бо добре жити, а друге плаче, бо скоро я вмру, і мої кости мають розкидати на весь світ. Як поховаєте мене, прийде вночі змій, розкопає мене і на весь світ мої кости рознесе.</p>
	<p>А хлопець йому:</p>
	<p>— Як ти вмреш, ми будем стерегти тебе. Каже цар:</p>
	<p>— Три дні треба стерегти мене на кладовищі, як я вмру. Заслаб цар і каже своїм синам:</p>
	<p>— Як прийде хто сватати вашу сестру, не питайте, хто він і відки він. Хто прийде, за того й дайте.</p>
	<p>І помер. Поховали його сини, і стали всі три сторожувати. Склали на кладовищі вогонь і стоять кругом нього. Приходить змій. Вони порубали його, кинули на вогонь, і згорів змій. На другий вечір так само сторожують хлопці. Приходить другий змій. Хлопці зарубали і його. Та й спалили. На третій вечір приходи май сильніший змій. Старший і середущий брати заснули. Воювати зі змійом почав менший син. Він рубає у змія голови, а голови назад скачуть на своє місце і приростають. Довго воював він зі змійом, а браття не чули. І таки зарубав змія. Тілко було крови, що загасила вона вогонь. Захотілося хлопцеви курити, а вогню нема. Залишив він братів і пішов. Може, десь вогню найде. Здибає двох чоловіків. Вони сваряться — їден хоче бути старший і другий хоче. Питає їх:</p>
	<p>— Чого ви сваритеся? А ті кажуть:</p>
	<p>— Він хоче бути старший, і я хочу бути старший. Хлопець їх питає:</p>
	<p>— Що ви за їдні? Їден каже:</p>
	<p>— Я — Ніч. А другий:</p>
	<p>— Я — День. Хлопець їм:</p>
	<p>— Почекайте. Як я вернуся, скажу, хто з вас буде старший. І нехай буде ніч, поки не вернуся. Хай буде ніч і ніч.</p>
	<p>І так вони сиділи на місці: і ніч не кінчалася, і дня не було. А хлопець пішов, бо побачив вогонь. Вогонь був далеко. Приходить він туди, а коло вогню дванадцять розбійників сплять. Узяв він палицю і хотів через розбійників дістати жару, але жарина впала на одного з розбійників.</p>
	<p>— Хтось тут є! — крикнув розбійник.</p>
	<p>Усі схопилися і піймили його. Та й питають:</p>
	<p>— Що ти за їден?</p>
	<p>— Я царів син Іван Царевич. А вони й кажуть йому:</p>
	<p>— Іди з нами до сусіднього царя.</p>
	<p>А в того царя була красуня дочка, і розбійники ніяк не могли туди добитися, щоби побачити ту царівну. Сидів у того царя на брамі півень. І лиш забачить чужого чоловіка, як закричить! Прибігає варта і ловить чужого. А царевич метко стріляв і застрілив того півня. Тоді розбійники заходять з царевичем на подвір’я, і царевич каже:</p>
	<p>— Ви сидіть тут, а я зайду в кімнату і подивлюся. Як та дівчина є, то покличу вас по їдному.</p>
	<p>Як зайшов у кімнату, царівна спала. Зняв він у дівчини перстень з пальця, а перстень був підписаний. Тоді виходи він надвір і тихо викликає розбійників по їдному. А там був великий підвал. Він кличе розбійників по їдному, рубає їм голови і кидає в підвал. Порубав усіх, а сам вийшов і пішов туди, де чекали його Ніч і День. Приходи до них і каже:</p>
	<p>— Я поділю вас так. Зимою буде Ніч старша, а літом — День. Пішов він до братів на кладовище, побудив їх і пішли вони додому.</p>
	<p>Увечері сіли коло стола вечеряти. А під вікном чоловік кричить:</p>
	<p>— Віддайте за мене заміж сестру!</p>
	<p>Іван згадав татів наказ, відчинив вікно і віддав сестру через вікно. Він не бачив, кому віддав, лиш чув через вікно голос. Лишилися вони утрьох.</p>
	<p>А один слуга царя каже:</p>
	<p>— Розбійники убили півня і йшли на подвір’я. Я їх порубав і кинув у підвал.</p>
	<p>А цар обіцяв свою дочку тому, хто винищить тих розбійників. Тепер хвалився слуга. Цар рішив дати за него дівчину, і почалася в них свадьба. Як учув таке діло Іван Царевич, пішов і він до царя на свадьбу. Тут його піймили й закрили. А він каже тюремному сторожу:</p>
	<p>— Ідіть до царівни і спитайте, де її перстень. Пішли сторожі і кажуть цареві.</p>
	<p>— Спитайте дочку, де її перстень.</p>
	<p>Питає її цар, а вона й сама не знає. Тоді приходять до Івана Царевича в тюрму і кажуть:</p>
	<p>— Царева дівчина не знає, де її перстень. А він їм:</p>
	<p>— Перстень царівни у мене.</p>
	<p>Тоді вони пускають його і ведуть до царя. Він показує перстень, і цар пізнав його. Та й питає Івана:</p>
	<p>— Як це вийшло? Він йому:</p>
	<p>— Я вбив розбійників і вкинув у підвал. Зайшов у кімнату і зняв з дівчини перстень.</p>
	<p>Тоді цар дає дівчину за Івана Царевича. І була свадьба. А того молодого слугу засудили до розстрілу. Як закінчилася свадьба, Іван Царевич каже:</p>
	<p>— Жінко, в мене вдома є два брати. Поїдем до них у гості. А вона каже цареви-татови:</p>
	<p>— Чоловік каже, щоб я їхала з ним у гості, бо в него вдома є ще два браття.</p>
	<p>А цар йому:</p>
	<p>— Як хочеш мати жінку, їдь сам, а возьмеш жінку з собою — то збудешся її.</p>
	<p>Він не хтів слухати царя і взяв жінку з собою. Сіли в бричку й поїхали. Дорогою звіялася завірюха, схопила царівну з брички, і лишився Іван Царевич сам. Кинув бричку на дорозі, а сам пішов пішки глядіти царівну. «Поки не найду царівну, додому не вернуся».</p>
	<p>І зайшов він до свої сестри. Він не знав, за кого віддав її. Чоловіка дома не було. Побачила його сестра і зачала плакати. Та й розказує йому:</p>
	<p>— Мій чоловік — змій.</p>
	<p>От приходи той змій додому. Побачив Івана Царевича, привітався й питає:</p>
	<p>— Як ти попав до нас?</p>
	<p>— Їхав з жінкою до братів у гості. Звіялася завірюха і взяла жінку з брички. Поки я її не найду, додому не вернуся.</p>
	<p>Змій знав, хто взяв у него жінку.</p>
	<p>— Твою жінку, — каже, — взяв цар Поганин. Від царя Поганина ти її не возьмеш. Хто до Поганина йде, живий не вертається.</p>
	<p>А він насівся йти. Змій йому й каже:</p>
	<p>— Як хочеш, то пробуй. Дам я тобі свого коня і їдь. Але кінь прийде додому без тебе, бо тебе Поганин порубає.</p>
	<p>Дав йому свого коня і мішок порожній та й каже:</p>
	<p>— Як тебе Поганин зарубає, то проси, щоб він тебе порубав, поклав у мішок і прив’язав до коня, аби твої кости поховали дома.</p>
	<p>Сів він на коня й поїхав.</p>
	<p>А Поганин узяв його жінку за наймичку. Вона якраз коло керниці води набирала, побачила чоловіка і почала плакати.</p>
	<p>— Іди, поки тебе не побачив Поганин. Як побачить — то порубає. А він не слухав її. Бере жінку, кладе на коня і давай тікати. А в</p>
	<p>Поганина був кінь, і той кінь почав кричати Поганину. Той прийшов, а кінь і каже:</p>
	<p>— Твою наймичку забрав Іван Царевич.</p>
	<p>Поганин догонив Івана Царевича, жінку забрав, а його давай рубати. Іван проси:</p>
	<p>— Порубай мене, а м’ясо положи в мішок і прив’яжи до коня, щоб кінь привіз мої кости додому поховати.</p>
	<p>Поганин так і зробив: порубав хлопця на куски, склав у мішок і прив’язав до коня, а кінь привіз його до сестри. Змій бере і складає тіло докупи, як було. Була у него живлюща вода. Покропив змій тіло тою водою, і Іван ожив. Тоді й каже Івану Царевичу змій:</p>
	<p>— Іди до мої мами. Моя мама тобі скаже, як узяти жінку від Поганина.</p>
	<p>Зібрався Іван у дорогу. Як прийшов до змійової мами, то побачив, що вона стара-стара. Розповів їй, що йому треба. Баба й каже:</p>
	<p>— Я нічого не можу помогти тобі. Йди до мого чоловіка. Він живе за сто кілометрів відци.</p>
	<p>Іван пішов до того діда і каже йому:</p>
	<p>— Я — Іван Царевич. У мене цар Поганин украв жінку. Ваш син тримає мою сестру. Як узяти від Поганина жінку?</p>
	<p>Дід і каже йому:</p>
	<p>— Іди до мене в конюшню. Там є кінь. Бери нагайку і вдар його. Та скажи йому, щоби повіз тебе до Поганина. У Поганина кінь — брат мого коня. Узяв він у діда коня, а той каже:</p>
	<p>— Я знаю, куди тобі треба і що треба. Ми візьмем твою жінку. І поїхав він до Поганина.</p>
	<p>Жінка несла води. Узяв він її на коня і крикнув:</p>
	<p>— Поїхали!</p>
	<p>Кінь Поганина кричить хазяїну:</p>
	<p>— Твою служницю узяв Іван Царевич! І нічого ми не зможем зробити, бо його кінь — мій старший брат.</p>
	<p>А Поганин каже:</p>
	<p>— Доженем!</p>
	<p>— Доженем, але дарма.</p>
	<p>Поганин розсердився, сів на коня і став доганяти Івана Царевича. Доганяв і сильно бив свого коня. А царевич каже свому коневи:</p>
	<p>— Доганяє нас Поганин. Кінь йому:</p>
	<p>— Він дожене, але дурно. Він царівну не візьме. Поганин доганяє їх, а кінь Івана Царевича каже:</p>
	<p>— Брате мій, перекицкайся в повітрі: Поганин упаде на землю і вб’ється.</p>
	<p>Кінь Поганина здоймився ще вище, ніж вони летіли, перекицнувся, Поганин упав і вбився. Лиш земля мокра стала, де впав Поганин. Іван Царевич бере його коня, кладе на него царівну, і поїхали вони додому. Старий цар, жінчин тато, дав на него царство. Так вони жиють і зараз, як ще живі.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Вашківці, Сокирянського району, Чернівецької області 16 лютого 1979 року Скаженюк Дьордій Степанович (1907)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Буковини/">Фольклор Буковини</a></li>
	</ul>
</footer>
<!--#include virtual="/-/inc/general__page_end.inc" -->
