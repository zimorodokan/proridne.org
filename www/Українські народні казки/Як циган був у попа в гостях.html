<!--#include virtual="/-/inc/general__page_start.inc" -->
<title>Як циган був у попа в гостях ☼ Українська народна казка ☼ Народна творчість</title>
<meta name="Description" content="Українська народна казка Бойківщини «Як циган був у попа в гостях» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Як циган був у попа в гостях.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Як циган був у попа в гостях <br><span class="article__headerDescription">Українська народна казка Бойківщини</span></h1>
	<p>В одному селі жили цигани. Небагато, тільки одна сім’я. Вони були дуже бідні — ходили поміж хати і просили в людей хліба. Ходили, і ніхто не міг їм нічого дати, бо люде дуже бідно жили. І вирішив циган піти до пана. Пан дасть йому і їсти, і ще в торбу хліба дітям, щоб циган міг їх нагодувати. Прийшов циган до пана, низько вклонився і став просити:</p>
	<p>— Дайте, панцю, циганови щось попоїсти або шматок хліба дітям. А пан йому відповів:</p>
	<p>— А ти що, циган?</p>
	<p>— Так, я циган.</p>
	<p>— Як ти циган, то ти повинен жити з циганства, а не поміж хати ходити.</p>
	<p>А циган йому сказав:</p>
	<p>— Добре, панцю, тоді я вас обциганю. Але за циганство треба гроші платити, щоб я міг сам прожити і дітей прогодувати.</p>
	<p>Пан сказав:</p>
	<p>— Перш ніж обциганити мене, йди до єгомосця, його обцигань. Як його обциганиш, тоді прийдеш мене обциганювати.</p>
	<p>А циган каже:</p>
	<p>— Добре, панцю, але ходіть подивитися, як я буду його циганити. І як я його обциганю, то треба буде мені заплатити.</p>
	<p>Пан відповів:</p>
	<p>— Як ти єгомосця обциганиш, я тобі сто золотих дам.</p>
	<p>— Ви, панцю, можете мені не повірити, то ходіть зі мною, побачите, як я буду єгомосця обциганювати.</p>
	<p>Пан зібрався і пішов увечері з циганом до єгомосця. Прийшов циган під вікно, постукав. Єгомосць уже спав. Тільки його жінка ще поралася в хаті. Вона обізвалася:</p>
	<p>— Хто там стукає? А він каже:</p>
	<p>— Та я, я.</p>
	<p>— Що за «я»? — питає вона.</p>
	<p>— Я, я, — каже, — циган. Не знаєте мене? А вона йому:</p>
	<p>— Що тобі треба вночі?</p>
	<p>— Я, — каже, — щось маю єгомосцьови секретне сказати. А вона йому відповідає:</p>
	<p>— Завтра прийдеш вдень, бо тепер єгомосць уже спить.</p>
	<p>— Ні, — каже, — пустіть мене до хати, бо завтра вже буде пізно. Коли він то сказав, жінка пішла до єгомосця, розбудила його і сказала:</p>
	<p>— Щось циган кричить і кричить, конче хоче говорити з тобою. А він каже їй:</p>
	<p>— Скажи, що завтра.</p>
	<p>— Я говорила, а він каже, що завтра вже буде пізно. Тоді піп сказав:</p>
	<p>— Пусти його до хати, нехай він скаже, що хоче говорити. Попадя пішла, відкрила двері і пустила цигана до хати.</p>
	<p>А пан залишився надворі під вікном дивитись, як буде циган єгомосця циганити. Циган зайшов до хати та й каже до жінки:</p>
	<p>— А де єгомосць?</p>
	<p>— У другій хаті спить.</p>
	<p>— Слухайте, їмосць, скажіть єгомостеви, що я хочу йому на вухо одно словечко сказати.</p>
	<p>Вона пішла і йому сказала: щось по секрету циган хоче говорити з ним. Єгомосць встав і увійшов до хати, де циган був. Циган йому низько вклонився і в руку поцілував. І каже єгомосць:</p>
	<p>— Що ти хотів мені сказати, цигане?</p>
	<p>А циган став на пальці та й єгомостеви в вухо щось шепче. А той каже:</p>
	<p>— Голосніше, цигане, говори, бо не чую. А циган каже:</p>
	<p>— Отче, то секрет. Не треба голосно говорити, тільки на вухо шептати.</p>
	<p>— Але трохи голосніше говори. А циган тоді на вухо йому шепче:</p>
	<p>— Слухайте, отче, я ходив поміж хати.</p>
	<p>— Ну й що, що ти ходив поміж хати?</p>
	<p>— Зайшов до пустої хати, а в ті хаті колись жив пан. І я зрадів, що вона пуста. Думаю собі: «Тут буду жити». Але ж у ті хаті печі не було, бо стара була розвалилася. Я зачав розбирати її і там знайшов грудку золота, як клуб’я з нитками. Та не знаю, де його сховати. Може, до вас принести? А ви в церкві заховаєте. Тільки прошу вас, єгомосцю, щоб той секрет ніхто не знав.</p>
	<p>І ще раз в руку єгомосця поцілував.</p>
	<p>— А де ж то золото? — спитав піп.</p>
	<p>— Я завтра ввечері до вас принесу, бо сьогодні боявся.</p>
	<p>— Добре, — каже, — цигане, завтра принеси, а тепер іди додому спати.</p>
	<p>А циган каже:</p>
	<p>— Прошу єгомосця, не годен я вже до хати прийти.</p>
	<p>— А чому, — питає священик.</p>
	<p>— Бо, — каже, — цілий день я нічого не їв, а все про то золото думав. І до вас прийшов голоден. То дайте хоть кусочок хліба.</p>
	<p>А піп крикнув:</p>
	<p>— Прошу, їмосте, дай циганови повечеряти. А циган каже:</p>
	<p>— І випити треба.</p>
	<p>Їмость пішла в брадруру, винесла свіжі вареники, глиняну миску із сметаною і поставила на стіл перед циганом. Наколи поставила вареники, циган каже:</p>
	<p>— Як уже є що їсти, то треба й випити. Дайте фляшку вина. А то, що я вам говорив, даремно лишу.</p>
	<p>Коли поставила фляшку вина, то дала й келішок. А циган говорить:</p>
	<p>— То ж прошу й собі подати келішок, бо мені не пасує самому пити у вашій хаті. Та й ви, їмостунцю, і собі дайте келішок.</p>
	<p>Поналивав їм циган по келішку вина, поцокалися між собою та й випили. А циган сам фляшку випив, без них, і миску вареників з’їв. Тоді устав, погладився по череві, низько вклонився і вийшов з хати.</p>
	<p>А пан стояв під вікном і дивився, як циган попа циганив. Коли циган вийшов надвір, підійшов до пана і сказав:</p>
	<p>— Ви виділи, панцю, як мене єгомосць частував, як я його обциганив. І повечеряти дав мені, і випити дав. І сказав, що як ще колись прийду, грошей дасть.</p>
	<p>А пан каже:</p>
	<p>— Добре. Видів, як ти єгомосця вциганив і як він гостив тебе. Я сказав, що заплачу тобі сто золотих, як ти єгомосця вциганиш. І що-м сказав, то зроблю.</p>
	<p>Довго не думав, руку запхав у кишеню, вийняв сто золотих і циганови дав. Циган узяв, подякував йому і сказав:</p>
	<p>— Видите, панцю, як легко циганством сто золотих заробити? А пан відповів:</p>
	<p>— Добре, цигане, ти сказав, але колись треба за циганство і відповідати.</p>
	<p>А він питає:</p>
	<p>— А що таке, панцю, — відповідати? Пан каже:</p>
	<p>— Завтра прийди ще раз до мене. Я тобі ще раз сто золотих дам, як ти завтра ще раз єгомосця обциганиш.</p>
	<p>Циган каже:</p>
	<p>— Прийду, панцю. Тільки не сам. Пан здивувався.</p>
	<p>— А з ким ти прийдеш? Циган:</p>
	<p>— Із своїм рідним сином. Щоб учився циганити і міг так жити, як і я. Та й розійшлися.</p>
	<p>Другий день, ще й не стемніло, а вони вже в пана. Циган прийшов із своїм сином та й каже панови:</p>
	<p>— Підеме до єгомосця. Будете дивитися, як я буду ще раз циганити єгомосця.</p>
	<p>Думає собі пан так: «Та ж єгомосць такий, що й мене вночі не приймає, не то що цигана. Та ще вчора його обциганив. То він циганови дасть!» Та й пішов з циганом до священика. Став під вікно, щоб дивитися, як буде єгомосць цигана приймати. Чи буде гостити, чи буде бити в хаті?</p>
	<p>Але що? Коли циган підійшов і постукав у двері, єгомосць ще не спав. Уже цигана чекав. І питається його:</p>
	<p>— Хто це стукає так уночі? Циган відповів:</p>
	<p>— Я, я, циган.</p>
	<p>Єгомосць зразу побіг, відкрив широко двері, впускає цигана всередину. А син із паном остався надворі. Циган увійшов у кімнату, низько вклонився, а шапку запхав у пазуху, мов клуб’я з нитками, поцілував у руку єгомосця й їмосць. А їмосць з єгомосцем побачили, що циган у пазусі щось тримає. Зразу цигана за стіл. Фляшку вина, курку печену і цигана вгощають. Циган сів за стіл, і єгомосць сів з ним, і їмосць. Циган поналивав вина усім трьом: єгомосцю, їмости й собі. Поцокалися всі троє, випили. І закушують. Циган обома руками їмив курку і гризе її з усіх сторін, скубе зубами, а вином запиває. Курку ще не з’їв, а вино вже випив.</p>
	<p>— Прошу єгомосця ще фляшку подати!</p>
	<p>Подали ще одну фляшку. Циган і то впорав. І каже циган:</p>
	<p>— Подайте ще єдну фляшку, бо курку ще не доїв. Єгомосць увидів, що циган уже п’яний.</p>
	<p>— Кінчай вечеряти, — каже циганови. А циган відповідає:</p>
	<p>— Но, я вже кінчив.</p>
	<p>— Раз ти кінчив, треба ся помолити.</p>
	<p>Встає циган з-за стола молитися богу. Перше хреститься:</p>
	<p>— Во ім’я отця і святого, амінь. А піп говорить до цигана:</p>
	<p>— Ти вже, цигане, п’яний. А він каже:</p>
	<p>— Отче, чого ж я п’яний? Я богу молюся. Єгомосць каже:</p>
	<p>— Богу молитися, то треба знати, як хреститися.</p>
	<p>— А покажіть, отче, як. Єгомосць каже:</p>
	<p>— Во ім’я Отця, і Сина, і Святого Духа, амінь. А циган йому:</p>
	<p>— Отче, вам можна так молитись, а мені не можна.</p>
	<p>— А чому не можна тобі так молитись?</p>
	<p>— Бо ви хрестились і казали «сина», а мій син під вікном, зараз увійде до хати.</p>
	<p>— Як, твій син тут?</p>
	<p>— Так, тут.</p>
	<p>— То чому ж ти його не покликав до хати?</p>
	<p>Тоді циган підійшов до вікна, постукав у вікно пальцями.</p>
	<p>— Ходи, синцю, до хати, бо ємосць кличе тебе.</p>
	<p>Циганчук почув, що батько кличе його, і увійшов до хати. Його зразу посадили за стіл, дали йому їсти й пити. Тоді циган устає й каже до єгомосця:</p>
	<p>— Отепер можемо помолитися богу, та як ви говорили.</p>
	<p>Стали всі, перехрестилися, помолилися богу. Тоді циган дякує за гостину, виймає шапку з пазухи і йде з хати. А піп питається цигана:</p>
	<p>— А грудка золота де є?</p>
	<p>— Яка? — здивовано запитав циган.</p>
	<p>— Та, що ми вчора говорили.</p>
	<p>— То мені в сні таке приснилось.</p>
	<p>Тоді єгомосць за палицю, їмосць за коцюбу і давай цигана по хаті гонити й бити. Циган з циганчуком ледве з хати через пороги надвір утекли. Піп з попадею двері за ними зачинили. А пан аж підскакує, тішиться, що він виграв, бо цигана били. Та й питається його:</p>
	<p>— Доциганився, цигане? А циган каже:</p>
	<p>— А що таке?</p>
	<p>— За що тебе єгомосць бив? А циган відповідає панови:</p>
	<p>— Знаєте, за що мене єгомосць бив?</p>
	<p>— За що?</p>
	<p>— Бо я єгомосцеви сказав, що ви стоїте під вікном надворі. А пан каже:</p>
	<p>— Як я сказав, то свого слова не міняю.</p>
	<p>Вийняв пан з кишені сто золотих і циганови дав. І більше з циганом не знався. Бо на то цигани й є, щоб циганити.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Красне, Турківського району, Львівської області 14 листопада 1989 року Малетич Михайло Ілярович (1927)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Бойківщини/">Фольклор Бойківщини</a></li>
	</ul>
</footer>
<!--#include virtual="/-/inc/general__page_end.inc" -->
