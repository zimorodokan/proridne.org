<!--#include virtual="/-/inc/general__page_start.inc" -->
<title>Про залізного медведя ☼ Українська народна казка ☼ Народна творчість</title>
<meta name="Description" content="Українська народна казка Бойківщини «Про залізного медведя» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Про залізного медведя.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Про залізного медведя <br><span class="article__headerDescription">Українська народна казка Бойківщини</span></h1>
	<p>Був єден господар, мав три сини. Найменший син називався Попелюх, бо усе бавився в попелі і не хотів робити. А тоті два були годні хлопці. Наробили вони оборіг сіна, а Залізний медвідь приходив тото сіно їсти. І виправив тато найстаршого сина пильнувати. Той пильнував, пильнував, і вже день починався. Хлопець думав, що не прийде медвідь, і трохи заснув. Пробудився — медвідь уже їсть сіно. Наївся та й пішов. Приходить хлопець додому, батько ся питає:</p>
	<p>— Впильнував-ис?</p>
	<p>— Нє. Їв медвідь. Середущий каже:</p>
	<p>— Я піду. Я впильную.</p>
	<p>І пішов. І так само, як старший, пильнував. Приходить домі, питає батько:</p>
	<p>— Впильнував-ис.</p>
	<p>— Ніт, не впильнував. А той Попелюх каже:</p>
	<p>— Я піду, я впильную. Але нехай мені служниця принесе в мисці борщу під колибу вечеряти.</p>
	<p>Він пішов. Приносить служниця борщ. Сів він і їсть. А миша вискочила з-під оборога і скочила в миску до нього борщ їсти. Служниця каже:</p>
	<p>— Нажени її. А він:</p>
	<p>— Най їсть.</p>
	<p>А той Попелюх взяв з собою вільховий ліворвер, що він сам собі зробив. Миша попоїла та й каже йому:</p>
	<p>— Ти спи, не бійся нич. Як прийде Залізний медвідь, я тебе збуджу. Той ліг та й собі спить. Вже день робиться, Залізний медвідь приходить і їсть сіно. А миша сказала Попелюхови:</p>
	<p>— Стрілиш перший раз — не вб’єш ’го. Другий раз, — каже, — пораниш ’го в ногу, і буде течи з него біла, кров.</p>
	<p>Миша збудила ’го. Він устав — медвідь якраз їсть сіно. Стрілив він з вільхового ліворвера — не попав. Другий раз стрілив — сильно поранив ’го в ногу. Потекла біла кров, і поранений медвідь пішов.</p>
	<p>Прийшов Попелюх додому, а його питаються:</p>
	<p>— Ну, приходив Медвідь?</p>
	<p>— Приходив. Я його поранив у ногу.</p>
	<p>Він прийшов додому, а ті два брати збираються в дорогу. Бо в їхнього короля тої ночі пропали з хати три дочки. І розіслав король по селах: хто відшукає його дочки, тому дає половицю майна свого і дасть за нього заміж дочку. То вони ся збирають туди. Напекла їм мама хліба, надавала всього на дорогу. А Попелюх каже:</p>
	<p>— Та й я піду з вами, браття. Вони його не хотять брати з собою.</p>
	<p>— Та возьміть мене, — каже, — не бійтеся, зле вам зо мною не буде.</p>
	<p>Вони й кажуть:</p>
	<p>— Но, як хоч’, то ходи.</p>
	<p>Набрали вони собі їсти, а йому мама й батько не дали нічого. Він узяв собі той вільховий ліворвер, сірнички і ножик. Йдуть вони, ідуть попри той оборіг з сіном, тим слідом, де з медведя кров біла текла. Вони хотять іншою дорогою йти, а він каже:</p>
	<p>— Ходіть за мною.</p>
	<p>Та й ідуть вони за тим слідом, що медвідь поранений зробив. Сідають вони їсти, а йому нічого не дають. Сидить голоден. Вони встають, і він іде за ними. Вже все поїли, вже не мають сами що їсти.</p>
	<p>Ідуть, а там полянка межи лісом. З лісу вискочила серна. Він з того вільхового ліворвера повх — і вбив ту серну. За першим разом убив. Вони прибігли з ним, зняли шкіру, розклали огонь і спекли. І їли вже всі три. Як попоїли, каже Попелюх:</p>
	<p>— Видите, браття, ви мали, ви їли, а мені не дали. А я вам дав. Ідуть стежкою, куди той медвідь поранений ішов. Надибають цигана. Каже той циган:</p>
	<p>— Куди ви, хлопці, йдете?</p>
	<p>— А йдем, — каже, — щось шукати.</p>
	<p>— Возьміть і мене з собою.</p>
	<p>— Та ходи.</p>
	<p>Приходять, а там, де Залізний медвідь пропав, дуже велика яма в земли. Каже циган:</p>
	<p>— Я коваль — вмію ланц зробити і в ту яму спустити.</p>
	<p>Циган десь відти-не-відти набрав заліза і зробив ланц. Каже Попелюх:</p>
	<p>— Отут мають бути того короля всі три дочки.</p>
	<p>Зробили таку латонку, щоб Попелюх сів, би ’го спустити на тім ланцу надолину, в ту яму.</p>
	<p>— Я їх піду шукати. А ви стійте над тою ямою і чекайте. Я всіх трьох маю вирятувати.</p>
	<p>А то злий дух позакрадав тоти всі три доньки. І сказав Попелюх:</p>
	<p>— Як я задзвоню в дзвінок, би ви спущали знов ланц.</p>
	<p>Його спустили вниз. А в тій ямі під землею хати були. Заходить він в одну кімнату, а вона шиє на машині, найстарша королівська дочка. І вона його знала.</p>
	<p>— Ти, Попелюху, що тут робиш? Відки ти тут узявся? Тікай, — каже, — звідси, бо як прийде мій чоловік, то тя уб’є.</p>
	<p>А він до дівчини:</p>
	<p>— Ти збирайся. Що маєш, бери з собою. Я тебе вирятую звідси, підеш до свого батька.</p>
	<p>Вона каже:</p>
	<p>— Що тобі дати за то?</p>
	<p>— Я нич не хочу.</p>
	<p>— Я лишаю тобі платочок на знак.</p>
	<p>Він задзвонив, вони опустили той ланц. Вона що мала, забрала з собою, і витягли її нагору.</p>
	<p>Попелюх пішов у другу кімнату, а там середуща королівська дочка їсти варила. Каже вона:</p>
	<p>— Що ти тут робиш? Тікай, бо як прийде мій чоловік, то тя вб’є. Він їй:</p>
	<p>— Не бійся нич. Збирай, що маєш, і я тебе вирятую. Вирятував твою сестру й тебе вирятую.</p>
	<p>Вона забрала, що їй там треба було, він подзвонив, вони її витягли. Вже дві нагорі. І дала йому середуща дочка на знак брильянтовий оріх.</p>
	<p>Тоді найшов він тоту третю, найменшу. А вона й каже:</p>
	<p>— Чо’ ти прийшов? Тікай. Як прийде мій чоловік, то він тебе вб’є.</p>
	<p>А Попелюх каже:</p>
	<p>— Не бійся, збирай, що маєш, і бери з собою. Підеш там, де твої дві сестри.</p>
	<p>Вона набрала, що їй треба було, він подзвонив, і вони її витягли. І та найменша дала йому золотий перстень. Та й каже:</p>
	<p>— Перекинеш цей перстень з єдного пальця на другий, і що ти задумаєш, то тобі станеться.</p>
	<p>Він тій найменшій дав карточку, на якій написав, би четвертий раз ланц спустили — він уже сам буде йти нагору. Прочитали тоти браття й циган ту карточку, що він написав, і прив’язали вони на той ланц великий камінь і той ланц з каменем спущали, би його там убило, того Попелюха. А він став на боці і чекав, як вони будуть спущати той камінь. Він не знав, що вони так зроблять. Чує, так фурдить дуже той камінь, і відскочив на бік. Йому очі затріскало болото, але не вбило його. Він повтирався та й пішов. І заплакав, бідний.</p>
	<p>Ходить він. А там була річка. Він ходив по заріночкови. Перекинув той перстень з пальця на палець і подумав, щоби він перейшов на другий бік, за річку. І зробилася через річку золота лавка — він перейшов.</p>
	<p>І став падати грубий залізний дощ. А там орлиця мала малі пташенята свої. Вони стали дуже пищати, а він скинув з себе свитину і накрив тоти пташенята. Летить на него тотих пташенят мама. Він собі думає: «Вже мене заїсть». А та вірла каже:</p>
	<p>— Що ти хоч’ за то, що ти моїх дітей вирятував? Я вже, — каже, — тілько мала дітей і ніколи не можу їх вигодувати, бо надійде той залізний дощ і їх поб’є.</p>
	<p>Він і каже:</p>
	<p>— Нічого не хочу, лиш ня вирятуй. Би я там був, відки я є. Вона до нього:</p>
	<p>— Наїмай єдну коновцю риби, а в другу води набери — і сідай на мої крила. Як я поверну голову в єдну сторону, подаш ми риби, в другу — води</p>
	<p>Вона що поверне голову в єдну сторону, він їй риби кине, в другу — води подасть. А під верхом, вже він видів світло, впустив коновцю з рибою. Він ся настрашив, що його тота птаха пустить униз, взяв ножик і врізав собі ноги та й подав їй замість риби в рот.</p>
	<p>Підлетіла вона наверх і каже:</p>
	<p>— Що ти мені дав таке смачне наостанку?</p>
	<p>Як він показав ту рану, птаха ригнула, м’ясо вилетіло з неї і пристало до ноги, як було. Вона йому подякувала, що він її діти врятував. А він їй, що винесла його на світ. І вона собі полетіла, а він пішов додому.</p>
	<p>І такий йому жаль, що браття так зробили з ним. Повернув він до одного кравця переночувати. Той кравець мав четверо дітей, бідний був такий. Каже Попелюх:</p>
	<p>— Може, би-сте прияли мене до себе на роботу? Кравець каже:</p>
	<p>— Я знаю.</p>
	<p>А його жінка:</p>
	<p>— Ми не потягаєм, маєм четверо дітей. Та що будем їсти? А він зачав дуже проситися, і кравець каже:</p>
	<p>— Най буде.</p>
	<p>— Я буду вам ґудзики пришивати, якось будемо жити.</p>
	<p>А його два брати вже женяться з тими королівнами, що він врятував. А циган — з найменшою. А тота найстарша донька принесла до того кравця вбрання шити до шлюбу. Таке вбрання, що такого ніде нема. Приходить, дає гроші. Каже кравець:</p>
	<p>— Та де? Відки я матерії такої візьму? Я не маю такої. А той, що його приняли на роботу, каже:</p>
	<p>— Беріть, пане майстер, ранок мудріший від вечора. Та кинула гроші та й пішла.</p>
	<p>Кравець журиться, не знає, що робити. А Попелюх узяв той оріх, перекинув з руки в руку і подумав, щоби таке вбрання було.</p>
	<p>Він пізнав тоту дівчину, а вона його не пізнала.</p>
	<p>Кравець рано встає, а вбрання вже готове лежить, і молода запрошує кравця на весілля. Та й забрала вбрання. Приходить середуща сестра. І їй треба зшити вбрання. Тоже хоче зібратися до шлюбу. Кравець не потягає. Каже:</p>
	<p>— Відки я це зроблю? А хлопець:</p>
	<p>— Та беріть, пане майстер, ранок мудріший від вечора.</p>
	<p>Рано встає кравець, а вбрання вже висить готове. Та приходить і аж сама не знає, як віддячитися. Забрала, принесла гроші і запросила кравця на весілля. А то єдної неділі всі три весілля мали бути.</p>
	<p>Незабаром приходить і третя, найменша. Та захотіла золоте вбрання. Кравець відпрошується. А той каже, челядник:</p>
	<p>— Пане майстер, беріть, ранок мудріший від вечора.</p>
	<p>Рано встає кравець, а вже вбрання готове, бо він перекинув перстень з єдної руки на другу. Прийшла вона, заплатила кравцеви, запросила його на весілля, би доконче прийшов. І того челядника запрошує.</p>
	<p>Кравець збирається на весілля і просить, би йшов його челядник. А той каже:</p>
	<p>— Ви йдіть, а я буду вдома. Чого я туди піду?</p>
	<p>Майстер зібрався й пішов. А челядник перекинув перстень з руки на руку і подумав, щоб перед ним став красивий вороний кінь, щоб він над’їхав, як будуть іти королівські дочки до шлюбу.</p>
	<p>Вони йшли, і в той момент він над’їхав. Вийняв хустину, що тота найстарша дала, і та дівчина пізнала хлопця, що її врятував.</p>
	<p>— Отой мене, — каже, — рятував із неволі.</p>
	<p>І та середуща пізнала його, і найменша. І не йшли вже вони до шлюбу, вернулися до хати і взяли того хлопця за стіл. Два старші браття поженилися з старшою й середущою, а та найменша, що мала виходити заміж за цигана, за того хлопця вийшла, що врятував їх усіх трьох. І він подарував браттям, сказав, би батько їх не розстрілював — батько хотів за тото усіх трьох розстріляти. І розстріляли одного цигана.</p>
	<p>І їли, пили, веселилися. І я там була, і їла, і пила. І долі бородою текло, а в роті сухо було.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Тухля, Сколівського району, Львівської області 24 грудня 1990 року Мочержак Aннa Миколаївна (1914)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Бойківщини/">Фольклор Бойківщини</a></li>
	</ul>
</footer>
<!--#include virtual="/-/inc/general__page_end.inc" -->
