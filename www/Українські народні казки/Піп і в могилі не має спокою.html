<!--#include virtual="/-/inc/general__page_start.inc" -->
<title>Піп і в могилі не має спокою ☼ Українська народна казка ☼ Народна творчість</title>
<meta name="Description" content="Українська народна казка Закарпаття «Піп і в могилі не має спокою» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Піп і в могилі не має спокою.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Піп і в могилі не має спокою <br><span class="article__headerDescription">Українська народна казка Закарпаття</span></h1>
	<p>Був де не був один хлопчик. Він нічого на світі не боявся. Чув про всяке страхіття, а сам його ніколи не бачив, І каже він одного разу:</p>
	<p>— Що то за страхіття? Що то за нечисте? Я хотів би його хоч раз увидіти.</p>
	<p>І рушив він у світ шукати нечисте.</p>
	<p>Ішов, ішов довго, нарешті прибув у таке село, де у церкві було неспокійно. Кожної ночі тут вартували нечисте, та завжди вранці знаходили мертвого, а довідатися про страхіття не могли. Хлопець прийшов на фару, зустрівся з кураторами, дяками. Саме говорили про нечисту силу, від якої терпить все село. І питають вони хлопця:</p>
	<p>— Звідки ти, куди і в якому ділі йдеш?</p>
	<p>— Я хочу увидіти нечисте, бо хотів би хоч раз настрашитися.</p>
	<p>— А ти нічого не боїшся?</p>
	<p>— Я — ні.</p>
	<p>Думають собі люди: цей міг би побути у нашій церкві на варті. І кажуть йому:</p>
	<p>— Наша церква нечиста, ти не побув би в ній одну ніч?</p>
	<p>— А чого ні?</p>
	<p>Привели хлопця до церкви; добре перед тим погодували, щоб не вартував голодний. А ввечері, коли почало сутеніти, повів хлопця піп на самий крилас і залишив.</p>
	<p>Сидить хлопчик на криласі й чекає. Раз лишень опівночі ввійшов до церкви якийсь чоловік. Зайшов тихо, не гупаючи дверима. Хлопець навіть не помітив, відчинялися вони чи ні. Чоловік у церкві почав палити свічки. Незабаром з’явився й дяк. Піп одягнув ризи, дяк узяв книжки й почали вершити молитву.</p>
	<p>Дивиться хлопець, чи не той це піп, що завів його на крилас. Та ні. Той був ще молодий, а цей старий-старий. Хлопець слухає відправу, б’є поклони, та нічого не боїться.</p>
	<p>Закінчилася відправа, почали гаснути свічки. Почали піп і дяк виходити з церкви. «А що це за одні?» — думає хлопець і йде за ними. Дивиться, куди підуть. А ті селом, селом, а далі на цвинтар повернули. Хлопець за ними. Дивиться, а тут дві могили повідкривані. Піп тільки хотів спуститися в землю, як хлопець його — за полу й не пускав. Піп просить:</p>
	<p>— Пусти мене до ями, бо мій час уже минув. Я мушу до труни...</p>
	<p>Хлопець все одно не пускає.</p>
	<p>— Я дам тобі, що тільки хочеш!</p>
	<p>— Дай мені свою реверенду.</p>
	<p>Піп кинув свою реверенду хлопцеві, скочив до ями, земля за ним закрилася.</p>
	<p>Поспішають вранці куратори до церкви, бо думають, що хлопець давно мертвий, що треба і його ховати, як інших ховали. Дивляться, а хлопець живий. А свічки палені, книжки святі не на своїм місці, попівська одежа поперекидана. Не можуть надивуватись, як воно все сталося.</p>
	<p>— Ти живий, хлопчику?</p>
	<p>— Живий.</p>
	<p>— Чи з тобою нічого не скоїлося?</p>
	<p>— Ні.</p>
	<p>— Хто тут був уночі?</p>
	<p>— Ходіть на фару, про все вам скажу.</p>
	<p>Прийшли на фару до попа. Пан великоможний аж очі витріщив.</p>
	<p>— Ти живий?</p>
	<p>— Як видите.</p>
	<p>— Кажи, хто був уночі в церкві?</p>
	<p>— Хочете знати, хто був? Були такі злодії, як і ви. Ось вам і реверенда одного з них. На цім світі здираєте з бідних людей гроші, горнете маєток, п’єте, об’їдаєтесь, а на тім світі не маєте спокою. Бо й земля вас не приймає, мусите молитву правити та гріхи свої відмолювати і після смерті.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p>Піп і в могилі не має спокою. У «Сравнительный указатель сюжетов: Восточнославянская сказка / Сост. Л. Бараг, И. Березовский, К. Кабашников, Н. Новиков. — Л.: Наука, 1979.» не вказана. Подається за: «Як чоловік відьму підкував, а кішку вчив працювати: Закарпатські народні казки. Гумор та сатира / Запис текстів та впорядкування П. Лінтура. — Ужгород: Карпати, 1966.», с. 186 — 188. У інших казкарів збірки сюжет не зафіксовано.</p>
			<p><a href="/Український фольклор Книги/Петро Лінтур ☼ Зачаровані казкою/">Зачаровані казкою: Українські народні казки Закарпаття в записах П. В. Лінтура</a> [Упорядники І. М. Сенька та В. В. Лінтур; вступна стаття, примітки та словник І. М. Сенька; післямова П. В. Лінтура; Редколегія: В. І. Данканич, О. І. Дей, П. К. Добрянський та ін.; Художник М. М. Дем’ян]. — Ужгород: Карпати, 1984. — 528 с, іл. (Бібліотека «Карпати»).</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Закарпаття/">Фольклор Закарпаття</a></li>
	</ul>
</footer>
<!--#include virtual="/-/inc/general__page_end.inc" -->
