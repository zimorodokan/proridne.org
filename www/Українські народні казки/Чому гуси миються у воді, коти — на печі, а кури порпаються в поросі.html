<!--#include virtual="/-/inc/general__page_start.inc" -->
<title>Чому гуси миються у воді, коти — на печі, а кури порпаються в поросі ☼ Українська народна казка ☼ Народна творчість</title>
<meta name="Description" content="Українська народна казка Про Тварин (звірів) «Чому гуси миються у воді, коти — на печі, а кури порпаються в поросі» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Чому гуси миються у воді, коти — на печі, а кури порпаються в поросі.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Чому гуси миються у воді, коти — на печі, а кури порпаються в поросі <br><span class="article__headerDescription">Українська народна казка про тварин</span></h1>
	<p>Жив раз давно-предавно чоловік, котрий мав кота, гусей та кури.</p>
	<p>Як наступило літо й сонце добре припекло, гуси зібралися воду шукати. Ідуть, ідуть, ідуть. Зустріли курочку.</p>
	<p>— Куди йдете, гуси?</p>
	<p>— Шукаємо воду, бо велика спрагота.</p>
	<p>— І я йду з вами, — каже курочка, бо й на неї сонце пригріло й дуже тепло їй ся вчинило, що аж рот роззявила...</p>
	<p>— Но, ходи з нами.</p>
	<p>Ідуть, ідуть, ідуть. Зустріли кота.</p>
	<p>— Куди йдете? — звідає кіт.</p>
	<p>— Шукаємо воду.</p>
	<p>— І я з вами піду, добре?</p>
	<p>— Ходи.</p>
	<p>Ідуть, ідуть, ідуть. Раз лиш увиділи озеро. Гуси знялися на крила й полетіли у воду. Плавають, купаються, й так їм добре, що аж гогочуть.</p>
	<p>Курочка й кіт стали на березі й дивляться. Сонце парить. Дуже хотіли би залізти у воду, айбо бояться... Раз втямили у воді таких, як вони, кота й курочку.</p>
	<p>— Но, коли вони не бояться, то чого би нам боятися?</p>
	<p>І поскакали у воду... Але нараз почали тонути. Лиш з бідою вибралися на берег.</p>
	<p>Кіт глянув на озеро, й так йому недобре вчинилося, що аж затрясся, втерся ніжками та й каже:</p>
	<p>— Не буду я більше такий дурний, щоб лізти у воду. Помиюся я й на печі.</p>
	<p>А курочка собі:</p>
	<p>— І я не буду дурна лізти більше у воду. Ліпше попорпаюся у попелі.</p>
	<p>При цьому зібралися і йдуть домів. Курочка скочила в купу пороху й од радості замахала крилами.</p>
	<p>— Се моя купіль! Сто раз ліпша, як вода!</p>
	<p>А кіт шмигнув до хижі, скочив на піч, замурчав і почав ніжками митися.</p>
	<p>— Не проміняю я піч на озеро. На печі не треба плавати.</p>
	<p>І від того часу гуси купаються у воді, коти — на печі, а кури порпаються в поросі. А хто не вірить, най перевірить!</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p>Чому гуси миються у воді, коти — на печі, а кури порпаються в поросі. Н. П. Андреев, Указатель сказочных сюжетов по системе Аарне. Издание государственного Русского географического общества, Л., 1929. — . Зап. П. В. Лінтур у с. Доробратове Іршавського р-ну Закарпатської обл. від І. Ільтя. Час запису не зазначений. Дідо-всевідо. Закарпатські народні казки. Запис текстів та впорядкування П. В. Лінтура, Ужгород, 1969., стор. 23—24.</p>
			<p><a href="/Український фольклор Книги/Іван Березовський ☼ Казки про тварин/">Казки про тварин</a> (Українська народна творчість) — Київ: Наукова думка. — 1976 — 575 с.</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
</footer>
<!--#include virtual="/-/inc/general__page_end.inc" -->
