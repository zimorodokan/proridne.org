<!--#include virtual="/-/inc/general__page_start.inc" -->
<title>Горда дівчина і чорт ☼ Українська народна казка ☼ Народна творчість</title>
<meta name="Description" content="Українська народна казка Бойківщини «Горда дівчина і чорт» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Горда дівчина і чорт.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Горда дівчина і чорт <br><span class="article__headerDescription">Українська народна казка Бойківщини</span></h1>
	<p>В одного чоловіка була горда дочка: підуть сільські дівчата на вечорниці, шиють, вишивають, прядуть, а вона приходить просто посидіти, поговорити, подивитися й послухати, що там на тих вечорницях робиться. Усе їй не подобалося. До інших дівчат підходять сільські парубки — той підніме нитки, як упадуть, а той щось поговорить, пожартує. А до неї так ніхто й не підходив і не дуже говорили з нею, бо вона була багата, горда і нікого не хотіла знати.</p>
	<p>Пройшло вже багато часу, відколи сходилися ті вечорниці, і набридло тій багатій дівчині ходити на них, бо до неї не горнувся ніхто з хлопців, ніхто до неї не підходив, і всердилася вона, взлилася на то все. Така люта була, що годна була вже й з чортом подружитися, лиш би не бути самій на тих вечорницях. Приходить вона одного разу додому й каже:</p>
	<p>— Мамо, я не піду більше на ті вечорниці, бо там тільки бідні дівки з хлопцями говорять, жартують, сміються. А я того не переношу, бо в мене нікого нема, я вже могла б хоть би й з чортом зв’язатися, лиш би не бути самотньою.</p>
	<p>А мати їй:</p>
	<p>— Дитино, хоч ти й багата і в мене одна, але не гордуй всіма. Ти сама бачиш, що тебе всі оставили. Всі тебе лишили, то будь тихою й сумирною, дружи з дівчатами.</p>
	<p>А вона думає: «Не хочу дружити з усіма бідолахами, я ж багата, одиначка, що ти мені, мамо, радиш, щоб я отак робила? Ні, до мене повинен приїхати гарний леґінь». Та й каже вона це матері. А мати подумала, подумала і сказала:</p>
	<p>— Добре, дочко, хай хоть і чорт до тебе прийде. А сама переживала.</p>
	<p>Пішла її дочка знов на ті вечорниці. Всі поприходили, і знов ніхто не підходив до неї. Пішла вона скоріше додому. Зустрічає по дорозі хлопця-молодця, який кудись спішив. Гарно одітий, славний хлопець. Поздоровкалися вони, і він почав з нею говорити. І сказав він:</p>
	<p>— Давай, дівчино, я буду з тобою дружити.</p>
	<p>Вернулися вони на ті вечорниці, увійшли в хату, сів він коло неї на лавочці. Всі вже почали розходитися, а вона попросила господиню, щоб ще трошки посиділа в неї і поговорила з хлопцем. Поговорила, глянула на годинник, а вже третя година. Хлопець почав збиратись додому. Вийшли вони, а надворі стоїть карета. Він сів у ту карету, і лиш вітер повіяв за ним — з великим вихорем поїхав він з подвір’я.</p>
	<p>Вернулася дівчина додому і говорить матері:</p>
	<p>— Отепер я знайшла красеня, гарного хлопця. Мабуть, вийду за нього заміж. Він казав, що буде на мені женитись.</p>
	<p>Другого дня вона так поспішала на ті вечорниці, що й роботи своєї вдома не скінчила. Побігла скоріше, бо сподівалася, що красень уже прийшов. Приходить, а його нема та й нема. Засумувала дівчина, вже вечорниці розходяться, аж тут бричка задудніла: приїхав той хлопець, поздоровкався в хаті і попрямував просто до багатої дівчини.</p>
	<p>Погомоніли вони, погомоніли, і знов він каже, що буде женитись на ній, що живе на околиці села і треба трохи далеко до нього йти. Хай вона своїх батьків повідомите, що скоро буде весілля. Але зберуться гості і весілля буде тільки в нічний час, бо всі дуже зайняті.</p>
	<p>Приходить вона додому і каже своїй матері:</p>
	<p>— Мамо, цей хлопець буде женитися на мені.</p>
	<p>— А хто він?</p>
	<p>— Він гарний.</p>
	<p>— Ну то, — каже, — роздивися добре на него, спитайся, хто він, що він.</p>
	<p>На третій день знов пішла вона на ті вечорниці погомоніти з хлопцем. Було там багато дівчат і хлопців. Як почали розходитися, вона вийшла разом з ним. І хотіла вона до него пригорнутися, а він холодний-холодний. А надворі тепло. Така спека — а він холодний, як лід. Подивилася вона на його ноги, а в него не взуття, а ніби копита. Перелякалася дівчина і думає: «Це щось нечисте». Прийшла додому і сказала своїй матері. А мати говорить:</p>
	<p>— А хоть би вже й чорт був, то що робити з тобою? Призначили весілля, і приїжджає він увечері зі своїми молодими товаришами. Гуляють, танцюють, куди там! А дівчина плаче. Пішла в свою кімнату і просто кривавими сльозами плаче. Підійшла до неї няня її і питає:</p>
	<p>— Чого ти плачеш, Марічко? Не плач, ти ж заміж виходиш.</p>
	<p>— Нянечко моя дорога, як мені не плакати, як він такий, як не всі? Я ж бачу, що в него не ноги, а копита. Мабуть, тут щось нечисте. Як я з ним жити буду?!</p>
	<p>— Знаєш, дочко, що я тобі пораджу. На тобі оцей клубок і, як він поведе тебе до свого подвір’я, скажеш: «Бери оцю нитку — я буду йти за нею до твої хати». А сама причепи ту ниточку до якогось деревця коло свої хати. Якщо тобі доведеться тікати, щоб ти знала, що по тій нитці ти доберешся додому.</p>
	<p>Дослухала дівчина поради няні і так зробила. Підійшла до свого жениха і каже йому:</p>
	<p>— Знаєш що? Найперше я хочу оглянути твій дім, твоє багатство, чи варто мені їхати до тебе? А може, ти будеш жити у нас? Я ж одна.</p>
	<p>А жених не годився на те, щоби дівчина оставалася дома, ай хотів, щоби вона йшла до нього. Та й каже:</p>
	<p>— Добре, поїдем перше до мене додому, відгуляємо весілля. Прив’язала дівчина ту нитку до куща коло хати, взяла клубок у хустину і поїхала з ним. Їдуть вони, їдуть бричкою і приїжджають аж до цвинтаря. Коло цвинтаря карета зупинилася, він узяв її за руку й повів. А вона каже:</p>
	<p>— Та не тисни мене так. Твої руки такі кріпкі. Краще на тобі цю ниточку, і я за нею піду за тобою.</p>
	<p>А вона вже заплутала ту нитку до гілочки дерева, що росло на цвинтарі, і хоче йти за ним. Він іде, йде, зайшов на середину цвинтаря, до далекого затишного місця в корчах і почав опускатися в глибоку яму. Їй стало страшно, й вона каже:</p>
	<p>— Заходь ти перший.</p>
	<p>Він почав туди спускатися, а вона вхопилася за нитку і тікає назад. Прибігла додому і каже:</p>
	<p>— О-о-ой, мамочко! Я заміж виходити не буду, це — чорт, це — нечистотка. Заховай мене, щоб він мене не знайшов.</p>
	<p>Зажурилася мама та й каже:</p>
	<p>— Донечко, нам треба йти до ворожбитів, щоб сказали, як збутися нечистого, як його здихатися. Я все оддам, тільки щоб ти була щасливою. Це за твою гордість таке сталося з тобою. Ти знайшла на свою голову нещастя, не слухала ти нас. Я піду до ворожбитів, а ти тут викручуйся, як можеш.</p>
	<p>Тоді вона пішла до свої старенької няні, заплакала, поговорила з нею. А няня й каже:</p>
	<p>— Знаєш, дочко, що? Я чула від моїх старих бабунь, яких у мене було дві — одна батькова мама, а друга материна, що колись в одної багатої дівчини таке було. Вони казали, що треба дочку умертвити, щоб вона не вийшла за нечистого заміж і він не взяв її поміж чортів. Треба зробити так, ніби ти вмерла, — обдурити чорта.</p>
	<p>Тоді дівчина каже няні:</p>
	<p>— Нянечко дорога, даю тобі половину свойого майна, тільки визволи мене від цієї біди.</p>
	<p>А няня сказала:</p>
	<p>— Ми тебе одінемо, як мертву. А як чорт прийде по тебе, скажем, що ти померла. І поставимо коло твої голови хреста. А чорти бояться хреста, і він не наважиться сюди прийти.</p>
	<p>Нарядили дівчину і поставили в труні на стіл. Прийшла північ, гримить, стукає у вікна, в двері. Побачили чорти у вікно, що свічка горить і хрест стоїть. Почав чорт на подвір’ї шуміти вітром. Хитаються дерева, хиляться, починають валитися. А няня вийшла і каже:</p>
	<p>— Чого тобі потрібно?</p>
	<p>— Най вийде моя наречена, — каже чорт.</p>
	<p>— Вона померла.</p>
	<p>— А коли будуть її ховати?</p>
	<p>— Та, — каже, — післязавтра.</p>
	<p>— То добре. І каже чорт:</p>
	<p>— Вона буде моєю.</p>
	<p>Батьки думають, як теперка її зберегти, щоб вона осталася живою, бо він обіцявся, що все одно її знайде. А няня й каже:</p>
	<p>— Викопайте яму попід порогом і труну з дочкою попід поріг понесете, бо підземелля — це для чорта незнайоме. І закопайте там хреста: тоді вона буде вільна.</p>
	<p>Другого дня знов стукіт, грюкіт. Чорт кричить з подвір’я:</p>
	<p>— Де моя наречена?! Всі відповідають з хати:</p>
	<p>— Вона померла, її сьогодні ховають.</p>
	<p>— Коли?!</p>
	<p>— Вдень.</p>
	<p>— Хай ховають опівночі! А то дім рознесу, всю худобу понищу! Подумали вони, погадали. Що робити, як вийти з положення? Як не дати дочку за чорта? Викопали під порогом яму, закопали ту труну, поставили хреста. А дівчина переоділася в одежу бідної сирітки і взяла на шию хреста — так вона звільнилася від чорта.</p>
	<p>А хто то бачив і про то чув, дуже дивувався. А деякі взяли собі з того науку. Не гордися і не неси себе високо, бо хто високо літає, той низько сідає. От і казці кінець.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Небилів, Рожнятівського району, Івано-Франківської області 19 липня 1994 року Максимів Ольга Петрівна (1930 року народження)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Бойківщини/">Фольклор Бойківщини</a></li>
		<li><a href="/Українська міфологія/Чорт.html">Чорт в українській міфології</a></li>
	</ul>
</footer>
<!--#include virtual="/-/inc/general__page_end.inc" -->
