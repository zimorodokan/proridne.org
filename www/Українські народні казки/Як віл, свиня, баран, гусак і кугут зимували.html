<!--#include virtual="/-/inc/general__page_start.inc" -->
<title>Як віл, свиня, баран, гусак і кугут зимували ☼ Українська народна казка ☼ Народна творчість</title>
<meta name="Description" content="Українська народна казка Бойківщини «Як віл, свиня, баран, гусак і кугут зимували» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Як віл, свиня, баран, гусак і кугут зимували.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Як віл, свиня, баран, гусак і кугут зимували <br><span class="article__headerDescription">Українська народна казка Бойківщини</span></h1>
	<p>Було се у місяцю січню. Була зима. Зібрався віл і йде дорогою. Здибує барана. Баран каже:</p>
	<p>— Де ти йдеш?</p>
	<p>— Утікаю від снігів. Шукаю теплого літа, сонця.</p>
	<p>— Ходи зо мною, будеме ходити вдвох, буле веселіше.</p>
	<p>Ідуть уже вдвох, здибують свиню. Іде свиня рохкаючи і звідається:</p>
	<p>— Де ви йдете?</p>
	<p>— Тікаєме від снігів, від морозів. Шукаєме теплого літа і сонця. Ходи з нами, будеме ходити втрьох, буде веселіше.</p>
	<p>І йдуть уже втрьох. Ідуть і здибують гусака. Гусак звідається:</p>
	<p>— Де ви йдете?</p>
	<p>— Тікаєме від снігів, від морозів. Шукаєме теплого літа і сонця. Ходи з нами, буде веселіше.</p>
	<p>І йдуть уже вштирьох. Здибують кугута.</p>
	<p>— Де ви йдете? — питає кугут.</p>
	<p>— Тікаєме від снігів, від морозів. Шукаєме теплого літа і сонця. Ходи й ти з нами. Буде нам веселіше.</p>
	<p>І йдуть уже вп’ятьох.</p>
	<p>Дойшли вони до лісу, а тут уже ніч. І мороз, і студено. Звідається віл:</p>
	<p>— Де будуме ночовати?</p>
	<p>Баран каже:</p>
	<p>— У мене шуба груба, з вовни. Я буду тут ночувати, мені не студено.</p>
	<p>Свиня каже:</p>
	<p>— Я зариюся в старе листя, і мені не буде студено.</p>
	<p>Гусак каже:</p>
	<p>— У мене шуба груба, з пір’я, я не замерзну.</p>
	<p>А віл каже:</p>
	<p>— У мене шерсть мала, і я тут ночовати не буду, бо я замерзну.</p>
	<p>І пішов він лісом, шукаючи теплого сонця. І знайшов на краю ліса коло ліса пустий будинок. Коло того будинку обороги з копаницею, стіжки з сіном, а в стодолі зерно — все там є. Попоїв віл, напився води, зайшов до стайні в тепле місце і ліг собі. І спочиває спокійно.</p>
	<p>Через якийсь час щось стукає в двері. Віл ся звідає:</p>
	<p>— Хто там?</p>
	<p>— Я, баран. Пущай, бо замерзаю.</p>
	<p>А віл каже:</p>
	<p>— Я не пущаю. Ти казав, що в тебе шуба груба, з вовни, що ти не замерзнеш.</p>
	<p>— Пущаю, бо замерзаю. Бо як не пустиш, то виб’огами дерево із стіни і ти замерзнеш.</p>
	<p>Пустви віл. Баран попоїв, бо є все, і ліг собі коло вола в теплі. А тут знов щось стукає.</p>
	<p>— Відчиняйте, бо замерзаю.</p>
	<p>А віл ся звідає:</p>
	<p>— Хто там?</p>
	<p>— Я, свиня.</p>
	<p>— Ти казала, що зариєшся в листя, що ти не замерзнеш. Я не пущаю.</p>
	<p>— Пущай, бо замерзаю. Як не пустиш, буду рити, попідриваю фундамент, і ти замерзнеш.</p>
	<p>Свиня ввійшла, а там і кромплі, там і зерно, попоїла, сита. І лягла собі коло них спочивати в теплі. І знов хтось стукає. А віл ся звідає:</p>
	<p>— Хто там?</p>
	<p>— Я, гусак, відчиняйте, бо замерзаю.</p>
	<p>— Ти казав, що в тебе шуба груба, з пір’я, що ти не замерзнеш. Ночуй там.</p>
	<p>— Пущайте, бо я стану шолопати мох з шпар, ви шолопаю його та й будуть діри. І ви позамерзаєте.</p>
	<p>Пустили. Ввійшов гусак, надзьобався зерна і ліг спочивати коло них у теплі. А тут щось знов стукає в двері. Віл ся звідає:</p>
	<p>— Хто там?</p>
	<p>— Я, кугут. Пущайте, бо замерзаю.</p>
	<p>— Ти казав, що в тебе шуба груба, з пір’я, що ти не замерзнеш. Ночуй там.</p>
	<p>— Пущайте, бо як не пустите, то вилечу на повалу, порозгрібаю глину, будуть діри, і ви позамерзаєте.</p>
	<p>Пустили й кугута. Кугут надзьобався зерна і сів коло них спочивати. З тої радости, що ситий він і тепло ночувати йому, він як запіяв два рази. А лисиця вчула то та й прибігла. Вона завітрила в шпари, що там є й кугут, і гусак, і свиня, і баран, і віл. І побігла лісом, і повіла вовкови, медведеви, що там є й кугут, і гусак, і свиня, і баран, і віл.</p>
	<p>—…Буде нам їсти всім на всю зиму.</p>
	<p>І тоді каже медвідь до вовка:</p>
	<p>— Іди наперед і стукай. Бо як щось не то, то в тебе ноги прудкі та ти втечеш.</p>
	<p>Вовк каже:</p>
	<p>— Іди ти, бо ти найсильніший звір у лісі.</p>
	<p>Пішов медвідь. Стукає. Усі понапуджувалися: кугут, гусак баран і свиня. І всі тиснуться до вола. А віл каже:</p>
	<p>— Тихше, тихше. Не бійтеся.</p>
	<p>Відчиняє віл двері. Кидається медвідь на вола. А віл як ухопив медведя на роги, як притиснув до стіни. А баран підскочив та б’є рогами. А свиня рве за шкіру. А гусак як став за шерсть рвати. А кугут як вилетів горі на дах та як запіяв:</p>
	<p>— Кукуріку! Кукуріку!</p>
	<p>І звірі напудилися. Їм причулося, що гойкає: «Заріжу! Заріжу!» Такий сильний звір! Кричить: «Заріжу!» Та й повтікали звірі лісами. Та й більше не приходили.</p>
	<p>А вони собі всі прожили в теплі до місяця мая. І їсти мали що. А в місяцю маю, коли вже трава виросла, порозходилися вони. І пішли кожний совєю дорогою.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>79 (1753). Як віл, свиня, баран, гусак і кугут зимували. СУС 130. 2 квітня 1988 р. Чичерський Олександр Павлович (1910). Львівська область, Турківський район, село Гусине</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Бойківщини/">Фольклор Бойківщини</a></li>
	</ul>
</footer>
<!--#include virtual="/-/inc/general__page_end.inc" -->
