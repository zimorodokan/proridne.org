<!--#include virtual="/-/inc/general__page_start.inc" -->
<title>Як жовнір смерть переміг ☼ Українська народна казка ☼ Народна творчість</title>
<meta name="Description" content="Українська народна казка Гуцульщини «Як жовнір смерть переміг» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Як жовнір смерть переміг.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Як жовнір смерть переміг <br><span class="article__headerDescription">Українська народна казка Гуцульщини</span></h1>
	<p>Служив хлопець у війську. І вислужив, і йшов з війська додому. Повертає в одно село. В тому селі смуток. Питає жовнір:</p>
	<p>— Чого у вас в селі такий смуток?</p>
	<p>— У нас смуток, бо кожний день мертвець оден є. Чи баба, чи чоловік — усе старші люди вмирають. Усі старі люди вже вивмирали, і тепер у тій хаті дівчина сімнадцяти років умирає.</p>
	<p>— Справте мене до тої хати, — каже жовнір.</p>
	<p>І хлопці його до тої хати підвели. Входить жовнір у хату.</p>
	<p>— Добрий вечір.</p>
	<p>В хаті мама й дівчина. Вони відповіли йому на привітання.</p>
	<p>— Ви би мене не приймили на ніч? — жовнір проситься. Каже мама слабої дівчини:</p>
	<p>— Ні, не прийму.</p>
	<p>— А чого ви мене не приймете? Мати заплакала.</p>
	<p>— Бо в нас старі люди вже вивмирали. Буде вже моя донька вмирати.</p>
	<p>— А відки ви, вуйночко, знаєте, що має донька ваша вмирати? — жовнір питається.</p>
	<p>— В дванадцятій годині ночі приходить смерть у білім фалоні&nbsp;<sup>*</sup>.</p>
	<p>Жовнір каже:</p>
	<p>— Нічого. Я буду у вас спати. Я хочу видіти. Каже жовнір дівчині:</p>
	<p>— Лягай коло мене на ліжко. Дівчина заплакала.</p>
	<p>— Що ви мені, жовніре, поможете, як я буду зараз гинути?</p>
	<p>— Лягай коло мене і не погинеш.</p>
	<p>І лягла дівчина з жовніром на ліжко.</p>
	<p>Задрімали вони. Мама спить на печі. В дванадцятій годині загриміло в двері. Каже дівчина:</p>
	<p>— Уже я гину. А жовнір каже:</p>
	<p>— Сиди тихо. Най відкриває двері сама. Я лізу під ліжко, а ти не йди з постелі нікуди.</p>
	<p>Утворяє смерть двері і заходить у білім фалоні, закрита геть. Увійшла в хату, і якраз була дванадцята година. Стала смерть серед хати. І ступила крок до постелі, хоче ту дівчину мечем рубати. А жовнір вилізає з-під постелі, витягає шаблю і зачинає ту смерть рубати. Смерть викручувалася, тікала, а він рубав. І відтяв їй вухо, і воно впало до землі. І смерть утекла. А жовнір бере то вухо і завиває його в папір. Кладе собі в кишеню і знов лягає спати коло дівчини. Говорить до дівчини, а дівчина нічого не говорить, лиш плаче. Мама заплакала тяжко, злізла з печі і питає:</p>
	<p>— Чого ти, донечко, не говориш?</p>
	<p>І обоє, мати й жовнір, рухають її, аби заговорила. І заговорила дівчина. Каже:</p>
	<p>— Як я уздріла смерть, мені мову заперло від страху. Питається дівчина в жовніра.</p>
	<p>— Ти жонатий чи хлопець?</p>
	<p>— Я хлопець, — каже жовнір.</p>
	<p>— Ти мене оборонив від смерти. Я твоя, а ти мій. Приведи мені рано лікаря, бо я не годна всупокоїтися.</p>
	<p>А мама як уздріла, що прийшла смерть по доньку, то посивіла, як молоко.</p>
	<p>Зробився день. Пішов жовнір за лікарем. Лікар збадав&nbsp;<sup>*</sup>, дав ліки й сказав:</p>
	<p>— Не бійся, дівчино, нічого тобі нема. Каже жовнір:</p>
	<p>— Як смерть прийшла по цю дівчину, я рубав смерть шаблею і відтяв її вухо.</p>
	<p>Каже лікар:</p>
	<p>— Ану покажіть, яке те вухо?</p>
	<p>Жовнір показав — воно було чоловіче, а не жіноче. Лікар каже:</p>
	<p>— Ідіть до попа, най освятить хату. Може, якась нечиста сила приходила в хату.</p>
	<p>Приходить жовнір до попа.</p>
	<p>— Добрий день! Попадя відповіла.</p>
	<p>— Де отець духовний? — питає жовнір у попаді.</p>
	<p>— Нема отця дома, десь поїхав, — каже попадя.</p>
	<p>— Кажіть, де отець. Мені його треба, щоби йшов хату святити.</p>
	<p>— Отець не піде, бо отець слабий, — каже імость&nbsp;<sup>*</sup>.</p>
	<p>— А де отець лежить?</p>
	<p>— Та генди в покою.</p>
	<p>Жовнір іде до попа. Каже йому:</p>
	<p>— Ви би не пішли зо мною?</p>
	<p>— Та чого? — каже.</p>
	<p>— Хату освятити. У вашім селі вже всі старі люди повмирали. Взялася смерть до молодих. Сночі&nbsp;<sup>*</sup> мала дівчина молода вмирати, — каже жовнір.</p>
	<p>— Я не піду, — сказав піп.</p>
	<p>— А чого ні?</p>
	<p>— Бо я слабий.</p>
	<p>— Що у вас болить?</p>
	<p>— Голова.</p>
	<p>Піп убандажований. Жовнір розвиває йому голову, а в попа вуха нема. Жовнір витягає вухо з кишени та й каже:</p>
	<p>— Отець духовний, це ваше вухо? А піп ні живий ні мертвий став.</p>
	<p>— То ви, — каже, — отче духовний, людей порубали ціле село?</p>
	<p>Піп нічого не говорить.</p>
	<p>Дяк ходив по селі та й попови підказував, хто слабий. А піп ішов уночі та й рубав. Та й ховали, та й люди платили, і їм гроші йшли великі.</p>
	<p>Тоді каже жовнір попови:</p>
	<p>— Ти йшов таку молоду дівчину знищити? Більше не будеш нищити людей.</p>
	<p>Та пішов у канцелярію, замельдував&nbsp;<sup>*</sup>, вийшли шандарі, попа забрали, і засудили попа на кару смерти. І завісили його на горі.</p>
	<p>А жовнір пішов до тої дівчини і взяв її собі за жінку. І ще й сьогодні жиють. Та й байці конець.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__footnotes">
			<p><sup>*</sup> Фало́н — верхнє вбрання священика, яке вбирається під час богослужіння.</p>
			<p><sup>*</sup> Ба́дати — оглядати, обстежувати хворого.</p>
			<p><sup>*</sup> І́мость — попадя.</p>
			<p><sup>*</sup> Сно́чі — учора ввечері.</p>
			<p><sup>*</sup> Мельдува́ти — повідомляти, сповіщати.</p>
		</div>
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Село Річка (хутір Фейлики), Косівського району, Івано-Франківської області 30 листопада 1985 року Григорчук Василь Михайлович (1919 року народження)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Гуцульщини/">Фольклор Гуцульщини</a></li>
	</ul>
</footer>
<!--#include virtual="/-/inc/general__page_end.inc" -->
