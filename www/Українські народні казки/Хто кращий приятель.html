<!--#include virtual="/-/inc/general__page_start.inc" -->
<title>Хто кращий приятель ☼ Українська народна казка ☼ Народна творчість</title>
<meta name="Description" content="Українська народна казка Гуцульщини «Хто кращий приятель» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Хто кращий приятель.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Хто кращий приятель <br><span class="article__headerDescription">Українська народна казка Гуцульщини</span></h1>
	<p>В одного селянина був старий батько. В тодішніх часах був такий закон, що старих людей добивали. І приходилося й тому синови добити свого батька. Він узяв батька на віз і повіз у поле. А в полі стало йому жалко свого старенького батька добивати. І він свого батька назад завернув додому і сховав його в пивницю. І носили йому в пивницю їсти то він, то жінка.</p>
	<p>Але настав такий рік, що не було врожаю і не було чим засіяти поля. Приносить син татови їсти та й плаче. Питає тато:</p>
	<p>— Чого ти, сину, плачеш?</p>
	<p>— Та, — каже, — не вродило і нема чим ниву засіяти. Каже старий батько:</p>
	<p>— Смійся, сину, з цего.</p>
	<p>— Тату, вам добре казати, але я не маю чим засіяти.</p>
	<p>— Бери, — каже, — сину, минувшого року околоти і бий їх, молоти їх ще раз, і ще намолотиш трохи збіжжя.</p>
	<p>Він узяв тогідні околоти і зачав їх ще раз молотити, і тілко ще намолотив зерна, що стало йому на посів.</p>
	<p>А їхали пани з міста і виділи, що ніде нема посіву, тілко в одного цего господаря зеленіє. Та й питаються його:</p>
	<p>— Ніхто не засіяв, а ти засіяв. Чим ти це засіяв?</p>
	<p>— А я, — каже, — молотив тогідні околоти і тілко ще набив, що засіяв,</p>
	<p>— А хто тебе на це нарадив?</p>
	<p>— Я, — каже, — собі сам.</p>
	<p>— Е-е-е, то, — каже, — не може так бути, щоби ти сам то надумав. Як ти так знаєш сам собі нарадити, то би ти, — каже, — прийшов до нас з приятелем і неприятелем.</p>
	<p>Він приходить додому, несе татови їсти і плаче.</p>
	<p>— Чого ти, синку, плачеш?</p>
	<p>— Та кликали мене пани і питалися, чим я сіяв. А я розказав їм про ті тогідні околоти. Вони мене спитали: «Хто тебе на це нарадив?» А я сказав, що я собі сам це надумав. А вони сказали: «Як ти сам надумав, то би ти завтра до нас прийшов і привів приятеля і неприятеля», І я не знаю, кого я маю привести.</p>
	<p>— Е-е-е, смійся, сину, з цего, — каже, — бери пса та й жінку. Він сказав жінці:</p>
	<p>— Пани сказали, аби ми обоє прийшли в місто. Жінка все допитувалася:</p>
	<p>— Чого, чого?</p>
	<p>— Як прийдемо, та будемо чути, чого вони з нас жадають.</p>
	<p>Та й другої днини зібралися, хату замкнули і йдуть. А чоловік каже:</p>
	<p>— Треба пса взяти.</p>
	<p>А жінка до него в сварку:</p>
	<p>— Та нащо тобі пса? То нефайно з псом.</p>
	<p>— Е, що ти, жінко, знаєш? Як пани ходять з псами, та й ми будемо, як пани.</p>
	<p>Відв’язав пса, і пес пішов з ними.</p>
	<p>Приходять у місто, пани дивляться з поверха, що він іде з жінкою та й з псом, та й говорять межи собою:</p>
	<p>— Нам би знати, хто його на це нарадив.</p>
	<p>Зайшли вони. Пани сказали їм сісти. Він сів собі на крісло, а жінка розглядає по стінах, бо були там портрети різні. Пани питаються його:</p>
	<p>— А хто тебе на це нарадив?</p>
	<p>— А я, — каже, — сам собі. А пес сховався під стіл.</p>
	<p>Каже один з тих панів до чоловіка, що прийшов з псом:</p>
	<p>— Ану втни йому кавалок пазуря.</p>
	<p>Чоловік витяг ножик та й узяв псови кавалок пазуря. Пес заскавулів та й назад сховався під стіл. Каже пан:</p>
	<p>— А тепер бери та й дай йому кавалочок хліба.</p>
	<p>Він узяв кавалочок хліба та й дав псови. Пес вихопився, хапнув хліб та й назад у куток.</p>
	<p>— Ану, — каже, — удар жінку раз по писку.</p>
	<p>Чоловік спудився. Як бити жінку? Це ж його рідна жінка. Але як пани звеліли, то треба таки жінку вдарити. Він розмахнувся та й ударив, але так, аби жінку не заболіло. Але би вигляд був, що він ударив. А жінка як від него відскочить та як крикне:</p>
	<p>— Та ти годував свого старого батька, та й я носила їсти! А ти мене ще будеш бити?!</p>
	<p>А пани кажуть йому з-за стола:</p>
	<p>— Тепер ти видиш, хто твій приятель, а хто неприятель? Псови ти утяв кавалок пазуря та й, — каже, — пес не розгнівався на тебе. Ще й хліб узяв від тебе. А жінку ти, — каже, — ледь-ледь ударив, а вона вже все виказала.</p>
	<p>І відтоді старих людей перестали вбивати, бо вони дуже добре все знали і могли добре нарадити.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Космач, Косівського району, Івано-Франківської області 15 лютого 1987 року Кушнірчук Танасій Петрович (1924 року народження)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Гуцульщини/">Фольклор Гуцульщини</a></li>
	</ul>
</footer>
<!--#include virtual="/-/inc/general__page_end.inc" -->
