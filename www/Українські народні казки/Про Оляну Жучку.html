<!--#include virtual="/-/inc/general__page_start.inc" -->
<title>Про Оляну Жучку ☼ Українська народна казка ☼ Народна творчість</title>
<meta name="Description" content="Українська народна казка Подніпров’я (Наддніпрянщини) «Про Оляну Жучку» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Про Оляну Жучку.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Про Оляну Жучку <br><span class="article__headerDescription">Українська народна казка Подніпров’я (Наддніпрянщини)</span></h1>
	<p>Жила в Павлівці сім’я, бідували щодня. Дітей було багато, що не поміщалися в хаті.</p>
	<p>Чоловік та жінка. Жінку звали Оляна Жучка. От день у них немає що їсти, другий. Жінка й каже чоловікові:</p>
	<p>— Іди, вночі, виведи у сусідів корову і відведи її аж до ставка та там і залиш. А вранці, коли сусіди кинуться шукати пропажу я напрошуся до них ворожити і скажу, де їх добро. Так ми грошей і заробимо.</p>
	<p>Як жінка сказала, так чоловік і зробив. Вранці чують у сусідів лемент, корова пропала. Оляна по-сусідськи напросилася допомогти, розкинула карти, та й каже:</p>
	<p>— Корова там, де вода, очерет, дерева, мабуть коло ставка.</p>
	<p>Там корову і знайшли. А сусіди Оляні дякували, грошей заплатили, нагодували і з собою дали.</p>
	<p>Пройшов деякий час. Гроші закінчилися. Посилає жінка чоловіка до других сусідів вивести корову. І знову Оляна Жучка з картами зарадила горю. А селом уже пішла слава: Оляна Жучка — знатна ворожка. Що в кого пропало, те зразу ж знайде.</p>
	<p>А у пана з Іванівки в цей час золото пропало. От він посилає слуг до Оляни аби її привезли, щоб вона карти кинула і підказала, де золото шукати.</p>
	<p>Узяли слуги Оляну та й везуть до пана. А вона так злякалася, що й слова сказати не може. Все думає: «Як я буду ворожити, як я не вмію?»</p>
	<p>А слуги й собі бояться, бо це ж вони в пана золото вкрали. От і вирішив один перевірити чи й справді Оляна гарна ворожка. Дорогою упіймав у руку жука і каже:</p>
	<p>— Ану скажи, що в мене в руці.</p>
	<p>А жінка з переляку й каже:</p>
	<p>— Упіймав пан Жучку собі в ручку. Не знаю, що з нею буде.</p>
	<p>Злякався слуга ще більше.</p>
	<p>«Ти бачиш, — думає, — яка ворожка. Вгадала даже, що я не жука піймав, а жучку».</p>
	<p>Привезли Оляну до пана. А той наказав закрити її у конюшні, щоб цілу ніч ворожила, а на ранок сказала, де його гроші.</p>
	<p>Сидить Оляна та й журиться . А тільки й думки, що скоро вже й півні співатимуть і ранок настане. Тут їй і смерть. І слуги не сплять. Радяться, що їм робити. От один і каже:</p>
	<p>— Піду подивлюся, що вона там робить.</p>
	<p>Тільки підійшов до вікна, а тут півень як закукурікає.</p>
	<p>А Оляна й каже:</p>
	<p>— От і перший є.</p>
	<p>Злякався слуга, прибіг до своїх та й каже:</p>
	<p>— Вона вже все про нас знає.</p>
	<p>Не повірили йому. Інший пішов подивитися. Тільки підійшов до конюшні, а півень знову як заспіває. А Оляна каже:</p>
	<p>— От і другий уже є .</p>
	<p>Повернувся слуга до своїх та й каже:</p>
	<p>— А правда, вона вже все знає.</p>
	<p>Вирішили всі разом піти до ворожки, та й розповіли як пана пограбували, де золото закопали, тільки дуже просили не видавати їх панові. От на ранок Оляна карти перед паном розкинула і каже:</p>
	<p>— Золото твоє ціле. Лежить закопане під твоїми воротами. А от хто вкрав не бачу, бо туман тоді був.</p>
	<p>Пан золото викопав і на радощах так оддячив Оляні Жучці, що, повернувшись, вона зразу ж собі нову хату збудувала і довіку не бідувала.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>250 (7395). Про Оляну Жучку. СУС —, низка варіантів. Записав Сидоренко Олександр 2009 року. Рухлин Тамара Григорівна (1940). Дніпропетровська область, Межівський район, Новопавлівка</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Наддніпрянщини/">Фольклор Подніпров’я (Наддніпрянщини)</a></li>
	</ul>
</footer>
<!--#include virtual="/-/inc/general__page_end.inc" -->
