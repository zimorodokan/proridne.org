<!--#include virtual="/-/inc/general__page_start.inc" -->
<title>Як циган дідька вигонив ☼ Українська народна казка ☼ Народна творчість</title>
<meta name="Description" content="Українська народна казка Покуття «Як циган дідька вигонив» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Як циган дідька вигонив.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Як циган дідька вигонив <br><span class="article__headerDescription">Українська народна казка Покуття</span></h1>
	<p>Були чоловік і жінка. Були вони бідні. Ходив чоловік на заробітки, у ліс за дровами. Поїде і кілька день нема його дома. А до жінки забігає другий, ксьондз. Вони там собі п’ють, їдять, розважаються. А коли чоловік приїде, жінка така «слаба», що вмирає.</p>
	<p>— Жінко, ти нічого не варила?</p>
	<p>— Йой, я не могла. Така слаба. Думала, що-м умру — така слаба. І так раз, другий. Приїде, а жінка їсти нічого не зварила. Усе «слаба». Ні робити, ні їсти нічого не може.</p>
	<p>— Жінко, ну що би ти з’їла? Я тобі щось принесу.</p>
	<p>— Я не хочу, не можу, слаба.</p>
	<p>— А може, би ти трохи горівки випила?</p>
	<p>— А я знаю? Як добра, то, може, би й випила.</p>
	<p>— Ну то добре. Я йду до корчми та й принесу тобі фляшку. Може, вип’єш.</p>
	<p>— Добре.</p>
	<p>Пішов той чоловік до корчми та й каже орендареви:</p>
	<p>— Дай мені фляшку горівки.</p>
	<p>— А нащо тобі?</p>
	<p>— Ай, жінка в мене така слаба, — каже, — їсти не може ніц. І встати не може. Може, би випила порцію горівки, може, би їй ліпше було.</p>
	<p>Орендар каже:</p>
	<p>— Добре, дам тобі моцної горівки. Дав йому моцної горівки, дав закуски.</p>
	<p>— Але, — каже, — якби ти зчаста додому приходив, ти би видів, яка твоя жінка слаба. А ти йдеш з хати на тиждень, на два і не можеш видіти. Слухай, якби ти поїхав ніби на заробітки, об’їхав десь другим боком і вернувся ввечір додому. І ти би придивився, яка твоя жінка слаба. І не кажи їй, що я тобі це казав.</p>
	<p>Чоловік:</p>
	<p>— Добре, най буде.</p>
	<p>Взяв ту горівку, приніс додому. Зварив там, що міг, бо жінка не могла. Випили вони та й попоїли. Каже він:</p>
	<p>— Жінко, ти слаба. Як я буду сидіти коло тебе, то нічого з цего не буде. Я не можу сидіти коло тебе: треба щось заробити, бо зима буде. Треба мені йти на роботу.</p>
	<p>А вона каже:</p>
	<p>— Йой, та йди, чоловіче. Іди на роботу, а мене лишай. А я з печі не впаду, може, й не вмру. А як і вмру, то що? Але ти не сиди коло мене, а йди на роботу.</p>
	<p>— То завтра, — каже, — я буду їхати на роботу. Позбираюся та поїду собі.</p>
	<p>— Добре, їдь.</p>
	<p>Зібрався та й поїхав на роботу. А вона «слаба» лежить. Вона знає, що він поїхав на два тижні. Встає, зварила добре їсти, злагодила вечерю. Пририхтувала все, а як смеркло, прийшов ксьондз. Дає він гроші і каже:</p>
	<p>— Іди до корчми, принеси горівки. Вона:</p>
	<p>— Я не буду йти до корчми, бо мій чоловік ходив туди та й казав, що я слаба. Я піду за горівкою, а орендар скаже чоловікови. Скаже, що він брав горівки та ще й я приходила горівки брати. Що вже я стала здорова. Ліпше, — каже, — йди ти.</p>
	<p>І ксьондз пішов за горівкою. Приніс горівки, а вона поставила на стіл вечерю. Посідали та й випивають собі потроху. Одну порцію, дві та й п’ють, скілько є.</p>
	<p>А циган ішов селом та й думає: «Там нема світла, там нема. А в цій хаті є світло — поверну до неї».</p>
	<p>Прийшов до дверей — двері не замкнені. Тихо втворив, від дверей попри кухню та й зайшов туди і всунувся під постіль. А вони собі коло стола попивають обидвоє і їм байдуже. І не знають, що в хаті ще й циган є. Балакають собі, дивляться одне на другого. Вже трохи їм зашуміло в голові, чуєте. Та їм байка, що хтось там ще може бути.</p>
	<p>Так вони пили собі, балакали, коли чують — чоловік приїхав.</p>
	<p>— Жінко, — каже, — утвори, бо я щось забув. Поїхав і забув. Утвори!</p>
	<p>Ксьондз напудився, і вона напудилася. Десь треба ксьондза сховати. Що то буде! А чоловік уже під вікном.</p>
	<p>— Лізь під постіль.</p>
	<p>Ксьондз заліз під постіль, а вона все зі столу зібрала і заховала. Утворила, вилізла на піч і вже йойкає. Слаба. Чоловік входить до хати.</p>
	<p>— Ну, що є? — питає вона.</p>
	<p>— Жінко, не легше тобі?</p>
	<p>— Та де легше? Я така слаба, відай, буду вмирати. А він пішов до кухні та й варить собі. І каже їй:</p>
	<p>— Я знаю, що ти слаба. Аби ти нічого не варила й нічого не робила. А я поїхав, кавалок світу об’їхав і нагадав-им, що ще щось забув. Мусив вернутися додому.</p>
	<p>— Та вари собі, вари, бо я не годна. Зварив він собі, поставив на піч та й вечеряє. А циган під постіллю каже тихо до ксьондза:</p>
	<p>— Я зараз буду співати. Ксьондз просить:</p>
	<p>— Не співай, цигане, сиди тихо.</p>
	<p>— Розбирайте, отче, з себе вбрання та давайте мені, то буду сидіти тихо.</p>
	<p>Ксьондз дав. То, що мав, розібрав з себе і дав циганови. Циган убрався в ксьондзове та й знов каже:</p>
	<p>— Я зараз буду співати.</p>
	<p>— Не співай, цигане.</p>
	<p>— То розбувайтеся, давайте мені своє взуття.</p>
	<p>Ксьондз розбувся і віддав взуття циганови. Той вбувся. Ксьондз сидить голий під постіллю, чоловік вечеряє, а жінка стогне на печі. Чує чоловік, що під постіллю щось шумить, якийсь шум і рух. Чоловік до жінки каже:</p>
	<p>— Слухай, що там таке під постіллю? А циган ксьондзови:</p>
	<p>— Тепер я, отче, буду виходити.</p>
	<p>Та й виліз. Але вже не циган виліз, а ксьондз. З цигана ксьондз зробився. А чоловік стоїть коло стола з лижкою, дивиться на то та й каже:</p>
	<p>— Отче, що це таке є? Чого ви такої пізньої години лазите в мене під постіллю? В чім справа?</p>
	<p>А циган каже:</p>
	<p>— Я мушу лазити у вас під постіллю.</p>
	<p>— Та чого мусите?</p>
	<p>— Бо у вас, — каже, — ґаздо, в хаті є дідько. І я мушу того дідька вигнати. Тому я й лажу попід постіллю у вас.</p>
	<p>А ґазда йому:</p>
	<p>— Я й не знав того. Та й каже циган:</p>
	<p>— Є у вас дідько, тому ваша жінка дуже слабує. Ви заплатіть мені, — він сказав, яку суму заплатити, — і я вам того дідька з хати вижену. І ніколи більше вам жінка слабувати не буде. Здорова буде, як чіп. І добре вам буде. А то ви бідуєте, жінка слаба, треба самому і їсти зварити, і в хаті все зробити. Я, — каже, — мушу вам то зробити, того дідька вигнати.</p>
	<p>Каже чоловік:</p>
	<p>— Добре. Я дам, заплачу. Я на то й заробив гроші. Дам! Лиш виженіть з хати дідька. А то прийду з роботи, а жінка все слаба й слаба. Зробіть так, щоби жінка була здорова, і я вам добре заплачу.</p>
	<p>А жінка каже:</p>
	<p>— Йой, чоловіче, не давай гроші. То, може, мені й не поможе. Шкода буде грошей.</p>
	<p>— Тихо сиди. Я тебе не питаю. Я твоїх грошей не даю, я даю свої. Най отець виженуть дідька з хати. Ти все слаба, а я хочу, щоби ти була здорова. Мені нема кому на господарці робити, нічого нема. Вигоніть, отче, дідька з хати. Я плачу вам, все!</p>
	<p>Каже циган:</p>
	<p>— Ви маєте великого баняка? Може, часом горівку варите абощо?</p>
	<p>— Є баняк, — каже ґазда.</p>
	<p>— То давайте його сюди. Та несіть до кухні дров. Кладіть ватру і насипайте в баняк води. Най гріється.</p>
	<p>А чоловік питає:</p>
	<p>— Та нащо, отче?</p>
	<p>— Знаємо, — каже, — нащо. Будем дідька вигонити з хати. Чоловік уніс дров, приніс води. Варить воду, буде дідька вигонити.</p>
	<p>А жінка плаче на печі та й каже:</p>
	<p>— Ти то не роби, не вигони дідька.</p>
	<p>А чоловік не слухає, не хоче, би жінка була слаба й слаба. Уже скипіла вода. Каже «ксьондз», той циган:</p>
	<p>— Шукайте, ґаздо, доброго віника, щоби було файне кропило. Та й путню, щоби було в що набирати окропу.</p>
	<p>Ґазда подав файний віник, путню, циган набрав у путню киплячої води, взяв своє кропило та й зачав кропити гарячою водою попід постіль. А ксьондз терпить і не обзивається. Нарешті циган набрав відро того окропу та й каже до ґазди:</p>
	<p>— Ви, ґаздо, ставайте коло порога і беріть добрий билень у руки.</p>
	<p>І стійте з ним. А я буду дідька вигонити. Він буде бічи просто в двері, а ви стійте коло порога і бийте палюгою, кілько сили маєте. Бийте, не чекайте.</p>
	<p>Узяв ґазда добрий билень, став на дверях, а той набрав цілу путню окропу та й поливає під постіллю окропом голого ксьондза. Ксьондз під постіллю туди, ксьондз сюди, а той парить. Нема ради, ксьондз тікає. Та куди тікати? Вискочив та й просто в двері. А ґазда його тим биленем по плечах, по голові. І так збив його, що ледве живий ксьондз.</p>
	<p>Вискочив та й побіг голий. Каже ґазда:</p>
	<p>— Досить вже, я добре йому дав.</p>
	<p>А циган покропив рештою окропу всю хату. Ґазда заплатив йому файно, тому циганови. Та не циганови, а «ксьондзови» платив ґазда. «Ксьондз» узяв від чоловіка плату і сказав:</p>
	<p>— Жінка тепер вам ніколи не буде слаба.</p>
	<p>Жінка встала і вже не була «слаба». Від того часу ксьондз у тій хаті більше не показувався, не приходив ніколи. Чоловік приходив з роботи, і жінка була все здорова. І чоловікови їсти варила, і все добре робила.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Пробабин, Городенківського району, Івано-Франківської області 21 липня 1989 року Дуб’як Катерина Дмитрівна (1908 року народження)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Покуття/">Фольклор Покуття</a></li>
	</ul>
</footer>
<!--#include virtual="/-/inc/general__page_end.inc" -->
