<!--#include virtual="/-/inc/general__page_start.inc" -->
<title>Весняний сон ☼ Українська народна казка ☼ Народна творчість</title>
<meta name="Description" content="Українська народна казка Чернігівщини «Весняний сон» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Весняний сон.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Весняний сон <br><span class="article__headerDescription">Українська народна казка Чернігівщини</span></h1>
	<p>У повітрі пахло підсніжниками і сонячним промінням. Навколо всі були щасливі і веселі. І Маргаритка, дівчина-весна, була надзвичайно рада пробудженню усього живого. Любила вона увінчатися квітами і гуляти полями, лугами, ріками. Та особливо — лісами, бо любила дивитися за життям своїх друзів-звірят. Раніше ця дівчина була не така, жила в іншому світі, не мала друзів, її ніхто не розумів. Тоді вона не вміла говорити з тваринами і взагалі не вірила у дива. Та трапилася одна пригода, яку може пояснити лише чудо.</p>
	<p>... «Яка огидна погода, — подумала дівчина, — як і все інше». За вікном ішов сильний дощ, здіймався вітер, а небо було темне, наче вночі. Вона сиділа на підвіконні зовсім похмура і вдивлялася в кожну краплину дощу. Дівчина теж плакала, але в душі, бо її ніхто не розумів. У неї не було друзів, навіть батьки приділяли більше уваги її братові. Світ здавався жорстоким, а вона була в ньому чужою. Маргаритка, як часто називав її батько, була дуже гарною молодою дівчиною, мала довге каштанове волосся, тонку талію, білу шкіру і пронизливо голубі очі.</p>
	<p>«Цікаво, чи перестає плакати небо?»- думала Маргаритка. Проводячи пальцем по склі, ніби намагаючись наздогнати краплину.</p>
	<p>— Чому ж ти плачеш, небо? Що трапилося в тебе?</p>
	<p>Аж сльоза пробігла по щоці, так їй стало жаль хмаринок. Трохи згодом її повіки поволі опустилися, а думки полетіли відпочивати. Дівчина поринула в чудовий сон.</p>
	<p>Раптом стало світло, яскраво, сонячне проміння гралося кольорами. Дівчина стояла серед весняного лісу і чула безліч різних розмов і шепотінь. Та вона не бачила людей, тому стало страшно. Хотіла втікати, та до неї озвалася білка:</p>
	<p>— А що, вже збираєшся йти?</p>
	<p>Маргарита від здивування ледь язика не ковтнула. А потім відповіла:</p>
	<p>— Та ні, лишень дорогу додому шукаю, заблукала я, пані білко.</p>
	<p>— Дивно, ти ж дівчина-весна, ти можеш все, — підморгнула та і кудись побігла.</p>
	<p>— Дівчина-весна? — здивувалася Маргарита.</p>
	<p>І посмішка з’явилася сама по собі. Вона кружляла серед квітів, поки не почула страшні крики:</p>
	<p>— Ой-ой! Обережніше! Затопчете!</p>
	<p>То мураха, взявшись лапками за боки, стояла і зухвало кричала:</p>
	<p>— Розтанцювалися тут, ніби робити нічого!</p>
	<p>— Вибачте, я не помітила вас, пані…</p>
	<p>— Маруся мене звуть.</p>
	<p>— …Маруся.</p>
	<p>Ще більше звеселилася Маргарита. Та раптом пролунав якийсь жахливий звук. Дівчина прокинулася.</p>
	<p>— Мамо, мамо, мені наснився такий дивний сон, — промовила за сніданком дівчина.</p>
	<p>— Сни усі дивні, доню, — ніяково промовила мати.</p>
	<p>— Та ви тільки послухайте!</p>
	<p>— Ніколи мені!</p>
	<p>День минув як завжди, погода була сірою. Повертаючись додому, дівчина помітила місцину з розлогим корінням дуба. І білка стрибала там, лиш нічого не говорила.</p>
	<p>— Як уві сні! — скрикнула дівчина.</p>
	<p>А прийшовши додому, швиденько заснула і поринула у чарівні сни. Опинившись на знайомому місці, Маргарита спитала білку:</p>
	<p>— Скажи мені, хто я для вас, що тут діється і чому ви розмовляєте?</p>
	<p>— Дивна ви, принцесо, ви ж весна, квітка, надія. А ми всі ваші друзі.</p>
	<p>— Принцеса?</p>
	<p>— Так. А он на Чистій галявині стоїть ваш замок Добра.</p>
	<p>Раптом дівчина прокинулася. То дзвенів телефон, мама просила забрати братика з садка.</p>
	<p>Маргарита вимкнула будильник, лягла спати і вирішила, що до школи завтра не піде. Вона знову повернулася до свого замку Добра. А наступні дні ніби перетворилися у зимову сплячку. Дівчина лише спала і розмовляла з своїми новими друзями — ведмедем Карпом та білкою Баланкою.</p>
	<p>— Ти тепер наша володарка, — казали вони, — ми будемо жити добре, якщо твої руки торкатимуться гілочок та стебел.</p>
	<p>— І топтати нас не треба, — втрутилася мурашка Маруся.</p>
	<p>— Ти обрана. Твоє добре, лагідне серце не залишило байдужим нашого короля. Він вирішив зробити тебе нашою принцесою.</p>
	<p>— Та чому я? Я звичайна дівчина.</p>
	<p>— Так, але ти надзвичайно добра. І якщо ти підеш, тут усе засохне, а ми помремо.</p>
	<p>Маргарита блукала лісом, оглядала замок і не вірила, що вона надзвичайна. А усмішка просто не сходила з лиця. Тепер вона не просто дівчина, а — весна. Весна, яка дарує пробудження, радість, життя. Ніхто так і не зміг зрозуміти, куди поділася ця звичайна дівчина. Всі дивувалися, куди вона зникла. А вона не зникла, а просто стала весною.</p>
	<p>Так сон Маргарити став дійсністю і в дівчини почалося нове життя. Ось так прийшла до нас весна. Можливо і вам пощастить потрапити у цю країну Добра, якщо одного дощового дня ви ненароком поринете в сон.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>218 (4442). Весняний сон. СУС —. Записала Солохненко Світлана (11 клас) 2008 року. Ільєнко Марія Андріївна (1936). Чернігівська область, Менський район, Жовтневе</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Чернігівщини/">Фольклор Чернігівщини</a></li>
	</ul>
</footer>
<!--#include virtual="/-/inc/general__page_end.inc" -->
