<!--#include virtual="/-/inc/general__page_start.inc" -->
<title>Жовнір і цар ☼ Українська народна казка ☼ Народна творчість</title>
<meta name="Description" content="Українська народна казка Гуцульщини, Покуття «Жовнір і цар» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Жовнір і цар.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Жовнір і цар <br><span class="article__headerDescription">Українська народна казка Гуцульщини</span></h1>
	<p>Був при війську один жовнір. Та й був непокірний і не міг добре взятися до військової служби. Його ганяли й ганяли, а він до тої науки не годен був узятися. Та й усім скаржився старшинам, і то нічо’ йому не допомагало. І каже він:</p>
	<p>— Я йду до царя. Може, цар щось мені порадить.</p>
	<p>Пішов до царя та й цареви скаржиться, що замало дають їсти.</p>
	<p>—...До кого я маю звертатися, як не до вас?</p>
	<p>А цар подумав та й узяв у руки букату снігу. Та й сказав воякам:</p>
	<p>— Ану станьте за рядом. А ти йди аж туди, на край, — сказав тому непокірному.</p>
	<p>Той сніг цар змнєцкав у такий великий будз. Та дав його першому в ряду воякови та й сказав:</p>
	<p>— Ану давайте один одному аж до того посліднього.</p>
	<p>Вояки взяли той сніг та й зачали подавати один одному, аж до посліднього. Далі, далі давали, та й послідньому дістався маленький ґудзок. А цар каже:</p>
	<p>— Ану давай дой ґудзок снігу сюди.</p>
	<p>Він приніс та й дав його цареви. Цар подивився та й каже:</p>
	<p>— Та де! Та я більшу букату дав, а ти мені приніс так мало. Це ж зовсім мало.</p>
	<p>— А що це може бути, що так мені мало напослідку впало? А цар йому каже:</p>
	<p>— Ти видів, яка була буката в моїх руках?</p>
	<p>— Видів.</p>
	<p>— Отак я й даю. На всіх. А то в одного розсипалося, в другого вкрали, третій частину пропив, а четвертий загубив. Та й до тебе дійшло мало що харчів. Я за це не винен. Ви там пантруйте один одного. А ти хотів би бути царем?</p>
	<p>— Хотів би.</p>
	<p>— То я тобі покажу, як то бути царем.</p>
	<p>Цар звів його до свого палацу. Там був повішений на волоску меч. І сказав цар:</p>
	<p>— Отут стій, під цим мечем, і командуй. А як цей волосок ся врве, тобі буде конець. Отаке й моє панування. Я стою під мечем.</p>
	<p>Солдат докинувся до меча, а меч упав. Тоді він сказав:</p>
	<p>— Я такого панування не хочу, аби меч раз попри раз стояв над моєю головою. Краще я перебуду з гіркою бідою у армії, та й мене відпустять.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Бабинопілля (Акришори), Косівського району, Івано-Франківської області 18 лютого 1985 року Бойчук Іван Николайович (1911 року народження)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>


<article class="articleMain">
	<h1 class="articleMain__header">Жовнір і цар <br><span class="article__headerDescription">Українська народна казка Покуття</span></h1>
	<p>Був жовнір, служив у війську і щоднини був голоден. Був він великий, і того пайка йому було мало. Іде він скаржитися до капітана. Каже: — Як я можу дисципліну тримати, як я голоден? А капітан йому:</p>
	<p>— Всім жовнярам доста того пайка, а тобі мало?</p>
	<p>Закликав капітан своїх прислужників і наказав кинути його до пивниці.</p>
	<p>— Най він там посидить кілька день, то йому, — каже, — стане пайка.</p>
	<p>Посидів той жовнір там трохи і якось з того криміналу втік. Чи він ґрати виламав, чи підкопався — доста того, що втік. Вийшов він на волю та й думає: «Що робити? Іду я до царя та й поскаржуся йому. Їсти мало давали та ще й замкнули».</p>
	<p>Іде він, іде — то містом, то полем, то селом, — іде до царя. І так він ходив, ходив і зайшов у ліс. Блудить, блудить і не знає, де дорога. Ліс великий, нема йому краю. Дивиться, а там якийсь чоловік ходить. Він з цего боку йде, а той з того. Також блукає.</p>
	<p>— Куди ти, — каже, — йдеш, товаришу?</p>
	<p>— Ади, зайшов у ліс та й не можу вийти.</p>
	<p>— Ти не знаєш, — каже, — цему лісови краю?</p>
	<p>— Не знаю, — не знаю.</p>
	<p>А той, що його жовнір здибав у лісі, був цар. Пішов обзирати своє царство та й заблудився в лісі. Уже вони ходять удвох. Але цей, що з війська тікає, не знає, що то цар. Вони товариші обидва.</p>
	<p>Так блудили й блудили цілу ніч, а десь після півночі найшли в лісі якісь хати. Приходять вони туди — в хаті нема нікого. А на столі було що їсти. Видко, був тут хтось, але пішов. Щось вони обидва там з’їли, посідали та й сидять, бо в хаті тепло.</p>
	<p>Десь через годину приходять дванадцять збуїв.</p>
	<p>— Що ви за люди? — питаються.</p>
	<p>— Заблудили в лісі, змерзли та й прийшли погрітися. Хочемо тут ночувати.</p>
	<p>А ті збуї зварили вечерю та й запрошують до вечері й цих двох. Оцей, що з війська тікає, дуже голоден. Він сідає та й вечеряє, а цар не хоче. Жовнір каже:</p>
	<p>— Раз ми оба товариші, то оба мусим вечеряти.</p>
	<p>Вже й цар вечеряє, оба вечеряють з тими збуями. А вони питаються їх обох:</p>
	<p>— Якої ви ще бесіди знаєте, якого язика? Цей, що з війська втік, каже:</p>
	<p>— Ніякого більше язика не знаю, лиш цей, що ним говорю. Питаються другого, царя:</p>
	<p>— Якого ти язика, якої мови знаєш? А цар так само сказав:</p>
	<p>— Ніякої мови не знаю, лиш ту, що нею говорю. Ні французької, ні німецької не знаю.</p>
	<p>Випитали їх це збуї, а самі знають всіляких мов та й говорять межи собою по-французьки. Та й кажуть:</p>
	<p>— Ми цих двох мусимо зараз убити. Бо як ми їх пустим живими, то вони вийдуть з лісу і нас викажуть — розкажуть, що ми тут жиємо.</p>
	<p>Цей, що з війська тікає, нічого не розуміє, а цар все зрозумів. Він знає всілякі язики.</p>
	<p>Повечеряли вони, цар викликав жовніра надвір та й каже йому тихо:</p>
	<p>— Ти знаєш, товаришу, треба відци тікати, бо вони хотять нас убити.</p>
	<p>А цей, що з війська втік, каже:</p>
	<p>— Не бійся, товаришу, ходи.</p>
	<p>І вернулися вони обидва назад до тих збуїв. А вони далі балакають межи собою по-французьки і кажуть, що цих двох треба таки вбити.</p>
	<p>Жовнір нічого не розуміє, а цар все розуміє. Та й каже жовнір до тих збуїв:</p>
	<p>— Хлопці, я таку штуку знаю, що ви такої не знаєте.</p>
	<p>— Яку?</p>
	<p>— Взяти п’ятнадцять літер води, вісім кил соли і три килі перцю. І варити з того вино. Як те вино скипить, я беру його з кухні катраном, і той баняк — до писка, і відразу його п’ю. І за одним махом випиваю.</p>
	<p>Збуї кажуть:</p>
	<p>— Це не може бути. А він каже:</p>
	<p>— Будете видіти. Беріть шукайте великого баняка, міряйте в него воду, сипте сіль і перець.</p>
	<p>Вони то все лагодять: підпалили в кухні дрова і варять ту воду, бо в лісі дров доста. То вже зачало кипіти, файно перевертається в баняку. Каже він:</p>
	<p>— Давайте мені щось, аби взяти баняк, бо голими руками взяти не можу.</p>
	<p>Дали йому катрана. Він лапає баняк з кухни, а вони всі дванадцять стали коло него близенько. Хотять видіти, як він буде то пити. А на царя він кивнув, аби цар став збоку. Та й тим баняком як розмахнув навколо, і всім їм по очах — вони всі дванадцять і впали на землю.</p>
	<p>Випарив їм очі, і з царем подокінчували всіх, хто ще був живий, і склали їх на купу. Всі дванадцять.</p>
	<p>Пішли цар і той, що з війська втік, з одної хати до другої шукати золото, що його награбували збуї. І найшли в одній хаті повно золота. Цей, що з війська втік, найшов собі добрий мішок і набирає золота. А цар каже:</p>
	<p>— Мені не треба, я не годен нести. Бо в царя є доста золота.</p>
	<p>Вийшли вони лісом і йдуть відти, шукають дороги. Ішли вони так, ішли, і вже недалеко від царевого бурку. Каже цар цему, що з війська втік:</p>
	<p>— Знаєш що, товаришу? Ти зморився, несеш мішок золота. Сідай отут край дороги й чекай. За тобою зараз хтось прийде. Аби-с з ним ішов. Бо я, товаришу, йду. Щось маю купити в місті.</p>
	<p>Цар пішов додому, файно перебрався по-свому, по-урядовому, як цар. Закликав своїх міністрів і каже їм:</p>
	<p>— Беріть файного виїздового коня, файну упряж і файний мундур. Сідайте на коні і їдьте туди й туди. Там сидить край дороги хлопець з мішком. Дасте йому це вбрання, аби файно вбрався, і дасте цего коня, аби він їхав з вами до мене.</p>
	<p>Вони так і зробили: взяли коня, вбрання й поїхали. Їдуть, дивляться — край дороги сидить той чолов’яга. Дали йому вбрання, він убрався. І тоді кажуть:</p>
	<p>— Сідай, молодику, на цего коня і поїдеш з нами. Він питає:</p>
	<p>— Куди?</p>
	<p>— Будеш видіти куди.</p>
	<p>І він поїхав з ними. Приїхали до царя на обору, і ті сказали цареви:</p>
	<p>— Вже цей молодик є.</p>
	<p>Закликали його кухарки, дають йому їсти. Як гостя приймають, бо цар йому дуже вдячний, що допоміг врятуватися від смерти. Без него цар би не жив. Але й жовнір був би не жив, бо він ніякої мови не знав. Та й просять його:</p>
	<p>— їж, Іванку, пий, Іванку. А він каже:</p>
	<p>— Як я був у війську голоден, їсти мені давали мало, ще й до криміналу замикали. А тепер я маю мішок золота, маю такого файного коня, маю файне вбрання. І тепер, коли я вже все маю, мене ще й просять: «Їж, Іванку, пий, Іванку».</p>
	<p>Цар зібрався файно, по-парадному, і закликав до себе одинадцять міністрів, таких, як він, файних. Їх одинадцять, а цар — дванадцятий. Вийшли вони на подвір’я і стали в ґлід всі дванадцять. Сказав цар викликати Йвана. Іван виходить, і кажуть йому так:</p>
	<p>— Іване, тут дванадцять панів. Пізнавай, з котрим із них ти в лісі блудив.</p>
	<p>А він дивиться, дивиться — всі файно вбрані і всі однакі. Як його пізнавати? Каже Іван:</p>
	<p>— Пізнаю й не пізнаю. Але я скажу вам поправді: якби я підійшов та кожного за ніс покрутив, то би пізнав.</p>
	<p>А цареви стало трохи встидно й неприємно, що йому мають носа крутити. Почервонів він трохи. А Іван призирає ліпше. Молодий він — око не черепок — та й каже:</p>
	<p>— Я з тим у лісі блудив, що почервонів.</p>
	<p>Цар на Івана не вгнівався, бо той його від смерти обрятував. Закликав до салону, приймив файно. І вони їли й пили, балакали обидва. Та й питається цар Івана:</p>
	<p>— Іване, що ти хочеш за то, що ти мене від смерти обрятував? Чи ти хоч’ місто, чи ти хоч’ село, чи ти хоч’ золота — що ти хоч’, я тобі дам, бо ти в мене вартуєш.</p>
	<p>А він каже:</p>
	<p>— Я нічого, монархо, не хочу, лиш хочу, щоб ви написали приказ, аби більшим жовнєрам давали у війську більший пайок. Бо я був дуже голоден, як був у війську.</p>
	<p>А цар каже:</p>
	<p>— Добре.</p>
	<p>І зараз такий приказ написав. А тому жовнєрови дав грошей і файно подякував. Оден другому подякували, і жовнєр поїхав додому, вже до війська не йшов. Цар уже його звільнив. І на цім конець.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Пробабин, Городенківського району, Івано-Франківської області 14 листопада 1987 року Дуб’як Катерина Дмитрівна (1908 року народження)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Гуцульщини/">Фольклор Гуцульщини</a></li>
		<li><a href="/Фольклор Покуття/">Фольклор Покуття</a></li>
	</ul>
</footer>
<!--#include virtual="/-/inc/general__page_end.inc" -->
