<!--#include virtual="/-/inc/general__page_start.inc" -->
<title>Робиш добро — не кайся, робиш зло — зла сподівайся ☼ Українська народна казка ☼ Народна творчість</title>
<meta name="Description" content="Українська народна казка Чернігівщини «Робиш добро — не кайся, робиш зло — зла сподівайся» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Робиш добро — не кайся, робиш зло — зла сподівайся.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Робиш добро — не кайся, робиш зло — зла сподівайся <br><span class="article__headerDescription">Українська народна казка Чернігівщини</span></h1>
	<p>У тридев’ятому царстві, в тридесятому государстві жили собі, були собі на світі білому два брати. Один жив убого, а другий багато.</p>
	<p>Багатий мав всього вдосталь, а бідний лише десяток курей. Важким було в нього життя. Дожився до того, що не було чого їсти дати своїй дітворі.</p>
	<p>Прийшов до багатого брата з проханням:</p>
	<p>— Брате, дай хоч кусень хліба. Не для мене, а моїм малим дітям.</p>
	<p>— А чому це я тобі маю хліб давати? Придбай собі поле, засій його, зроби вітряк, то й матимеш хліб і до хліба.</p>
	<p>Пішов бідний брат засмучений. Вийшов за ворота братової господи і перед собою на стежці уздрів гайстра. «Чого ж він не літає, а стоїть тут прямо на людських очах?», — майнула думка в голові. Підійшов ближче, а гайстер до нього людською мовою заговорив.</p>
	<p>— Допоможи, чоловіче! Стану я тобі в пригоді!</p>
	<p>— Чим же я тобі зараджу?</p>
	<p>— Придивись до мене краще.</p>
	<p>Бачить чоловік, що в гайстра переламане крило. Взяв він обережно птаха, приніс додому і піклувався як тільки міг. Коли гайстер зміг піднятися у небесну блакить, відпустив його на волю. Вдячність птаха не забарилася. На згадку про себе він лишив дві зернини з кавуна. Змахнув крилами і полетів у вирій.</p>
	<p>На прощання чоловік підкинув високо картуза, а він, як на зло, перелетів через тин і впав у дворі багатого брата.</p>
	<p>Розсердився багатий брат, кричить, ногами тупотить. Прийшов бідний брат, щоб забрати картуза і вибачення попросити. А той кричить:</p>
	<p>— Не вибачу тобі за таку наругу. Заплати, а тоді, може, й вибачу.</p>
	<p>Знітився бідний брат, не знає що ж далі йому робити.</p>
	<p>— Брате, — каже, — не маю я грошей, лише дві зернини з кавуна. Візьми собі одну, а друга мені на згадку лишиться від гайстра.</p>
	<p>Багатий брат таким був жадним да ще і любив тільки себе.</p>
	<p>— Давай зернину і йди геть з мого двору, — сердито пробурмотів.</p>
	<p>Прийшла весна-красна і за нею турботи не забарилися. Посадили обидва брати зернятка. Прийшов час збирати врожай. Кавунів вродило дуже багато на обох полях.</p>
	<p>Прийшов бідний брат на своє поле, а в нього лишився лише один кавун (та й той ще не дозрів). Зірвав він його, приніс до хати. Жінка питає:</p>
	<p>— А де ж інші поділися?</p>
	<p>— Їх ще вчора дядько наш поперекочував на свій город, — сказали дітки.</p>
	<p>— Не сумуйте, скуштуємо цього кавуна, — розрадив батько своїх діток.</p>
	<p>Тільки-но відрізав одну скибку, а тут стало диво — посипались монети. Зрадів бідний брат і вирішив сказати про своє багатство багатому брату.</p>
	<p>Прийшов до нього в хату і розповів про свою оказію. Багатий побіг підтюпцем на свій город, взяв кавун і мерщій до хати. Розрізав його і остовпів. Мав цей кавун такий вогонь, що враз спопелив усе його багатство, яке він нажив нечесним трудом.</p>
	<p>Ось як стається в житті з тими, хто скупиться і не хоче допомагати другим людям. Моїй казочці кінець, а хто слухав чи читав, той молодець.</p>
	<p>Вам, діточки, казочка, а мені, старичку, бубликів в’язочка.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>251 (4524). Робиш добро — не кайся, робиш зло — зла сподівайся. СУС —735***. Записала Крисло Аліна (8 клас) 2008 року. Плаван Іван Михайлович (1936). Чернігівська область, Прилуцький район, Погреби</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Чернігівщини/">Фольклор Чернігівщини</a></li>
	</ul>
</footer>
<!--#include virtual="/-/inc/general__page_end.inc" -->
