<!--#include virtual="/-/inc/general__page_start.inc" -->
<title>Три сестри ☼ Українська народна казка ☼ Народна творчість</title>
<meta name="Description" content="Українська народна казка Подніпров’я (Наддніпрянщини) «Три сестри» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Три сестри.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Три сестри <br><span class="article__headerDescription">Українська народна казка Подніпров’я (Наддніпрянщини)</span></h1>
	<p>Жила собі на світі бідна-пребідна жінка. День і ніч вона працювала, щоб прогодувати і зодягнути трьох своїх дочок. І виросли донечки прудкі, мов ластівки, а гарні, мов ясний місяць. Одні по одній вийшли вони заміж і виїхали з материнської оселі. Минуло кілька років. Старенька мати тяжко занедужала. Послала руду білочку переказати дочкам, аби провідали її.</p>
	<p>— Ой, — зітхнула старша, почувши від білочки печальну звістку, — я б і рада піти, та треба ось почистити дві великі миски.</p>
	<p>— Почистити дві миски?! — розсердилася білочка. — То будь же з ними повік, нерозумна!</p>
	<p>І миски раптом зістрибнули зі столу та й обхопили старшу дочку зверху і знизу. Вона упала на підлогу й виповзла з хати великою черепахою. Постукала білочка до другої дочки.</p>
	<p>— Ой, — забідкалась та, — я б миттю побігла до матері, та дуже зайнята: треба наткати полотна до ярмарку.</p>
	<p>— Ну той тчи тепер усе життя, ніколи не зупиняючись, — проказала білочка.</p>
	<p>І середульша дочка обернулась на павучиху.</p>
	<p>А молодша донька саме місила тісто, коли білочка постукала в її двері. Почувши про неньчину недугу, молода жінка і слова не сказала, а миттю побігла до матері, забувши навіть помити руки.</p>
	<p>— Будь же завжди милою людям і принось їм радість, — проказала білочка вслід турботливій доньці. — І всі берегтимуть та любитимуть тебе і дітей твоїх, і внуків, і правнуків.</p>
	<p>І справді, найменша донька жила багато літ, і люди любили її. А в глибокій старості вона перетворилася на золотисту бджілку. Все літо з раннього ранку до пізнього вечора збирає людям бджілка мед. А взимку, коли все замирає від холоду, вона спить у теплому вулику.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>46 (5505). Три сестри. СУС —, новотвір. Записала Кузьменко Лариса (3 клас) 2008 року. Карпенко Анна Вікторівна (1933). Черкаська область, Смілянський район, Сміла</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>


<article class="articleMain">
	<h1 class="articleMain__header">Три сестри <br><span class="article__headerDescription">Українська народна казка Кіровоградщини</span></h1>
	<p>Один убогий чоловік мав трьох дочок. Повиростали вони та й повиходили заміж. Старша — за дворянина, середня — за багатого купця, а найменша — за пастуха. Старші сестри не раз насміхалися із меншої, але та була щаслива за пастухом.</p>
	<p>Раз батько занедужав та й кличе дочок із зятями до себе. Старша дочка приїхала із чоловіком бричкою. Трохи згодом їде й середня. Посиділи коло батька та й знову за своє — сміятися з меншої сестри.</p>
	<p>Увечері прийшла й найменша зі своїм пастухом. Навідалися до батька, подали подарунки. Дочка — сорочку, а зять — вино та закуску.</p>
	<p>Пораділи батько з матір’ю, що побачили дочок із зятями. Старий батько встав, надів нову сорочку. А мати з найменшою дочкою вечерю подають. У старих батьків нічого не було в хаті, щоб повітати гостей, тож добре, що найменша дочка з чоловіком принесли. Тим і повітали.</p>
	<p>Наїлися гості, напилися та й пороз’їжджалися по домівках. Минув якийсь час, і пихатий дворянин розтринькав маєток та землю, напозичався грошей, як собака бліх.</p>
	<p>Купець теж збанкрутів, бо пароплав з крамом потонув у морі, а сам купець ледве живий остався. Лиш пастух з дружиною працювали, як і раніше. Був у них хліб, і до хліба.</p>
	<p>Одного дня прийшла до них старша сестра — худа, голодна та й каже:</p>
	<p>— Я твоя старша сестра. Порятуй, бо з голоду помираємо.</p>
	<p>Заплакала найменша сестра, як побачила її в такому горі. Пригостила, а на другий день наклала усякого добра повен віз та й пішла проводжати сестру.</p>
	<p>Минуло ще трохи часу, прийшла до найменшої і середня сестра. Змарніла, худа, де й поділася її врода. Одягнута в якесь лахміття, що й пізнати важко.</p>
	<p>— Я твоя середульша сестра. Поможи, бо з голоду помремо.</p>
	<p>Заридала найменша, як побачила сестру, колись таку гарну, а тепер страшну й обідрану. Скинула з неї те дрантя, прибрала в свою найкращу сукню. А на другий день наклала повен віз добра та й вивела на дорогу. Не подякувала жодна з сестер.</p>
	<p>Образився пастух та й каже дружині:</p>
	<p>— Не варті вони того, щоб хтось змилувався над ними. Не вміють працювати, той дяки не знають. Хай беруться до роботи, то й матимуть. Пам’ятаєш, як вони з нас сміялися?</p>
	<p>Не змогла найменша сестра дорікати сестрам, тільки сіла та й заплакала.</p>
	<p>Через деякий час знову йдуть сестри. Тут уже зустрів їх зять:</p>
	<p>— Ви не гідні, щоб вітати вас, бо працю не поважаєте. А сміятися з роботящої людини вмієте. Отож ідіть та попрацюйте, а на нас не розраховуйте.</p>
	<p>Крутнулися сестри та й подалися назад. А найменша кинулася до вікна із сльозами на очах:</p>
	<p>— Навіщо ти прогнав їх? Вони все-таки мої сестри.</p>
	<p>Не змогла образа перемогти її благородство.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>79 (7959). Три сестри. СУС —, порівн. з казкою кн.9 № 97. Записала Мартинчук Яна 2010 року. Володарська Галина Миколаївна (1946). Кіровоградська область, Новомиргородський район, Листопадове</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>


<article class="articleMain">
	<h1 class="articleMain__header">Три сестри <br><span class="article__headerDescription">Українська народна казка Чернігівщини</span></h1>
	<p>Жили собі три сестри. У старшої була дитина, а найменша була дурненька. Якось всі пішли до ставка, взяли й ту дитину. Почали купати, а дурненька й каже:</p>
	<p>— Не викупуйте так, бо лебеді вкрадуть.</p>
	<p>Не послухали її, викупали, а самі десь відвернулись. Прилетів лебідь і вкрав дитя. Поплакали, а середня й каже:</p>
	<p>— Візьму я сала та хліба і піду шукати.</p>
	<p>Іде, іде, дивиться, стоїть яблуня і просить:</p>
	<p>— Дівчино, обтруси мої яблука, щоб не так важко стояти.</p>
	<p>— Ніколи мені, — сказала дівчина і пішла.</p>
	<p>Іде, дивиться, аж стоїть піч і просить:</p>
	<p>— Вийми пиріжки з мене, бо згорять.</p>
	<p>— Ніколи мені, — сказала дівчина і пішла далі.</p>
	<p>Дивиться — стоїть хатка. Зайшла, а там відьма лежить і дитина біля неї. Відьма спить, а коло ліжка кіт сидить.</p>
	<p>Схопила дівчина дитину і побігла. Аж тут прокинувся кіт і розбудив відьму. Відьма за кочергу та за ними.</p>
	<p>Біжить дівчина, дивиться, стоїть пічка. Вона просить:</p>
	<p>— Пічко, пічко, сховай мене!</p>
	<p>— Не хочу, — відказує та, — ти не витягла з мене пиріжки, коли я просила.</p>
	<p>Бігла дівчина і добігла до яблуньки. Та й та її не порятувала. А відьма догнала і забрала дитину. Повернулася сестра додому сама. А наймолодша каже:</p>
	<p>— Дайте мені шматок сала і хліба. Піду я шукати дитину.</p>
	<p>Сестри одмовляли її, а далі й пустили. Іде вона, дивиться аж стоїть яблуня і просить:</p>
	<p>— Дівчино, обтруси мої яблука, щоб не так важко стояти.</p>
	<p>Струсила та й пішла далі. Аж дивиться, стоїть піч і просить її:</p>
	<p>— Вийми пиріжки з мене, бо згорять.</p>
	<p>Вийняла дівчина пиріжки і пішла далі. Дивиться, стоїть хатка, а там відьма спить і дитина біля неї. А на підлозі кіт лежить. Вона дитину схопила, котові хліба з салом кинула, відьмі в очі глини кинула і пішла. Прокинулася відьма, а дитини нема. Вона до кота:</p>
	<p>— Обдери мені глину.</p>
	<p>— Ніколи мені, я їм, — відповідає кіт.</p>
	<p>Діждалася відьма, поки кіт поїсть, здер їй глину, а відьма давай гнатися за дівчиною.</p>
	<p>А та добігла до печі і просить, щоб її сховали. Піч і заховала. Побігла дівчина далі, а відьма доганяє. Бачить вона яблуньку і просить порятунку. Та і заховала її в гілля. А відьма бачить, що не може дівчину знайти та й від злості лопнула.</p>
	<p>Принесли дівчина додому дитину, а всі так зраділи, що й не розповісти.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>164 (4289). Три сестри. СУС 480А*. Записала Шугай Оксана 2008 року. Гордієнко Любов Пилипівна (1925). Чернігівська область, Бахмацький район, Кропивне</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Наддніпрянщини/">Фольклор Подніпров’я (Наддніпрянщини)</a></li>
		<li><a href="/Фольклор Кіровоградщини/">Фольклор Кіровоградщини</a></li>
	</ul>
</footer>
<!--#include virtual="/-/inc/general__page_end.inc" -->
