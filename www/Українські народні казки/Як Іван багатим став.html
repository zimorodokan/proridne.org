<!--#include virtual="/-/inc/general__page_start.inc" -->
<title>Як Іван багатим став ☼ Українська народна казка ☼ Народна творчість</title>
<meta name="Description" content="Українська народна казка Полтавщини «Як Іван багатим став» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Як Іван багатим став.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Як Іван багатим став <br><span class="article__headerDescription">Українська народна казка Полтавщини</span></h1>
	<p>Жила в одному селі сім’я, в якій було три сини. По черзі ходили вони на базар купувати продукти. От одного разу пішов на базар старший брат. Купив їжі, молока та й вертається додому.</p>
	<p>Коли це дивиться, під столітнім дубом сидить дід з сизою бородою.</p>
	<p>— Добрий день, — привітався юнак.</p>
	<p>— Доброго здоров’ячка, — відповів той та й спитав, куди шлях добрий молодець держить.</p>
	<p>Хлопець розповів, що ходив на базар купувати для сім’ї продукти. Дідок запропонував обміняти хліб і все те, що купив, на скриньку з золотими монетами.</p>
	<p>Відкрив він скриньку, а звідти так і замиготіли, як жовті краплини, золоті монети. В юнака аж дух перехопило, як побачив те багатство. Зазіхнув на нього і погодився. Вклонився дідові до самісінької землі і, взявши в торбинку скриньку з золотом, пішов далі. Та дійшовши до криниці під горою, знепритомнів. Сів на моріжку і задрімав. А коли прокинувся, то вже був вдома.</p>
	<p>— А де твої покупки? — запитали брати.</p>
	<p>— Поміняв на золото, — відповів старший брат і мерщій до скриньки.</p>
	<p>— Ось воно, — каже брат.</p>
	<p>Відкрили скриньку, а там — миші. Повискакували й розбіглися хто куди а на дні скриньки лежить записка «Золото належить тільки Чорному цареві, крім нього, ніхто не має права користуватися ним».</p>
	<p>Засумували брати, та що поробиш, їсти хочеться. Пішов за продуктами середній брат. Накупив усього й повертається додому. Коли знов під тим дубком дідок сидить. Знову просить виміняти харч на баского коня. Спокусився і середній брат. Віддав продукти, а сам сів на скакуна і помчав мимо криниці під горою. І так йому душно, гнітить його щось і ниє все тіло. Повертає до двору, а під ним не кінь, а звичайнісінька вербова гілка.</p>
	<p>Дізнався про пригоди старших братів найменший, якого звали Іван. Казали, що він народився під щасливою зорею, а природа наділила його силою, добром, хоробрістю. Вирішив він помститися за братів, зустрітися в поєдинку з самим Чорним лицарем-іродом.</p>
	<p>Підійшов юнак до столітнього дуба, коли й справді сидить той же дідок, хліба просить в обмін за корову. Іван підійшов поближче та хап його за бороду, та так швидко, що той незогледівся й коли. Стрепенувся і перетворився з немічного діда на злого собаку. Та юнак не злякався, а ще міцніше затиснув його в дужих руках.</p>
	<p>— Відпусти мене, добрий молодче! — заговорила людською мовою чорна вівчарка, — я тобі цілого воза золотом насиплю!</p>
	<p>— Е ні! Мене не проведеш, — сказав хлопець, — веди до свого Ірода.</p>
	<p>Дійшли до криниці, що під горою, а то не криниця, а вхід до печери в горі. А в ній все золотом сяє.</p>
	<p>— Тут живе Чорний цар ірод, — каже собака, — а я його слуга. Він наказав мені дістати харчів для молодої дівчини. Тут, під горою, золота багато, а продуктів немає. От і наказав мені цар, щоб я продуктів дістав. Прийшлося зобидити добрих людей. Пробач, Іване! Я теж колись був добрим молодцем, аж поки цар Ірод не зробив мене вовкулакою.</p>
	<p>Тут Іван зрозумів, що перед ним не дідок, не собака, а звичайнісінький хлопець — слуга самого царя Ірода.</p>
	<p>— А жити хочеться, — каже собака, — тільки людиною, а не вовкулакою.</p>
	<p>— То стань людиною! — вигукнув Іван.</p>
	<p>В ту ж мить вовкулака перетворився на доброго молодця. Домовилися вони допомагати один одному і разом бити Чорного царя.</p>
	<p>— А де ж дівчина-полонянка?</p>
	<p>— У печері, — відказав той.</p>
	<p>Вони пройшли ще кілька метрів і перед ними постали золоті ворота. Ключі від них були в Іродового слуги, бо він мусив наглядати за дівчиною. Відкрили ворота, а красуня, аж засіяла з радості. Давно вона вже людей не бачила, крім діда старого, який подавав їй харчі. А сама така гарна, що очей не можна відвести.</p>
	<p>— Ой, добрі молодці! Не ходіть сюди, бо вас Чорний цар повбиває, — забідкалася вона.</p>
	<p>— А де ж той цар? Ми прийшли з ним поквитатися за людські страждання і визволити тебе з неволі, — сказав Іван.</p>
	<p>— Ой, добрі молодці, не справитися вам з ним. Немає в нього серця, немає крові, аж дві голові має, а душа — в п’ятках.</p>
	<p>І розповіла красуня, що голови в царя відростають, коли їх відрубати. А найуразливіше місце — це п’ятки. Бо щоб вбити його, треба вбити його душу.</p>
	<p>Та все-таки вирішили хлопці поборотися з царем. Коли з’явився цар і побачив коло дівчини двох юнаків, ревність засліпила його. Та хлопець не розгубився і почав наступати на поганця. А Іван в цей час поцілив йому прямо у п’ятку. Стрепенувся судорожно Ірод та й простягнувся мертвий.</p>
	<p>Забрали хлопці дівчину, набрали золота, а вхід до печери завалили, щоб ніхто не грабував народне добро. Через місяць Іван одружився з красунею і стали жити та чесною працею хліб добувати.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>69 (4637). Як Іван багатим став. СУС —. Записав Ворона Олександр (7 клас) 2008 року. Ворона Поліна Степанівна (1938). Полтавська область, Лохвицький район, Гаївщина</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Полтавщини/">Фольклор Полтавщини</a></li>
	</ul>
</footer>
<!--#include virtual="/-/inc/general__page_end.inc" -->
