<!--#include virtual="/-/inc/general__page_start.inc" -->
<title>Пророчі слова ☼ Українська народна казка ☼ Народна творчість</title>
<meta name="Description" content="Українська народна казка Кіровоградщини «Пророчі слова» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Пророчі слова.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Пророчі слова <br><span class="article__headerDescription">Українська народна казка Кіровоградщини</span></h1>
	<p>В одного пана було все, чого тільки забажає душа. Але він був жадібний, йому здавалося, що й грошей у нього мало, і худоби, і птиці, і поля, і врожаї нікудишні, хоча всього було багато. І ходив пан кожного дня по багато вбраних кімнатах і думав, де б його ще чогось урвати, щоб ще більше розбагатіти?</p>
	<p>В неділю вранці пан побачив у вікно, що до двору підходить якийсь старець.</p>
	<p>— Знову буде просити милостиню! Як кожному давати, то й самому не буде чого їсти. Ач, занадилися! — обурювався пан.</p>
	<p>Він вийшов, щоб прогнати старця. Накинувся пан на бідного старого, вигнав його з двору та ще й хортів пообіцяв на нього спустити, як ще раз побачить його біля своїх воріт.</p>
	<p>Старий, нахиливши голову, обернувся до пана і промовив:</p>
	<p>— Приведе тебе твоя жадоба, пане, до лиха. Все тобі мало...</p>
	<p>Пішов з двору собі жебрак, а панові незабаром наснився сон. Ніби у лісі за маєтком сховане під старим дубом коштовне каміння. Вранці пан послав туди своїх наймитів, щоб ті викорчували дуба і щоб неодмінно знайшли скарб.</p>
	<p>Звичайно, ніякого скарбу під дубом не знайшли, але ж хіба що доведеш жадібному панові? Він велів покарати наймитів, бо подумав, що ті украли його. Пішов пан з лопатою до лісу сам шукати скарбу. Перекопав все, але нічого не знайшов і вирішив ще біля джерела спробувати. Тільки почав копати, як несподівано загриміло і пішов дощ. Одна з блискавок влучила в жадібного пана і впав він біля того джерела замертво.</p>
	<p>Зітхнули полегшено селяни,бо вже терпіти пана сил не вистачало. А на тому місці, біля джерела, виросла велика купа каміння. Камені були такі великі, що утворили щось подібне до невеликої печери. Селяни вважали, що це знак Божий і покарано пана справедливо. А дітям своїм відтоді показували ці камені і розповідали, до чого може призвести жадібність.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>116 (7999). Пророчі слова. СУС —, новотвір. Записано 2010 року. Савченко Олександра Станіславівна (1942). Кіровоградська область, Олександрійський район, Івано-Благодатне</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Кіровоградщини/">Фольклор Кіровоградщини</a></li>
	</ul>
</footer>
<!--#include virtual="/-/inc/general__page_end.inc" -->
