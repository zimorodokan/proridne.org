<!--#include virtual="/-/inc/general__page_start.inc" -->
<title>Пригоди найменшого брата ☼ Українська народна казка ☼ Народна творчість</title>
<meta name="Description" content="Українська народна казка Покуття «Пригоди найменшого брата» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Пригоди найменшого брата.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Пригоди найменшого брата <br><span class="article__headerDescription">Українська народна казка Покуття</span></h1>
	<p>Були тато й мама, мали три сини. Але молодими повмирали і лишилися ті три сини без тата й без мами. Радяться вони, що їм робити.</p>
	<p>— Чи будем ґаздувати тут, чи не будем?</p>
	<p>— Ай нє, не будем. Ходім у світ та й будемо щось шукати. Забили вони хату й пішли. Ідуть по дорозі, радяться.</p>
	<p>— Ви знаєте що? — найстарший каже. — Як буде якесь щастя, то буде воно моє, бо я найстарший.</p>
	<p>А вони кажуть:</p>
	<p>— Най буде так.</p>
	<p>Та йшли вони, йшли і найшли купку золота. А той найстарший каже:</p>
	<p>— Це моє щастя. Я лишаюся тут.</p>
	<p>І він лишається, а ті два йдуть далі. Кілько вони там ішли, не знаю, але довго йшли. І найшли купку срібла. Та й той другий каже:</p>
	<p>— Це моє щастя, я тут ся лишаю.</p>
	<p>Та й той лишився, а третій, найменший, вже йде самий. Довго йшов, та й думає: «А мені щось нічого не попадає». Ходить, ходить і зайшов у якийсь ліс, такий густий. І в тому лісі захоплює його ніч. Він думає: «На землі не буду спати, бо може мене звір з’їсти». Та й дивиться, де є таке дерево, щоб можна було на нім переночувати. Виліз на то дерево, тримався на нім і там передрімав.</p>
	<p>Розвидняється в лісі, і він злазить з дерева. Зліз з дерева, а то під деревом скатерть лежить, така, як на стіл стелеться. А на ній їда всіляка. Розвилася вона, розложилася, і все на ній є. Попоїв він файно та й подякував богови, що йому таке сталося. Та й каже:</p>
	<p>— Тепер я маю щастя і не буду ніде голоден. Де буду, все буду мати що їсти.</p>
	<p>Та й поклав ту скатерть в табалу. Та й іде далі. І хоче він, щоби вже вийшов з того лісу.</p>
	<p>Іде він, іде та й ніяк не може з лісу вийти. Шукає, блукає по лісі і вийти не може. І знов захоплює його ніч. Дивиться він, а то якийсь вогник горить у лісі. Іде він на той вогник. Там має бути якийсь чоловік. Приходить він до вогника, а там чоловік вугля палить з дерева.</p>
	<p>— Добрий вечір!</p>
	<p>— Добрий вечір.</p>
	<p>— Може, я би коло вас переночував. Я, — каже, — блукаю по лісі і ніяк не можу вийти.</p>
	<p>— Добре, будем ночувати оба разом та й не буде нам скучно. Але я не маю що їсти.</p>
	<p>А хлопець каже:</p>
	<p>— Нічого, не журіться, будем зараз їсти. Та й витягає ту скатерть і каже:</p>
	<p>— Скатерть, розвийся.</p>
	<p>Скатерть розвилася, і на ній є все. Та й вони сідають і їдять собі. Файно попоїли, та й той вугляр каже до него:</p>
	<p>— Що би ти хотів, аби ти мені цю скатерть подарував? А він каже:</p>
	<p>— Я не можу її подарувати, бо мені її треба. А ти що маєш?</p>
	<p>— Я маю, — каже, — таку табалу, що як вдарю по ній, то вискакують три жовнєри озброєні, і я не боюся в лісі нічого.</p>
	<p>— Добре, — каже хлопець, — як ти хочеш, я тобі можу дати скатерть за твою табалу. Я тобі скатерть, а ти мені табалу.</p>
	<p>Та й помінялися вони. А на ранок попрощалися, та й хлопець пішов. І думає він: «Ану я цю табалу спробую». Вдарив по табалі, і вискочило три.</p>
	<p>— Ідіть, — каже, — до того вугляра і відберіть у него мою скатерть, бо я ночував у него, і він у мене вкрав.</p>
	<p>Вони прийшли до вугляра:</p>
	<p>— Ти нащо від нашого чоловіка вкрав скатерть?</p>
	<p>Відобрали скатерть та й приносять йому. Та й вже він має і скатерть, і табалу.</p>
	<p>Іде він, іде, блукає по лісі. І хотів би з него вийти, бо вже має з чим іти. Але знов захоплює його в лісі ніч. І знов побачив він якийсь вогник. Він приходить на той вогник, а то знов вугляр.</p>
	<p>— Може би, я з вами ночував? — питає хлопець.</p>
	<p>— Ночуй, буде нам не скучно. Та й каже вугляр:</p>
	<p>— Може, би ми щось їли? Я, — каже, — не маю що їсти. А хлопець каже:</p>
	<p>— Добре, зараз будем їсти.</p>
	<p>Та й витяг скатерть. Скатерть ся розвила, і є на скатерті все. Попоїли вони файно, та й каже вугляр:</p>
	<p>— Ти знаєш що? Може, би ти мені сю скатерть продав.</p>
	<p>— Я не можу продати, бо мені її треба. А може, ти щось таке маєш, би ми помінялися?</p>
	<p>А вугляр каже:</p>
	<p>— Я маю таку шапку, що як раз оберну її на голові, та й викочується канона і з’являється обслуга до канони. І я можу йти з військом битися.</p>
	<p>Тоді каже хлопець:</p>
	<p>— Як ти таке маєш, я дам тобі сю скатерть. А ти дай мені шапку. Та й вони ся поміняли, та й сей пішов далі. Та й думає: «Шкода тої скатерті». Та й знов ударив по табалі, і вискочили три жовнєри.</p>
	<p>— Ідіть, — каже, — до того вугляра. Я, — каже, — з ним ночував, а він украв у мене скатерть.</p>
	<p>Вони пішли, відобрали скатерть і принесли йому. Та й сами в табалу.</p>
	<p>Іде він собі далі, хоче вийти з лісу. Вже має скатерть, табалу й шапку і ніяк не може вийти з лісу. І знову ходить він і ходить, і ще раз його захоплює ніч. Дивиться, а то якийсь вогонь горить у лісі. Він на той вогник іде. Прийшов, а то вугляр палить вугля, але вже інший.</p>
	<p>— Добрий вечір! Може, би я з вами тут переночував? А рано вийшов би з лісу, бо ніч мене захопила.</p>
	<p>— Добре, ночуй, — каже. — Будем оба, і мені не буде скучно. Але, — каже, — не маю що їсти.</p>
	<p>— Нічого, — каже, — зараз будем їсти. Витягає скатерть і каже:</p>
	<p>— Розвийся.</p>
	<p>Скатерть розвилася, на скатерті все є. Сіли, попоїли файно. Та й переночували. А рано ще поснідали та й розходяться. А вугляр каже до хлопця:</p>
	<p>— Може, би ти мені сю скатерть продав? А він каже:</p>
	<p>— Я не можу продати. Хіба би-м заміняв, як ти щось добре маєш.</p>
	<p>— Я маю, — каже, — такий рожок, що як подую, то мури валяться. Хлопець каже:</p>
	<p>— Добре, я можу тобі за се скатерть заміняти.</p>
	<p>Та й заміняв, узяв скатерть, а вугляр дав йому той рожок. І попрощалися, і хлопець пішов. Та й пройшов трохи і зажалував за скатертю. Вдарив по табалі — вискочило три жовнєри. Він їм каже:</p>
	<p>— Ідіть до того вугляра. Я в него ночував, а він скатерть у мене взяв. І відобрали від вугляра скатерть і принесли йому. Має вже скатерть, має табалу, має шапку і рожок. Має все, що йому треба.</p>
	<p>І йде він, не знаю, кілько то було, але то було довго. Іде і все думає: «Коби я вийшов з сего лісу». І якось виплутався, і з того лісу виходить. І чує від людей, що якийсь там великим багачем зробився, найшов купу срібла і дуже розжився. І дуже ґаздує, уже фільварок має. А хлопець думає: «Треба йти подивитися». Може, то його брат? Та й пішов він до того багача. Люди його справили до чоловіка, що прийшов і збудувався, і великий багач зробився. Та й кажуть люди до него:</p>
	<p>— Ми підем до того багача і спитаємося, чи можна тебе пустити. Що він скаже?</p>
	<p>Вони пішли, а тоді вийшли та й кажуть:</p>
	<p>— Можеш заходити. Він позволив. Приходить він та й каже:</p>
	<p>— Братчику, дай Боже тобі здоров’я!</p>
	<p>— Що, ти мій брат? Що ти, старче!? Забирайся мені! Та й зачав кричати на него:</p>
	<p>— Ти, — каже, — який мій брат?! Я тебе не признаю за брата. Висварив він його, та й той пішов. Іде він та й думає: «Сей брат не хоче мене признати. Йду до другого». До середущого вже йшов, іде до найстаршого. Приходить, а сей жиє собі так розкішно, де-е, такий пан ся зробив, що нема права до него приступити. Хлопець хоче зайти — його не пускають. Він каже:</p>
	<p>— Та як не пускаєте? То мій брат.</p>
	<p>— Який брат? Ану підем запитаємося. Пішли питатися.</p>
	<p>— Якийсь прийшов і каже, що він ваш брат. Такий подертий він.</p>
	<p>— Де?! Гоніть його від хати, би я його не видів. Він не є жодний мій брат. То якийсь старець, — каже.</p>
	<p>І сей пішов.</p>
	<p>А там оден цар виповів другому війну. А той цар каже:</p>
	<p>— Якби мені якийсь такий трафився, би мені поміг сю війну виграти, то я би за него дочку дав.</p>
	<p>А дочка в того царя була дуже файна. Донеслося се до того хлопця, та й думає він: «Ану я піду». Пішов він до того царя та й каже:</p>
	<p>— Я вам поможу виграти війну.</p>
	<p>— Добре. Як поможеш, я за тебе даю дочку. А хлопець каже:</p>
	<p>— Мені жодного війська не треба, я маю своє військо. Я вам виграю, а ви мені дасте дочку. В котрі годині та війна буде зачинатися?</p>
	<p>Цар сказав, що в тій і тій годині. Він пішов на велику долину та все ту шапку обертає, та все її обертає, та все канони вискакують і вискакують. Та й по табалі б’є, і вискакують по три озброєні жовнєри. І наробив того війська на цілу долину.</p>
	<p>А сей цар подивився та й каже:</p>
	<p>— Се якась біда. Він має своє військо.</p>
	<p>А він що? Пішов і виграв війну. Приходить до сего царя та й каже:</p>
	<p>— Ну що? А цар каже:</p>
	<p>— Як я обіцяв, то бери мою дочку, женись. Та зробили файне весілля, поженилися.</p>
	<p>Але цар таки думає: «Нащо я за такого старця дав? Коби якийсь трафився другий, аби я сего нагнав». Не хоче цар такого зятя. Та й каже він до доньки:</p>
	<p>— Ти спитай його, що він таке має, що він нічого не боїться і таку війну виграв.</p>
	<p>А вона все йому:</p>
	<p>— Що ти таке маєш?</p>
	<p>А він не каже. Вона вночі говорить з ним:</p>
	<p>— Що ти таке маєш, що ти все можеш зробити?</p>
	<p>— Та нічого, — каже він. — Та що я маю? Нічого.</p>
	<p>— А як ти війну виграв? Тато каже, що ти щось маєш.</p>
	<p>— Нічого не маю.</p>
	<p>— Ти мусиш щось мати. А він узяв, та й сказав:</p>
	<p>— Якби не та табала, то я би пропав.</p>
	<p>Тоді вона взяла ту табалу та й до тата. Принесла та й каже:</p>
	<p>— Ви вже можете його нагнати, він уже нічого, — каже, — не варт. Він казав, що коби не ця табала, то він би пропав.</p>
	<p>Та й все. Слуги взяли його та й вивезли вночі геть. Думали, що він уже більше не вернеться. А він пише до царя: «Ви мене перепросіть, бо я всі ваші будинки завалю». А цар собі нічого з того не робить. Він тоді написав до царя другий раз. А вони не хотять його перепросити. Тоді він пішов надолину, на таку велику толоку, та й зачав обертати шапку на голові та й наробив фест канонів з обслугою. Цар уздрів, що він таке має, та й його перепросив. Та й його привіз, і він знов файно з жінкою жиє. Але жінка все до него:</p>
	<p>— Що ти таке маєш, що ти нічого не боїшся? А він каже:</p>
	<p>— Та нічого не маю. Що маю? Нічого.</p>
	<p>— Нє, ти щось маєш.</p>
	<p>Та й їла його, та й їла щоночі. Бо цар, тато її, все казав: «Випитай його, що він таке має». І вона його так їла, що він сказав:</p>
	<p>— Якби, — каже, — не табала й не шапка, то я би пропав.</p>
	<p>А вона ту табалу та й ту шапку вкрала від него та й віднесла до тата. Та й каже:</p>
	<p>— Тату, він уже тепер нічого не варт. Він сказав, що якби не ся табала й не ся шапка, то він би пропав.</p>
	<p>Він собі думає, що робити. А вона каже свому татови, цареви:</p>
	<p>— Виженіть його, бо я його не хочу.</p>
	<p>І цар приказав, щоб його вивезли геть. А він посидів трохи та й пише знов до царя: «Ви мене перепросіть, бо я, — каже, — всі ваші будинки повалю». А вона каже татови:</p>
	<p>— Нічого він нам не зробить.</p>
	<p>Бо вона вже знає, що в него нема табали й шапки. Але про рожок воно не знає нічого. А він другий раз пише: «Ви мене перепросіть і возьміть назад до себе. Бо як до тої й до тої години не перепросите, то я ваші будинки повалю». А вони собі нічого з того не роблять.</p>
	<p>Тоді він став та як подув у свій рожок, та й їхній палац розсипався, та й все розсипалося. І побилося там все. Тоді він пішов туди та ту свого табалу найшов, та й свою шапку найшов. Та й пішов. І на тім ся скінчило.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Коршів, Коломийського району, Івано-Франківської області 11 березня 1991 року Галік Дмитро Васильович (1908)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Покуття/">Фольклор Покуття</a></li>
	</ul>
</footer>
<!--#include virtual="/-/inc/general__page_end.inc" -->
