<!--#include virtual="/-/inc/general__page_start.inc" -->
<title>Як розжився бідний ☼ Українська народна казка ☼ Народна творчість</title>
<meta name="Description" content="Українська народна казка Буковини «Як розжився бідний» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Як розжився бідний.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Як розжився бідний <br><span class="article__headerDescription">Українська народна казка Буковини</span></h1>
	<p>Був собі багач і був бідний. Жили вони в сусідстві. Бідний все ходить на заробітки до панів, а багачу не подобається, що той багато грошей заробляє. Дожили вони до жнив, та й усі бідні йдуть на заробітки — косити. А багач приходи до бідного та й каже:</p>
	<p>— Ти щороку йдеш на заробітки. Возьми й мене. Бідний на те:</p>
	<p>— Добре, підем. Готовтеся на завтра та й забираємось.</p>
	<p>Багач сказав жінці, щоб зготовила на дорогу торбу, а бідний узяв, що в хаті було.</p>
	<p>Вийшли вони на дорогу та й ідуть. Несуть коси, граблі. Ідуть вони, йдуть та й похотіли їсти. Багач каже:</p>
	<p>— Сідаймо їсти. Сіли вони.</p>
	<p>— Ти, знаєш, що я надумав? — каже багач. — їжмо дорогою твою їду, а на роботі — мою.</p>
	<p>Бідний відповідає:</p>
	<p>— Най буде.</p>
	<p>І їдять вони всю дорогу бідного їду.</p>
	<p>Приходять на лан. Вже бідний торбину витрусив. Іде ватага, здибає робочих і закликає до пана. Пан післав їх у поле, і каже ватага:</p>
	<p>— Ви ставайте тут.</p>
	<p>— А яка ціна?</p>
	<p>— Якщо на панських харчах, то 80 леїв, десять кілограмів кукурудзяної муки і два кілограми бриндзи, а як на своїх харчах, то круглу тисячу дає.</p>
	<p>Багач каже:</p>
	<p>— Ми будем на своїх харчах, щоби було більше грошей. А бідний став і думає, як йому вийде з багачем.</p>
	<p>Ватага відзначив їм і поїхав далі. Зачинають вони косити. Косять від ранку до полудня. Бідний каже:</p>
	<p>— Ми нічого не їмо? Вже полуднє? А багач йому:</p>
	<p>— Що ти будеш їсти, як ти свою торбу вже в дорозі витрусив?</p>
	<p>— А в нас же була бесіда, що в дорозі будем моє їсти, а на роботі — ваше.</p>
	<p>— То ти рівняєш свій малай до моїх паляниць? Ти ж не рівняй свою їду до мої.</p>
	<p>А бідний каже:</p>
	<p>— Якби я був таке знав, то їв би сам своє або договорився з ватагою про панські харчі.</p>
	<p>А багач нічого не каже, сідає їсти. Витягає ножик, крає паляницю, сало і їсть. Бідному не дає. А той каже:</p>
	<p>— Мой, чоловіче, дай мені хоч трохи, бо дуже голоден. А багач каже:</p>
	<p>— Дам, але дай ножем око видовбати.</p>
	<p>Бідний їсти хоче і ока шкода. І не вірить, що багач видовбе йому око, думає, що в него не стане на це совісти. А багач дав їсти та й каже:</p>
	<p>— Я сказав направду.</p>
	<p>Дає йому хліб і сало, бідний простягнув руки брати той хліб, а багач видовбав йому ножем око. Бідний заткав око, перев’язав і їсть. Та й каже:</p>
	<p>— От я вже й заробив.</p>
	<p>— Так тобі й треба, — тішиться багач, бо хоче, щоб той забрався, а йому всі гроші залишилися.</p>
	<p>Встали вони до роботи. Бідний перев’язав око і помалу роби. А на другий день багач знов сідає їсти, а бідному не дає. Бідний каже:</p>
	<p>— Я голоден. Ти ж мені око видовбав.</p>
	<p>Не дає багач. Той їсть, а той сидить. Встає багач і каже бідному:</p>
	<p>— Гай уставай! До роботи!</p>
	<p>І знов косять. Багач не голоден, а бідний нічого не їв. Роблять вони, роблять. Каже бідний:</p>
	<p>— Та йдім відпочиваймо. Та й дай мені щось їсти.</p>
	<p>— Як дасиш мені ще друге око видовбати, то дам їсти.</p>
	<p>— Невже в тебе стілко совісти?!</p>
	<p>А багач їсть і бідному не дає. Каже бідний:</p>
	<p>— Ну дай кусочок хліба.</p>
	<p>— Дай око видовбати.</p>
	<p>Дає багач хліб. Той лиш простягнув руку, а багач шурнув ножем і то друге око вибив. Взяв бідний рушник, обв’язав собі очі, переламав до коліна граблисько, зробив собі палицю і пішов.</p>
	<p>— Коси, коси, наживайся!</p>
	<p>Ішов він, ішов дорогою. Чує, що вже вечір, бо тихо стало. Мацає, а коло дороги — керниця. Мацає він далі, де би лягти, а там недалечко була копичка сіна. Намацав він ту копичку, сідає під то сіно й сидить. А то була керниця, коло якої чорти казки казали. Чує він — хтось дряпається на журавель. «Дряпу-дряпу-дряпу», — вилізло! Чує знов — «скранц-скранц-скранц» журавель. «Дряпу-дряпу-дряпу», — вилізло. І третій раз зарипів журавель, і третє вилізло. Питається старший чорт:</p>
	<p>— Ну, що ти зробив цими днями, яку роботу?</p>
	<p>— А що я зробив? — каже. — Післав багача з бідним на косовицю, а багач бідному очі повидовбував за їду.</p>
	<p>— А ти що зробив? — питає другого.</p>
	<p>— Я закрив в одній керниці джерело води, і у всіх керницях води не стало. І люди страждають без води.</p>
	<p>— А що ти зробив?</p>
	<p>— Я пустив жабу під підлогу в панському домі, і жаба з пані ссе кров. Паня зробилася, як сухар, а жаба така — як порося.</p>
	<p>— А що робити, — питає старший чорт, — щоби бідний бачив на очі?</p>
	<p>— Щоб бідний взяв з цеї керниці води, то буде бачити світ.</p>
	<p>— А що робити, щоб вода була, де ти закрив усі джерела?</p>
	<p>— Перевірити всі керниці, знайти той осиковий кіл, витягти його — і в усіх керницях буде вода.</p>
	<p>А той під копицею чує, що чорти говорять.</p>
	<p>— А що робити, щоби паня вчуняла? — питає старший чорт. А другий чорт відповідає йому:</p>
	<p>— Постукати об підлогу і знайти жабу. Та нагріти води і поставити паню над ванною. А жабу покласти ззаду, щоб паня не виділа. І паня буде набиратися крови, а жаба — худнути.</p>
	<p>Запіяв кугут, і чорти забралися. А бідний чоловік піднімається до керниці, витягає води. Умив їдно око — види! Умиває друге око — види й на друге око. «Слава богу, що я вже світ вижу!» Закидає він той кривавий рушничок від очей та йде додому.</p>
	<p>Іде він дорогою і здибає чоловіка, який несе воду.</p>
	<p>— Добрий день, дядьку!</p>
	<p>— Доброго здоров’я.</p>
	<p>— Дайте води напитися.</p>
	<p>— Ой, за воду в нас дуже скупо.</p>
	<p>— А чого?</p>
	<p>— У нас у селі народ пропадає без води. Всі керниці в нас висохли.</p>
	<p>— Нічого, — каже, — йдем до села. Будем щось робити.</p>
	<p>Ідуть вони, а назустріч сільський голова йде. Той сільський дядько каже голові:</p>
	<p>— Цей чоловік буде щось робити, щоб появилася у нас вода в керницях.</p>
	<p>Каже голова:</p>
	<p>— Добре, йдім у сільську раду, поговорим з людьми. Скликали людей. Порахували, скілко в селі керниць. А той бідний каже:</p>
	<p>— Шукайте у всіх керницях. І приходьте сюди й кажіть мені, що хто знайшов у керниці.</p>
	<p>Пішли люди, перевірили керниці, і хто що знайшов, викидає наверх. І з’являються всі в сільраду. Питає голова:</p>
	<p>— Люди, хто що знайшов на дні керниці?</p>
	<p>Люди обзиваються. Той знайшов каміння, той відра побиті, той череп’я побите. А їден каже:</p>
	<p>— А я найшов у керниці забитий кіл. А бідний чоловік каже:</p>
	<p>— Ану йдім до тої керниці.</p>
	<p>Приходять вони туди, обв’язують його вірьовкою і опускають у керницю.</p>
	<p>— Спускайте сюди ланцюг! — кричить він з керниці. Обв’язав він ланцюгом той кіл і крикнув:</p>
	<p>— Тягніть, люди добрі!</p>
	<p>Люди як потягнули — і вирвали кіл. Як пішла вода! По всіх керницях пішла. Всі втішилися, народ біжить по воду. А сільський голова каже:</p>
	<p>— Цему чоловікови треба скласти гроші, скілко хто може.</p>
	<p>І наскладали йому люди стілко грошей, що в кишені йому не поміщалися. Подякували йому люди і пішов він.</p>
	<p>Іде він дорогою і все питає, де тут такий пан, що в него паня слаба. Направляють його люди в їдно село. Іде він туди, допитався до того пана, зайшов.</p>
	<p>— Добрий день, пане!</p>
	<p>Пан відказав:</p>
	<p>— Доброго здоровля.</p>
	<p>— Я чув, що у вас паня слаба. Я хтів щось примовити їй.</p>
	<p>— Е, мужиче добрий, що ти примовиш! Я вже не таких лікарів привозив. Ніхто не годен нічого зробити.</p>
	<p>— А я думаю, що поможу.</p>
	<p>— То йди сюди, чоловіче. Входить той чоловік і каже:</p>
	<p>— Заберіть паню з цеї кімнати.</p>
	<p>Забирають. Бере він, стукає об підлогу. Чути порожню дошку.</p>
	<p>— Давайте сюди лом і виважуйте цю дошку.</p>
	<p>Виважили дошку, а там така жаба — як половина доброго поросяти. Пан налякався.</p>
	<p>— Що ж тепер буде, чоловіче добрий? Каже той чоловік:</p>
	<p>— Нічого не кажіть, лиш грійте ванну.</p>
	<p>Загріли. Вносять балію. Кладуть над балію стілець.</p>
	<p>— Ану давайте сюди паню.</p>
	<p>Заводять її, садять на той стілець, вкривають.</p>
	<p>— Ану сидіть, не бійтеся. Цей чоловік щось вам примовить. Служниці миють пані ноги, а інші ззаду вносять ту жабу і кладуть під паню в теплу воду. Жаба стає все менша й менша, а паня набирається крови і стає здорова. За півгодини стала паня така здорова, як була, а з жаби лиш шкірка лишилася. Положили паню на постіль, а пан каже:</p>
	<p>— Чоловіче добрий, я тобі за це даю половину свого маєтку. А чоловік каже:</p>
	<p>— Мені не треба.</p>
	<p>— Коров дам тобі, коней, свиней.</p>
	<p>— Нічого не треба.</p>
	<p>— Ні, я тебе так не випущу.</p>
	<p>— То дайте мені пару коней з возом.</p>
	<p>Пан сказав, щоб запрягли коні і наклали в віз зерна й муки. Ще дав грошей, подякував, і поїхав той чоловік. Приїжджає бідний чоловік додому. Гроші має, коні має, хліба заробив. Побачили багачеві діти, що він приїхав додому. Сказали батькови свому — багач не повірив. Приходи сам багач до него додому.</p>
	<p>— Ти ж був без очей. Мой, як ти цего добився? А я думав, то тебе вже й на світі нема.</p>
	<p>Бідного жінка радується, аж плаче. А багач далі своє:</p>
	<p>— Бри’, розкажи мені, що з тобою було.</p>
	<p>— Ти знаєш ту керницю з журавлем, що коло дороги?</p>
	<p>— Знаю.</p>
	<p>— Я ночував під тою керницею. На тім журавлі чорти казки кажуть.</p>
	<p>І розказав то все, що там чорти казали. Багач все слухає. Розказав бідний, як він заробив. А багач як почув це все, то й спати не може, каже жінці:</p>
	<p>— Я йду до тої керниці.</p>
	<p>Прийшов багач під вечір до тої керниці, найшов то сіно, коли чує: «Дряпу-дряпу-дряпу!» Виліз на журавель їден чорт. Слухає багач — другий прийшов. «Скранц-скранц-скранц, — зарипів журавель, — дряпу-дряпу-дряпу», — виліз і другий чорт на керницю. Прийшов і третій. Питає старший чорт:</p>
	<p>— Ну, що ви зробили за ці дні? А ті кажуть:</p>
	<p>— Що не зробили, а бідний то підслухав і все направив. І вода в керницях є, і панська жінка здорова, і сам бідний став бачити на очі. Та й розказав бідний усе багачеви, і тепер багач сів усе переслухати. Онде він, під сіном.</p>
	<p>— Як він прийшов сюди переслухати, то возьміть його і розтерзайте, щоб більше не йшов.</p>
	<p>Взяли вони багача і так його пім’яли, що він ледве додому добрався і незадовго вмер.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Кулішівка, Сокирянського району, Чернівецької області 30 липня 1984 року Бендус Семен Микитович (1908 року народження)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Буковини/">Фольклор Буковини</a></li>
		<li><a href="/Українська міфологія/Чорт.html">Чорт в українській міфології</a></li>
	</ul>
</footer>
<!--#include virtual="/-/inc/general__page_end.inc" -->
