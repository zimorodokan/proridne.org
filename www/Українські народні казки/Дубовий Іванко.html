<!--#include virtual="/-/inc/general__page_start.inc" -->
<title>Дубовий Іванко ☼ Українська народна казка ☼ Народна творчість</title>
<meta name="Description" content="Українська народна казка Закарпаття «Дубовий Іванко» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Дубовий Іванко.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Дубовий Іванко <br><span class="article__headerDescription">Українська народна казка Закарпаття</span></h1>
	<p>Жив чоловік коло дубової хащі. Туди ходили лісники. І говорили, що в того чоловіка невірна жінка, що вона погано поводиться. А він каже так:</p>
	<p>— Як моя жона буде така, як вони говорять, то я її вб’ю.</p>
	<p>Прийшов час, і пішла тота жінка в дубля. І довго її не було, і в тім дублю вродився в неї хлопчик Іванко. Взяла вона свячену воду й зробила йому ім’я. І поклала йому хрестик на шию. І написала й поклала йому цидулочку, що він є Дубовий Іванко. І заплакала, і поплекала його, і поклала спати під дуба. А сама пішла плачучи додому.</p>
	<p>А дитина спала, доки спала. І мами в неї немає, і нічого в неї не є. А там недалеко медведиця мала мале медвідча. І вчула вона, що там щось є. Прийшла туди, перевертає — дитина. І дала медведиця одну цицьочку свому медвідчаті, а другу йому. І плекала хлопчика. І виплекала. А як підріс, зробила для нього одіж із кожі, сякоє-такоє. І був він як медведик. І хлопець росте, і медвідча росте. І вни ся бавлять двоє. А медведиця каже їм бучки микати. Учить їх. А більше в них роботи не є.</p>
	<p>І як виріс хлопець великий, вони розійшлися, і він прийшов у довгані додому, в своє село. І не знав він, що додому прийшов. Та й був він як німий, говорити не міг. А мама звідає:</p>
	<p>— А відки ти, що ти за єден?</p>
	<p>А він нич не каже. Подивилася мати на знаки на його тілі, а то він, син її. Виріс, не пропав.</p>
	<p>Та якось помаленьку він і говорити навчився, і дуже він був сильний. Раз пішов собі в хащу, вимик читавого бучка й приніс до хати. Вийшов вон отець.</p>
	<p>— А хто це приніс? — звідає він Іванка.</p>
	<p>— Я, — каже ’му, — я.</p>
	<p>А отець не вірив. А Іванко як ухопив того бучка, та як ударив ним, та як підняв його корінням горі! А отець напудився й пішов, і ніхто не знав, де він дівся.</p>
	<p>А Іванко ще підріс. Він уже міг вимикнути всяке дерево, і глядить він собі цімбору. І найшов собі такого цімбору, що дерево гнув. Звався він Гнидерево. Вже їх є два. Найшли й третього цімбору. Звався він Сучикамінь. Бо камінь сукав. Уже їх є три. І йдуть всі три до царя.</p>
	<p>А що нового в царя? Було в нього три доньки, а шаркани їх забрали. Шестиголовий, дванадцятиголовий та вісімнадцятиголовий — три шаркани. І треба найти царські дівки, три цімбори — дубовий Іванко, Гнидерево й Сучикамінь — прийшли до царя та кажуть:</p>
	<p>— Ми будем іти ваші доньки глядати.</p>
	<p>Цар їм дав барана, би зварили собі м’яса на обід, і пішли вони. Довго йшли, зайшли в ліс і знайшли в лісі хату.</p>
	<p>— Тут ми будемо жити.</p>
	<p>Зарізали барана, Сучикамінь варить їсти, а тоти два пішли глядати шарканів. Де тоти шаркани пішли?</p>
	<p>Варить Сучикамінь, і прийшла до нього баба:</p>
	<p>— Йой, любчику, будь добрий, пересади мене через цисю колоду. Пішов пересадив. Та й пересадив через другу. А баба прийшла та й: «Ве-ве-ве-ве».</p>
	<p>— А що, бабо?</p>
	<p>— Іззябла. А шо, шинку, вариш?</p>
	<p>— М’ясо.</p>
	<p>— Ти даш мені?</p>
	<p>— А нас на то три.</p>
	<p>А баба взяла з вогню той котел і висипала йому то на келюх. Спарила келюх і пішла.</p>
	<p>Прийшли тоти цімбори, а то не варене. Ова! Та й той не каже нич. На другий день варить Гнидерево. І тому так само було, висипала йому тота баба гаряче на келюх. На третій день остався варити Іванко. Приставив варити, а туй іде баба:</p>
	<p>— Будь добрий, шинку, перешади мене через цисю колоду. Він пішов пересадив.</p>
	<p>— Перешади через другу.</p>
	<p>— Лізь сама, — відповів Іванко. Перелізла баба.</p>
	<p>— А шо вариш?</p>
	<p>— Тото й тото.</p>
	<p>— А даш мені?</p>
	<p>— Ні. Я не для тебе варю.</p>
	<p>А баба хотіла й з ним вчинити, як з тими двома. Айбо коли баба хапала кітлик, він бабу за ріжки, розколов бучка й бабі в ту розколину голову! Прийшли тоти два.</p>
	<p>— Ану, хлопці, покажіть свої келюхи. Перевірив.</p>
	<p>— А-а-а, то ви такі? Ви чому не казали мені, що вам баба попарила черева?</p>
	<p>А баба просить:</p>
	<p>— Хлопчики, хлопчики, пустіть ня живу. Я знаю, що ви глядаєте, і я вас поведу, де оті шаркани.</p>
	<p>Іванко взяв бабу за ріжки, веде. Прийшли, а там така діра велика. А там долі, у присподні, тунель і файно, світло там. Попід то ходити мож. Та й що робити? Як там іти? Відпустили вони бабу й зробили таку велику колиску. Поставили козли, накрутили мотузи.</p>
	<p>— Хто йде долі? — звідає Іванко. Ні єден не хоче йти. Іванко каже:</p>
	<p>— Я йду.</p>
	<p>І побожив він їх: би вони не лишили його там і не пішли, доки він не вийде.</p>
	<p>І спустили вони його на ровінь. І потряс Іванко мотузом, що вже він долі. І прийшов він туди, де старша дівочка царська. Її вкрала шістьголова шаркань.</p>
	<p>— Йо-о-ой, як ви, чоловічку, сюди прийшли? Зараз прийде шаркань та й з’їсть вас.</p>
	<p>— Я на то й прийшов, щоб зустріти шаркань. Приходить шаркань.</p>
	<p>— Будеме боротися?</p>
	<p>— Будеме.</p>
	<p>— Дай нам вина такого а такого, — каже шаркань до царської доньки.</p>
	<p>А там було вино в бочках май сильне та май слабе. І як шаркань з ким билася, то вона все давала шаркані май сильного вина, а противнику шаркані май слабого. А тепер вона дала май сильного Іванкови, і переборов він шаркань, відрубав їй голови. Все! І з кожної голови язика відтяв. І собі забрав.</p>
	<p>Іде він далі, глядає, де є середуща царська донька. І найшов він її, і зробив то саме, стратив шаркань дванадцятиголову. А тоді знайшов вісімнадцятиголового шаркана й того стратив. Ледве стратив. Но а тепер що? Веде він їх усіх трьох геть, додому. Прийшли на ту гору, де їм треба виходити вон. Хто йде перший? І пішли дівки горі: перша, за нею друга, а за нею третя. Ті два підоймили їх. А потому має він іти. А він узяв такого каменя тяжкого, як він сам, і поставив у тоту колиску. Чи витягнуть вони? І потягнули вони, а то серед діри урвалося і впав камінь. І ті з царськими доньками пішли собі. Як тепер відти вийти?</p>
	<p>Іванко сидить та плаче. І туй раз огняний дощ! А потя, таке величке, прилетіло до нього, і він його під петечок спрятав. А як вогняний дощ перестав, він пустив його, і потя побігло. Бігло й найшло матір.</p>
	<p>— А де ти було? Усі діти в мене горять, а ти осталося.</p>
	<p>— Туй є чоловічок. Він мене прикрив. А сам не може відти вийти.</p>
	<p>— Де? Ану покажи його!</p>
	<p>Прийшло тото потя великоє, мати того меншого потяти.</p>
	<p>— Що ти хоч за то, що моє дитя вирятував?</p>
	<p>— Я нич не хочу од вас, лиш аби-сте витягнули мене горі.</p>
	<p>— Паруй дванадцять бочок м’яса й дванадцять бочок води. І сядеш з ними на мене, і я тя повезу. Як буде синя гаря бити в мене з рота, кидай мені в рот м’ясо, а як буде черлена гаря бити, давай воду.</p>
	<p>Напарував він м’яса й води, і полетіли вони. Сидить він на тому потяті та то м’ясо мече йому в рот, то воду дає. Вже підходять під верх, треба м’яса, а не є. А він відтяв собі литку й вер потяті в писок, і вилетіли вони.</p>
	<p>— А відки ти напослідку такоє доброє м’ясо взяв? Він сказав, що відтяв собі литку.</p>
	<p>— Коби я була знала, що ти такий добрий на смак, я би була тебе відти не попровадила.</p>
	<p>І вона харкнула, та литка вилетіла з неї й приросла там, де треба, на нозі.</p>
	<p>А тоти царські дівки йому й свої жеболовки дали, як він їх визволив. А тепер приходить до того царя, що його доньки визволив. І такий він цуравий. А тоти два його цімбори, тоти хлопці, такі вже графове.</p>
	<p>А він, такий цуравий, буде в царя двір замітати. А його дівочка, тота менша, плаче. Приходить вона до нього, а Іванко каже:</p>
	<p>— Не плачте, а слухайте, що я буду казати. То я вас визволив, а не вони. Ви мене спізнаєте?</p>
	<p>А дівочка побігла д’вітцю.</p>
	<p>— Няню, туй той чоловік, що нас визволив!</p>
	<p>Перевірили — вшитко правда. Іванко визволив, а не вони. І виметав їх цар, а все царівство передав йому, і було в них мирне та веселе життя.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Вучкове, Міжгірського району, Закарпатської області 31 липня 2002 року Юрик Дмитро Іванович (1911 року народження)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Закарпаття/">Фольклор Закарпаття</a></li>
	</ul>
</footer>
<!--#include virtual="/-/inc/general__page_end.inc" -->
