<!--#include virtual="/-/inc/general__page_start.inc" -->
<title>Як Ісус Христос і святий Петро подорожували ☼ Українська народна казка ☼ Народна творчість</title>
<meta name="Description" content="Українська народна казка Гуцульщини «Як Ісус Христос і святий Петро подорожували» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Як Ісус Христос і святий Петро подорожували.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Як Ісус Христос і святий Петро подорожували <br><span class="article__headerDescription">Українська народна казка Гуцульщини</span></h1>
	<p>Подорожував Ісус Христос із святим Петром. Проходять одним селом, а в тім селі маленька церковця, у котру все сходилися люди молитися до бога. Ідуть попри тої церкви, а перед церкви люди стоять і дуже одні з других сміються. А Ісус зачав плакати. Святий Петро каже:</p>
	<p>— Ісусе, святий Христе, чого Ви плачете перед свеї святині? Люди йдуть молитися та згадувати Вас молитвою, а Ви плачете. Ви би мали радіти, що Вас у народі поминають.</p>
	<p>— О ні, Петре, вони кепкуються одні з других, насміхаються. Що одні вбрані файно, а другі дрантиво. А то гріх великий, бо хто в чім має, в тім іде молитися. А є такий, що йде лиш на гонор. То у бога не приймається. Тому я й плачу.</p>
	<p>Ідуть далі. Дивляться, а то весілля гуляє в одного ґазди. Що за музика файна, а що гості гуляють, набуваються, не мож надивитися. Каже святий Петро Ісусови Христови:</p>
	<p>— Постіймо з годинку. Не мож намилуватися та налюбуватися, як народ файно набувається.</p>
	<p>А Ісус Христос каже Петрови святому:</p>
	<p>— Ану дивися, Петре, що я роблю з цего весілля.</p>
	<p>Махнув Ісус рукою, і там, де було весілля, умить стало озеро. Святий Петро упав перед Ісусом Христом на коліна та й каже:</p>
	<p>— Чого Ви так зле зробили?</p>
	<p>— Петре, ти не видиш і не знаєш, що там мало робитися. А воно вже зачиналося. Там улізли дияволи і юдили народ до великої бійки з ножами. А я цего не допустив, бо не можу дивитися на кровопролиття.</p>
	<p>Ідуть вони далі. Прийшли в одно село, а серед села корчма. На подвір’ю корчми люди п’ють горівку, пиво, вино. Бо то було літо. Та й оден до другого п’є чарку та й усе каже:</p>
	<p>— Дай, Боже! Дай, Боже!</p>
	<p>А Ісус Христос так зрадів, так сміється й веселиться. Святий Петро каже:</p>
	<p>— Ісусе Христе, ви перед свеї святині плакали дуже, а перед п’янюгами радієте та смієтеся?</p>
	<p>— О Петре, як не радіти, як вони, хоч перед корчми, та за кожною порцією згадують бога! Все «дай, Боже» та «дай, Боже». Як не радіти?</p>
	<p>Та й пішли вони далі.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Хутір Калинки́, Косівського району, Івано-Франківської області 3 березня 1991 року Колобейчук Григорій Дмитрович (народж. 1930)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Гуцульщини/">Фольклор Гуцульщини</a></li>
	</ul>
</footer>
<!--#include virtual="/-/inc/general__page_end.inc" -->
