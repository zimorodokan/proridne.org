<!--#include virtual="/-/inc/general__page_start.inc" -->
<title>Цар і вояк ☼ Українська народна казка ☼ Народна творчість</title>
<meta name="Description" content="Українська народна казка Закарпаття «Цар і вояк» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Цар і вояк.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Цар і вояк <br><span class="article__headerDescription">Українська народна казка Закарпаття</span></h1>
	<p>В стародавньому світі жив єден цар. Та країна була дуже багата. І людям було добре. Але в нього вояки служили двадцять п’ять років. І хоч добре було в царя, але гроші крали з банку. Та єден вояк думає собі: «І я йду та й вкраду». Іде вулицею до царя гроші красти. Та стрітився на вулиці з другим чоловіком.</p>
	<p>— Де ти йдеш? — говорить йому.</p>
	<p>— Йду в царський банк, гроші красти.</p>
	<p>— І я тоже йду красти.</p>
	<p>— Ба кеть поїмають нас?</p>
	<p>— Та ніт, ми много грошей брати не будеме. Тілько на цигарети.</p>
	<p>Но та й пішли обоє.</p>
	<p>Прийшли, а банк одкритий. Вояк бере гроші тілько на цигарети. А його напарник бере багато. Сварить його вояк:</p>
	<p>— Не бери стілько. Та я лем узяв мало, а ти береш багато. Як можна так обкрадати країну?</p>
	<p>А той бере багато й бере. Осмілився вояк і вирвав від того гроші. І положив назад у банк.</p>
	<p>— Кілько я взяв, стілько й ти бери.</p>
	<p>Пішли вони відти. Ідуть, дивляться: в палаті світиться.</p>
	<p>— Ходім увидіти, що там є, що там рішають.</p>
	<p>— Та там вікна високо, як увидим? — не хоче вояк. Подумав вояк і сказав злодійови:</p>
	<p>— Лізь мені на плечі.</p>
	<p>— Та ти мене не втримаєш, — відповідає злодій. — Лізь ти на мене. Виліз вояк на плечі злодійови й позирає у вікно. А там говорять:</p>
	<p>— Цар пішов на переговори, а прийде відтам, то буде гостина. Та ми йому підробиме. Перший стакан — то його, царів. А там буде отрута. І заступник царя царьом стане.</p>
	<p>Зліз вояк і каже злодійови:</p>
	<p>— Іди ти послухай, бо ти мені не повіриш. Та про зле діло говорять. Поліз на плечі воякови злодій. Та дослухався сам за себе. А то сам цар був, той злодій. Тоді зліз він і сказав:</p>
	<p>— Ідеме додому, а в вісім годин щоби ти сюди прийшов. Бо тут будуть рішати про царя, а ми будеме свідки.</p>
	<p>Як розходилися, злодій витяг від вояка шаблю. Та й іде вояк до касарні. Дивиться — шаблі нема. «Та де я її мав стратити? — думає. — Злодій узяв від мене. А мені треба рано, в вісім годин, бути з шабльою». Вояк недовго думав, виломив з плота тинянку. «Я на вісім годин маю з’явитися з шабльою. Хоч і дерев’яна шабля, але свідком мушу бути.»</p>
	<p>Та й приходить той вояк до міністерства. Закликали його в палату. І спізнав його «злодій». Який злодій, кеть то цар! Та й питає вояка:</p>
	<p>— Ти би сказав, як ту рішали?</p>
	<p>— Та я вночі чув, що рішали. Та рішали за царя. Хочуть його отруїти. Але де ж той другий свідок, злодій, що тут був зо мною?</p>
	<p>— Та я сам з тобою був, — відповідає цар. — Та ми все чули, як вони рішали. А тепер випивайме за тото. Перший погар заступнику мойому, міністрови.</p>
	<p>Всі взяли погари, тілько заступник не бере. Бо знає, що там отрута. Та й сказав цар:</p>
	<p>— То п’єме чи не п’єме?</p>
	<p>Всі чекають на того заступника, а він свій погар не бере. Тоді цар викликав дохтора, щоб провірити тото. Прийшов дохтор, провірив та й повідає:</p>
	<p>— А як то пити, кеть то отрута? Та звідався цар:</p>
	<p>— А кому ви то ладили?</p>
	<p>Та й ніхто нич не каже. Усі мовчать. І наказав цар свідкови:</p>
	<p>— Бери шаблю й одтинай йому голову, старшому міністрові. А свідок не хоче:</p>
	<p>— Він мені не винен нич. Я йому голову не рубаю.</p>
	<p>— Ти все чув, як говорили? — звідає цар. — Не отітнеш, так я тобі голову одітну.</p>
	<p>Вояк-свідок дуже ся напудив і сказав:</p>
	<p>— Бодай моя шабля дерев’яною стала. А як дерев’яною стане, то вона не відотне.</p>
	<p>Виймає вояк шаблю та рубає тому шию. А то лем заскрипіло. Цар дуже засміявся. Міністрове зачудувалися:</p>
	<p>— Та хто ж це прийшов? Як сказав, так і сталося. Віддає наказ цар:</p>
	<p>— На, бери мій пістолет і вбивай його. Повів вояк царьови:</p>
	<p>— Чого ж його убивати? Та він грошей не крав. Радше мене бийте, бо крав.</p>
	<p>— Тут так, — сказав цар, — або ти вбиваєш його, або я тебе. Взяв свідок пістолет і вбив його. Тоді цар сказав:</p>
	<p>— Стаєш ти на його місце.</p>
	<p>Та за крадіж став вояк міністром. І по тому ділу вже такого діла більше не було. І була багата країна, всім людям весела.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Люта, Великоберезнянського району, Закарпатської області 10 липня 1988 року Яцьків Михайло Михайлович (1924 року народження)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Закарпаття/">Фольклор Закарпаття</a></li>
	</ul>
</footer>
<!--#include virtual="/-/inc/general__page_end.inc" -->
