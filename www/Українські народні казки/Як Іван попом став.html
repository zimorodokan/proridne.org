<!--#include virtual="/-/inc/general__page_start.inc" -->
<title>Як Іван попом став ☼ Українська народна казка ☼ Народна творчість</title>
<meta name="Description" content="Українська народна казка Гуцульщини «Як Іван попом став» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Як Іван попом став.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Як Іван попом став <br><span class="article__headerDescription">Українська народна казка Гуцульщини</span></h1>
	<p>Був Іван-сирота та й уженився, та й мав дуже файну жінку. І до його жінки зачав ходити дяк. А потому й паламар. А піп каже:</p>
	<p>— Слухай, яка ж то файна молодиця! А дяк каже:</p>
	<p>— Я до неї ходжу. Каже піп до дяка:</p>
	<p>— Як зробити, щоб і я до неї пішов?</p>
	<p>— Так просто підете, — сказав дяк.</p>
	<p>А бідний Іван мав коника. Та й заробляв, і з цего вони жили. Питається в жінки дяк:</p>
	<p>— Слухай, коли би я прийшов до тебе?</p>
	<p>— Прийди ввечір.</p>
	<p>А паламар здибався з нею та й каже:</p>
	<p>— Коли до тебе прийти?</p>
	<p>— Прийди в такій і такій годині.</p>
	<p>(Вона сказала, би прийшов пізніше від дяка). А піп і собі питає.</p>
	<p>— Прийдете о дванадцятій годині ночі.</p>
	<p>Прийшов дяк, приніс горівку, закуску. Вікна в хаті закриті. Вони лишень сідають пити, а чоловік коло вікон: «Др-р-р, гов!» Вона хапнула то все зі столу і сховала.</p>
	<p>— Йой, де би я сховався? — питає дяк. А вна каже:</p>
	<p>— За двері.</p>
	<p>Чоловік у хату, а той поза двері та й утік. Та й мають що випити й попоїсти, бо дяк приніс. (А вони так з жінкою змовилися обоє).</p>
	<p>Вийшов чоловік за хату та й сховався. Приходить паламар, приносить горівку й їсти. А чоловік знову: «Пр-р-р, гов!» Паламар сховався за двері в сінях, а вона відчинила.</p>
	<p>— Чоловіче, ходи до хати. Може, ти голоден? І паламар утік.</p>
	<p>Чоловік знов заховався надворі. Приходить уночі піп. Він ходив увечір когось сповідати і мав коло себе чашу й ризи. Приносить піп горівку, закуску. І що? Випили, та й хоче піп спати. А вона каже:</p>
	<p>— То добре. Але як я з ким сплю, то треба, щоб він розбирався наголо.</p>
	<p>— Най буде, — каже піп.</p>
	<p>Лишень вони лягли, а чоловік коло вікон: «Гов!» А піп уже не має коли вбиратися.</p>
	<p>— Заховай мене десь, — каже жінці. Заховала вона його в сінях за дверима.</p>
	<p>— Як я впущу чоловіка, то втікайте.</p>
	<p>— А що я маю казати вдома? Я ж голий.</p>
	<p>— Скажете, що на вас бандити напали й обрабували.</p>
	<p>І піп утік голий. А чоловік зайшов до хати, сіли вони, попоїли, випили.</p>
	<p>А на другий день вбирається чоловік у попівське вбрання. Та й іде Іван з жінкою шукати по чужих селах парафії. Приходять в одно село — попа нема.</p>
	<p>— Ви би не були в нас, отченьку? — питають люди Івана.</p>
	<p>— Був би.</p>
	<p>Сказав це Іван та й відводить набік дяка з того села і каже:</p>
	<p>— Я не вмію ні читати, ні писати, як же я буду правити в церкві? А дяк каже:</p>
	<p>— Ви там будете щось говорити, а я буду й за вас правити, й за себе. Лиш мете мені більше платити.</p>
	<p>— Буду.</p>
	<p>І вни ся договорили. Дали попови файну хату, і він там з жінкою жиє.</p>
	<p>У неділю треба службу правити. Іван отворяє Євангелію та й каже:</p>
	<p>— Дюрка проти дюрки, подай, Господи-и-и!</p>
	<p>А дяк співає то, що має співати. Люди кажуть:</p>
	<p>— Цей піп дурний.</p>
	<p>А жінка його коло людей так лагідно, облесно ходить. Поскаржилися люди, що дурний піп, і в суботу ввечері приїздить на контролю владика. І питається їмости, його жінки:</p>
	<p>— Де отець?</p>
	<p>— Десь поїхали.</p>
	<p>(А він під ліжком сидить).</p>
	<p>Жінка наклала горівки, закуски. Їли вони з владикою, пили. А тоді владика питає:</p>
	<p>— Де я буду спати?</p>
	<p>— На тому ліжку.</p>
	<p>— Я люблю спати коло молодиці.</p>
	<p>— То лягайте коло молодиці. І лягли обоє спати.</p>
	<p>Іван досвіта тихенько виліз з-під ліжка і вискочив надвір, а вона встала, владику файно вкрила. Іван входить, поздоровкався з владикою. Владика встав, та й їдуть до церкви оба натще службу правити. Входять до церкви. Владика йде там, де дяк. Має співати, як дяк. А Іван має співати так, як піп. Починає Іван співати. Та й співає, як усе, бо інакше він не вміє:</p>
	<p>— Дюрка на дюрці, подай, Господи-и-и! Дюрка проти дюрки, подай, Господи-и-и!</p>
	<p>А владика відти співає:</p>
	<p>— Попе, попе, хто тебе на попа кла-а-ав? А Іван відци відповідає:</p>
	<p>— Той мене на попа клав, котрий у моїй керниці два рази коня напува-а-ав!</p>
	<p>Тоді владика обертається до людей та й каже:</p>
	<p>— Люди добрі, що ви хочете від цего священика? Священик дуже добрий. Будьте здорові, я пішов.</p>
	<p>І пішов собі, а Іван далі правив у церкві.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Текуча, Косівського району, Івано-Франківської області 22 травня 1983 року Біланюк Никола Іванович (1902 року народження)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Гуцульщини/">Фольклор Гуцульщини</a></li>
	</ul>
</footer>
<!--#include virtual="/-/inc/general__page_end.inc" -->
