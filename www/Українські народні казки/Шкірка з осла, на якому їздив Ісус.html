<!--#include virtual="/-/inc/general__page_start.inc" -->
<title>Шкірка з осла, на якому їздив Ісус ☼ Українська народна казка ☼ Народна творчість</title>
<meta name="Description" content="Українська народна казка Бойківщини «Шкірка з осла, на якому їздив Ісус» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Шкірка з осла, на якому їздив Ісус.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Шкірка з осла, на якому їздив Ісус <br><span class="article__headerDescription">Українська народна казка Бойківщини</span></h1>
	<p>Був собі великий багач, дуже заможний чоловік. Дістав він нуд, і не знав, що має далі робити і як має бути. Пішов він питати, хотів найти такого чоловіка, щоб йому сказав, як має далі поводитися. І прийшов до пророка. Пророк йому сказав так:</p>
	<p>— Я тобі дам шкірку, ти будеш на неї дивитися й будеш декуватися, як маєш далі поводитися. І як буде зменшуватися та шкірка, так буде скорочуватися і твоє життя.</p>
	<p>Дав пророк йому тоту шкірку, прийшов він з нею додому, а шкірка всихається, робиться менша і менша. Чоловіка тоді взяло страхом, і він став глядати таку людину, щоб йому могла натягнути тоту шкірку на більшу. Пішов на той завод, де преси великі, і сказав:</p>
	<p>— Ви мені натягніть цю шкірку. Я вам великі гроші дам, як ви її натягнете, щоб була більша.</p>
	<p>Вони взяли тоту шкірку, подивилися, а тоді поклали під той прес, закрутили її, затиснули, дали великий тиск на середину, щоб витягнути. Завод гуде, а шкірка не розтягується. І сказали вони йому:</p>
	<p>— То, бачиш, Божа сила. Ту шкірку ми не нятягнем. Нате вам вашу шкірку і йдіть з нею. Може, десь її знищите.</p>
	<p>Пішов він, щоб тоту шкірку знищити, щоб спалити її. Наклав огень — шкірка не горить. Йому кажуть:</p>
	<p>— Ти йди на той завод, де сталь топлять. Там висока температура. Коли кинеш її в тоту температуру, вона там згорить.</p>
	<p>Прийшов він з тою шкіркою на завод і каже:</p>
	<p>— Таке й таке діло, ви спаліть мені ту шкірку. Вони подивилися на ту шкірку та й кажуть:</p>
	<p>— Що то є! То зараз лиш пшикне.</p>
	<p>Та шкірка з одного боку мала шерсть. Кинули її в той огень — шкірка не горить і навіть шерсть не горить. І кажуть вони йому:</p>
	<p>— Тото Божа сила, тота шкіра не горить. На тобі твою шкірку і йди глядати такого чоловіка, щоби сказав, з чого та шкірка.</p>
	<p>Пішов він тоді до біолога. Той усе знає. Подивився біолог на ту шкірку і каже:</p>
	<p>— Відки ти ту шкірку маєш? А він каже:</p>
	<p>— Та мені дав пророк.</p>
	<p>— А що він тобі сказав?</p>
	<p>— Він сказав, що як буде зменшуватися та шкірка, так буде скорочуватися моє життя. І я, — каже, — дивлюся на неї, і мене бере страхом, же вона дуже меншає.</p>
	<p>— А що ж ти хотів? Іди додому і постав її на таке місце, щоб ніхто її не кивав, та й подивляйся на тоту шкірку. Бо та шкірка не проста. Я тобі скажу, з чого вона є. Тота шкірка є з осляти, на якім Ісус їздив. Пророк тобі дав, щоб ти ся декував по тій шкірці. Як вона буде зменшуватися, то твоє життя буде скорочуватися, — ти приготовляйся.</p>
	<p>Прийшов він додому і поставив шкірку в шафу. Та й що гляне на ту шкірку — вона менша й менша. І стала вона така маленька, як лавровий лист. Тоді говорить він до жінки:</p>
	<p>— Знаєш що, жінко? Я, мабуть, вмирати буду. Ти зроби мені купіль і приготуй чисте шмаття. І йди до священика, щоб я висповідався.</p>
	<p>Вона так зробила: скупала його, дала чисте шмаття, пішла до священика. Священик прийшов і його висповідав. Священик пішов з хати, а він помер. І завело його, як кажуть, до вічности.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Буковинка, Турківського району, Львівської області 18 серпня 1990 року Комарницький Віктор Несторович (1929)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Бойківщини/">Фольклор Бойківщини</a></li>
	</ul>
</footer>
<!--#include virtual="/-/inc/general__page_end.inc" -->
