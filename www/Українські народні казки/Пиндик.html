<!--#include virtual="/-/inc/general__page_start.inc" -->
<title>Пиндик ☼ Українська народна казка ☼ Народна творчість</title>
<meta name="Description" content="Українська народна казка Про Тварин (звірів) «Пиндик» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Пиндик.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Пиндик <br><span class="article__headerDescription">Українська народна казка про тварин</span></h1>
	<p>Був собі дід та баба, та посіяли вони гороху. Повадився в город пиндик горох красти. Баба каже дідові: «Піди ж таки, діду, убий пиндика, а то пропаде весь горох».</p>
	<p>Пішов дід пиндика бить. Іде по дорозі — лежить довбня та й питає: «Куди ти, діду, ідеш?» — «Іду пиндика бить». — «Возьми мене з собою!» — «Чіпляйсь за бороду». Довбня і почепилась.</p>
	<p>Іде дід по дорозі — біжить півничок. «Куди ти, діду, ідеш?» —</p>
	<p>«Пиндика бити». — «Возьми мене з собою». — «Чіпляйсь за бороду». Півничок почепився.</p>
	<p>Іде дід по дорозі — біжить уточка. «Куди ти, діду, ідеш?» — «Пиндика бити». — «Возьми мене з собою». — «Чіпляйсь за бороду». Уточка причепилась.</p>
	<p>Іде дід по дорозі — повзе рак. «Куди ти, діду, ідеш?» — «Пиндика бить». — «Возьми мене з собою!» — «Чіпляйсь за бороду». Рак причепивсь.</p>
	<p>Іде дід по дорозі — лежить шило. «Куди ти, діду, ідеш?»-</p>
	<p>«Пиндика бить». — «Возьми мене з собою». — «Чіпляйсь за бороду». Шило й причепилось.</p>
	<p>Іде дід дальше. Лежить лико. «Куди ти, діду, ідеш?» — «Пиндика бить». — «Возьми мене з собою». — «Чіпляйсь за бороду». Лико причепилось.</p>
	<p>Іде дід по дорозі. Лежить кізяк. «Куди ти, діду, йдеш?»-</p>
	<p>«Пиндика бить». — «Возьми мене з собою». — «Чіпляйсь за бороду». Кізяк причепивсь.</p>
	<p>Прийшли до пиндикової хатки: кізяк на поріг, лико під поріг, а довбня на хату, рак під лавку, шило на лавку, півник на жердку, уточка під піч. А в печі горить та й пищить: «Пи-пи-пи! Прийшли пиндика бить!»</p>
	<p>А він біжить та й кричить: «Хто мене сміє бить? Хто мене сміє бить?!» Тільки що на поріг, та й на кізяку підсковзнувсь, впав та й в лику заплутавсь. Шило його коле, рак щипа, а уточка біга по хаті та й кричить: «Так, дітки, так! Так, дітки, так!» А півень сидить на жердці та й кричить: «Бийте, бийте та й подайте сюда! Бийте, бийте та й подайте сюда!»</p>
	<p>А довбня з горища як бухне, та й вбила пиндика. Дід взяв його та й поніс додому, а баба каже: «Тепер горох цілий буде!»</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p>Пиндик. Н. П. Андреев, Указатель сказочных сюжетов по системе Аарне. Издание государственного Русского географического общества, Л., 1929. — 210. Зап. П. Іванов у м. Куп’янську Харківської губ. Час запису не зазначений. Відділ рукописів Інституту етнографії ім. М. М. Миклухо-Маклая АН СРСР (Москва)., ф. 22, од. зб. 331, арк. 30—31.</p>
			<p><a href="/Український фольклор Книги/Іван Березовський ☼ Казки про тварин/">Казки про тварин</a> (Українська народна творчість) — Київ: Наукова думка. — 1976 — 575 с.</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
</footer>
<!--#include virtual="/-/inc/general__page_end.inc" -->
