<!--#include virtual="/-/inc/general__page_start.inc" -->
<title>Про брата й сестру ☼ Українська народна казка ☼ Народна творчість</title>
<meta name="Description" content="Українська народна казка Закарпаття «Про брата й сестру» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Про брата й сестру.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Про брата й сестру <br><span class="article__headerDescription">Українська народна казка Закарпаття</span></h1>
	<p>Пішов чоловік орати. Оре, оре, а потя збирає червачки. Він махнув кербачом — імилося потя. Кербач його імив, і він забрав його в кишеню. Винесла йому жінка на поле їсти, а чоловік наказує:</p>
	<p>— На це потя, неси домі і його оброби, і пожар, і винеси мені їсти. Би-сь його без мене не їла.</p>
	<p>— Добре.</p>
	<p>Жінка прийшла домі, зарізала потя, обскубла його, обробила, пожарила. А вона була вагітна. Та й їй захотілося маленько покушати того потяти. І з’їла маленько, одно стегно. Та й страх їй прийшов. Ай-я-яй! Думає:</p>
	<p>— Недобре.</p>
	<p>І вона взяла од свої цицьки одрізала, пожарила і поклала там, межи то м’ясо з потяти. Поклала та винесла йому в поле їсти. А він їсть то м’ясо й хвалить:</p>
	<p>— І-і-і, яке то добре! Із чого то? Кажи, з чого?</p>
	<p>— З цицьки, — відповідає, — одрізала. Бо я, — признається, — маленько з’їла...</p>
	<p>А в них було двоє дітей. Хлопчик сім років мав і ще не говорив, не міг говорити. А дівочка менша. Каже чоловік жінці:</p>
	<p>— Іди домі, заріж дівку, а потому заріжеме й хлопця. То дуже добре м’ясо. Чоловіче.</p>
	<p>— Добре, добре.</p>
	<p>І тоді хлопець перший раз почав говорити. Та й мовить хлопець дівчині:</p>
	<p>— Знаєш що? Я йду возьму м’ячик і буду втікати. Мама прийде з поля, від тата, возьме ніж, щоби тебе зарізати. Щоб жарити татови м’ясо.</p>
	<p>А дівчина загойкала:</p>
	<p>— Йо-ой! Наша мама плаче.</p>
	<p>Де дівчинку різати! Айбо взяла ніж, точить. А хлопчик ухопив м’ячик та й тікає. І шепче дівчинці:</p>
	<p>— Ти за мною біжи. Утікай геть. А мама вийшла з ножем.</p>
	<p>— Марько, Марько, ходи сюди, ходи!</p>
	<p>Дівочка втікає геть. А сусіда вийшла та й дивується:</p>
	<p>— Що ти ходиш із ножем, ганяючи дітей? Хочеш різати чи що?</p>
	<p>— Та ніт, та ніт, — каже мама.</p>
	<p>А діти повтікали в ліс. Найшли печеру й там стали жити, в тій печері. Ід’ним приходила звірка і їм приносила молоко. Приходили олені та інші звірі. А вони то молоко не мали в що наливати й не варили, а ссали з олениць. І росли в тій печері діти. А чоловік прийшов домі та питає:</p>
	<p>— Де туй діти?</p>
	<p>— Повтікали.</p>
	<p>— Повтікали? — говорить. — А де повтікали?</p>
	<p>— Нема дітей, повтікали й все.</p>
	<p>А діти росли-росли та виросли великі. Дівчина вже має чотирнадцять-п’ятнадцять років. А хлопець — хлоп великий. В неї вже платтячко пірвалося. А одного разу вирішила дівчина:</p>
	<p>— Підеме в село.</p>
	<p>— Туй підеме. Там, — каже, — суть злодії. Нападеме на тих злодіїв.</p>
	<p>— Добре. А то люди? — звідає дівчина.</p>
	<p>— Люди.</p>
	<p>— Най буде, підеме.</p>
	<p>Пішли вони, а там дванадцять злодіїв, ге-ге! Злодії прийшли до їх, повбирали, і живуть вони там. А один, їхній капітан, у дівчину залюбився, і він живе з дівчиною.</p>
	<p>А вона ганьбилася брата й каже тому капітану злодіїв:</p>
	<p>— Ти знаєш що? Кіби, — повідає, — мого брата не було, я би з тобою жила. А то, — говорить, — мій брат є туй, і я ганьблюся з тобою жити.</p>
	<p>А той радить:</p>
	<p>— Добре-добре. Там є млин, що чорти в ньому мелють. Кажи йому так: «Іди принеси з того млина муки». Кажи, що тобі ся снило, аби ти їла з тої муки чир, то будеш здорова, а ніт, то будеш хвора.</p>
	<p>І загнала вона його в той млин. Іванко пішов у млин і каже:</p>
	<p>— Назмітайте мені муки.</p>
	<p>Вони не хотять давати. А Іванко імив одного чорта і ним усіх бив. Бив кругом. А вони кричать:</p>
	<p>— Даєме, даєме, даєме!</p>
	<p>І дораз набрали муки й принесли йому. І вернувся Іванко живий з того млина й приніс сестрі муки. Вона варить чир та їсть. І думає сестра з тим злодійом, як їм збутися Іванка. Злодій придумав:</p>
	<p>— Ти йому кажи так: «Я би любила молока од лева.» А лев — то великий звір, він його з’їсть.</p>
	<p>І загнала вона Іванка в ліс за молоком від левиці. Він пішов у ліс і побачив левицю. І кличе:</p>
	<p>— Ходи сюди!</p>
	<p>І левиця послухала його, підійшла, і він надоїв од неї молока. Приніс того молока:</p>
	<p>— Ний, їдж, сестро.</p>
	<p>Вона п’є та їсть. І посилає його до медведя, до вовка, до лиса, і він приносив того молока. І сестра всього того молока пила і не була здорова, була «хвора».</p>
	<p>А вони хотіли знати, яку хлопець має силу. Відки в нього сила така, що привіз із того млина муки та від усіх звірів молока приніс? Набрали вони в міхи каміння й кажуть:</p>
	<p>— На, вези в млин, змели та привези муку.</p>
	<p>Привіз він у млин каміння. Чорти позирають — то камінь. Обзирають:</p>
	<p>— То камінь. Де ми будем з того муку молоти? А він як імив їх бити! А чорти кричать:</p>
	<p>— Йдеме, йдеме! Мелеме!</p>
	<p>І мелють пшеницю. Намололи муки, і він повіз домі:</p>
	<p>— На, їдж.</p>
	<p>А сестра далі «хвора». Той живан каже:</p>
	<p>— Ти знаєш що? Ми будеме міряти його силу.</p>
	<p>А вони видять, що він здоровий чоловік, що всіх б’є. Пішли в ліс, а там такий бук великий. Говорять живани Іванкови:</p>
	<p>— Будеш трясти цим буком, то будеме видіти твою силу. А перший раз ми потрясеме.</p>
	<p>Імив іден, другий, третій — нич з того не є. А хлопець подивився:</p>
	<p>— Е, то бук замалий. Ходіме далі, найдеме більшого.</p>
	<p>Пішли далі, а там такий великий, сухий бук. Много сухих конарів на нім. Іванко питає:</p>
	<p>— Хто буде трясти?</p>
	<p>— Ти, — відповідають живани.</p>
	<p>— То йдіть усі набік. Бо вб’є вас.</p>
	<p>А той капітан живанів не вірив у то та й пропонує:</p>
	<p>— Най мене б’є першого. Чим його годовали? А я, — каже, — м’ясо їм.</p>
	<p>А він як потряс того бука, бук упав, ударив старшого живана прямо в голову та вбив його. А всі злодії увиділи, яку він силу має, і вже йому нич не казали.</p>
	<p>І жив він з тими злодіями, жив. Та прийшов у млин, де чорти мололи, і каже:</p>
	<p>— Йдіть вон! Не меліть туй більше! Пишіть мені контрат, що не маєте нич до того млина.</p>
	<p>А чорти не хотять писати. А він їдного імив та як зачав ним усіх чортів бити! І вони йому той контрат написали. Підписалися, що більше він їх не буде видіти в тому млині.</p>
	<p>Хлопець чортів повиганяв, а млин молов далі. І думає він собі: «Най сестра туй жиє, а я йду домі». Прийшов він здоровий ід’татови, ід’мамі. Вже не боїться, що тато його заріже. Прийшов і говорить:</p>
	<p>— Тату, той, — каже, — млин — то мій млин. Я в ньому мельником. Будем молоти людям муку. Ви будете мій помічник.</p>
	<p>— Там чорти, — отець боїться.</p>
	<p>— Нє, — каже, — там я вже командую.</p>
	<p>І він став командувати, і мелють вони муку, і пиклюють. І повідає хлопець матері:</p>
	<p>— Мамо, моя сестра, ваша дівка, добре ся має, добре жиє.</p>
	<p>— То най прийде домі.</p>
	<p>— Нє, вона не прийде, — говорить, — вона із злодіями.</p>
	<p>І жили вони, і ще ниськи жиють, як не повмирали. І казці конець. Хто слухав, той молодець.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Лази, Воловецького району, Закарпатської області 24 січня 1997 року Гогирчак Михайло Іванович (1908 року народження)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Закарпаття/">Фольклор Закарпаття</a></li>
	</ul>
</footer>
<!--#include virtual="/-/inc/general__page_end.inc" -->
