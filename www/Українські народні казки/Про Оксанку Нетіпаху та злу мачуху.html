<!--#include virtual="/-/inc/general__page_start.inc" -->
<title>Про Оксанку Нетіпаху та злу мачуху ☼ Українська народна казка ☼ Народна творчість</title>
<meta name="Description" content="Українська народна казка Кіровоградщини «Про Оксанку Нетіпаху та злу мачуху» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Про Оксанку Нетіпаху та злу мачуху.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Про Оксанку Нетіпаху та злу мачуху <br><span class="article__headerDescription">Українська народна казка Кіровоградщини</span></h1>
	<p>Давним-давно жив собі один чоловік з жінкою. Мали вони донечку Оксанку. Дуже любили її. Минуло п’ять років і мати тяжко захворіла. Перед смертю просить вона чоловіка:</p>
	<p>— Знаєш, мій соколе, я буду вмирати. Ти — молодий, гарний, візьмеш собі другу жінку і проживеш вік щасливо. Про мене не згадуй, але за дитиною слідкуй сам, не довіряй її мачусі.</p>
	<p>Похоронили її. Цілий рік батько дбав про Оксанку, шанував. А коли пройшли жалоби, він став їздити по балах, знайшов собі жінку і одружився з нею.</p>
	<p>Жили вони добре. Але мачуха дуже не любила свою пасербицю і прозвала її Нетіпахою. А батько перестав дбати про дитину, не цікавився, чи вона їла, чи вмита, зодягнута. Бідна Оксанка пересиджувала цілі дні в своїй кімнаті, бавилася сама, говорила до материного портрета.</p>
	<p>Ішов час. Оксанка росла і виросла в гарну дівчину. А тим часом мачуха народила три дочки. Бідна Оксанка мусила щоночі вставати до тих дітей, колисати, купати, годувати. А мачуха жила, як троянда у вазі. Коли діти підросли, Оксанка варила, пекла, прала. Мачуха знаходила їй стільки роботи, що та не чула рук, валилася з ніг. Малася сирота гірше наймички.</p>
	<p>Одного разу каже чоловік жінці:</p>
	<p>— Збирайся, дорога, збирай дітей і поїдемо на бал.</p>
	<p>— Візьміть і мене, — проситься Оксанка.</p>
	<p>А мачуха їй:</p>
	<p>— Ти, Нетіпахо, дивися, аби дім був упорядкований, аби куделі були випрядені, хліб спечений, все попрано, випрасувано.</p>
	<p>Зібрала мачуха своїх дітей, сіла в карету з чоловіком і поїхала. А Оксанка, плачучи пішла на цвинтар і упала на мамин гріб.</p>
	<p>— Доки я маю мачушині кулаки їсти? — плаче. — Візьміть мене, мамко, на той світ. Не годна я все те зробити, що мачуха наказала.</p>
	<p>І чує вона, жіночий голос говорить:</p>
	<p>— Вставай, Оксанко, не плач. Мертва мати тобі не поможе. Бери ліпше з могили прутик і йди у сад. Там росте велика яблуня, що родить червоні яблука. Вдар цим прутиком по яблуні і звідти вийде така велика поміч, що все за тебе зробить. Лишень дивися, аби в тебе ніхто того прутика не вкрав, аби ти його не вломила.</p>
	<p>Взяла вона прутик, іде додому та й думає: «Чи це правда була, чи мені снилося?» Пішла вона в сад, ударила прутиком по крислатій яблуні, а з дупла повискакували дівчата і питають:</p>
	<p>— Королево наша, наказуй, що маємо робити, бо час тікає.</p>
	<p>Вона спершу налякалася, але скоро зрозуміла все. Повела їх до покоїв, розповіла, що мачуха наказала зробити. Дівчата сказали Оксанці лягати спати, а самі взялися до роботи. Коли Оксанка спала, одна з дівчат вишила рушник, а на ньому такі слова: «Це тобі, мачухо, за твої кулаки і за грізні слова, і за те, що ти так погано зі мною обходишся. Я дарую тобі цей рушник, аби ти ним задоволена була і мене не катувала. Здається мені, що я довго по землі ходити не буду, коли ти і далі будеш мене в своїх руках тримати».</p>
	<p>Тут заторохтіла карета. Дівчата розбудили Оксанку, а самі зникли. Мачуха увійшла до покоїв, подивилася на все, прочитала напис на рушнику і страх її узяв. Пішла до чоловіка та й каже:</p>
	<p>— Знаєш, муже дорогий, твоя дочка знається з нечистою силою. Я їй сказала такі роботи поробити, що людині то не під силу. А тут все зроблено. Ти завтра же відвези її в ліс і залиш на поталу звірям.</p>
	<p>— Та що ти балакаєш, жінко? Вона — моя донька.</p>
	<p>— Коли ти її не відвезеш, то лишаю тобі дітей, а сама йду собі.</p>
	<p>Жаль татові доньки, але й жаль жінку втрачати. Та й що він буде сам з дітьми робити? Другого дня сказав батько кучеру впрягти коні, відвезти Оксанку до лісу і там лишити. Повіз її кучер. Завіз далеко в ліс і каже:</p>
	<p>— Вибач мені, доню, але мені наказали тебе тут лишити.</p>
	<p>А Оксанка говорить:</p>
	<p>— Вертайте щасливо й не споминайте мене лихом. Я все розумію.</p>
	<p>Заплакав кучер і поїхав додому. А бідна дівчина лишилася сама. Ходила вона по лісі та й думала, що має прутик, і він їй поможе. Била вона кожне дерево, але ніхто не вийшов до неї. Тяжко зітхнула, заплакала, бо зайшло сонце, а вона не мала де переночувати. Поклала свої манаточки під дуба й подумала полізти на дуба. Але потім згадала, що можна впасти і зламати руку або ногу. А на землі буде жива й здорова.</p>
	<p>Сидить вона під деревом, аж тут з’являється Лісова Цариця. Й питає:</p>
	<p>— Що ти, дочко, тут робиш?</p>
	<p>— Збирала я гриби, збирала суниці та й заблудилася, — відповідає Оксанка.</p>
	<p>— Ні, дочко, неправду кажеш. Це мачуха хотіла тебе позбутися і сказала відвезти в ліс. Ходи зі мною і буде тобі добре.</p>
	<p>І вона пішла. Привела її Лісова Цариця у великі палаци й каже:</p>
	<p>— Отут, дочко, будеш проживати.</p>
	<p>І зникла. Зараз же прийшли дівчата. Одні її миють, другі чешуть, треті поприносили дорогі убори, вбрали Оксанку. Понакладали їй перснів на руки, золота на шию, принесли вечерю.</p>
	<p>Вона повечеряла і згадала про маму. Чи буде вона на маминій могилі? Чи доведеться їй вертатися в рідне місто?</p>
	<p>Аж тут двері відкрилися й на порозі з’явився царевич. Питає:</p>
	<p>— Чи дозволиш до себе приступити, царівно?</p>
	<p>А вона каже:</p>
	<p>— Я бідна дівчина, сирота. Я блукала по лісі, а Лісова Цариця знайшла мене і привела сюди.</p>
	<p>— Вона — моя мама. Ти мені дуже сподобалася. Стань моєю дружиною.</p>
	<p>А він їй ще більше сподобався. Оксанка говорить:</p>
	<p>— Я згідна.</p>
	<p>Він підійшов до неї, пригорнув, поцілував, дав їй перстенець і каже:</p>
	<p>— Коли так, то за тиждень наше весілля.</p>
	<p>Відбулося весілля і зажили вони щасливо.</p>
	<p>А мачуха захотіла дізнатися, чи жива ще її пасербиця, чи вже звірі роздерли. Пішла вона до ворожки, а та подивилася в люстерко і сказала, що Оксанка віддалася за царевича і живе в золотому палаці. Каже мачуха чарівниці:</p>
	<p>— Я тобі гарно заплачу, лиш порадь, як її знищити.</p>
	<p>Ворожка продала мачусі отруйну хустину та й порадила подарувати її Оксанці. Перебралася мачуха на стару ворожку, пішла в ліси до пасербиці. Довго шукала вона той палац, поки знайшла. Оксанка гарно стару прийняла, нагодувала, обдарувала. А стара каже:</p>
	<p>— Ти, донько, щиро мене приймала, то і я хочу тобі щось подарувати. Візьми від мене цю хустину і зав’яжи собі на шию.</p>
	<p>Оксанка зав’язала, а хустинка почала її душити. Хоче вона зірвати дарунок з шиї, а хустина приросла до шкіри. Оксанка заричала, прибігла вся обслуга, прибіг царевич, схопив дружину на руки.</p>
	<p>— Що з тобою? — питає.</p>
	<p>А вона вже не дихає. Тоді царевич став зривати з її шиї хустину, а вона злізає разом з шкірою. Коли хустину зняла, Оксанка почала дихати. Розказала про ворожку, яка подарувала хустину.</p>
	<p>Кинулися шукати старої — нема. Царевич наказав сідлати коней і наздоганяти ворожку. Знайшли її в полі. Відпочивала під копою і промовляла сама до себе:</p>
	<p>— Вже ти, Нетіпахо, не будеш царювати.</p>
	<p>Тут над’їхали царські вояки, схопили ворожку і привели до царського палацу. Царевич наказав прив’язати стару коням до хвостів і пустити в чисте поле.</p>
	<p>Але Оксанка впізнала мачуху і почала просити пощадити її. Мачуху відпустили і наказали більше ніколи не з’являтися у них.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>295 (8197). Про Оксанку Нетіпаху та злу мачуху. СУС (510А). Записала Пуляєва Світлана 2010 року. Семенова Любов Іванівна (1952). Кіровоградська область, Новгородківський район, Новгородка</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Кіровоградщини/">Фольклор Кіровоградщини</a></li>
	</ul>
</footer>
<!--#include virtual="/-/inc/general__page_end.inc" -->
