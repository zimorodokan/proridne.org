<!--#include virtual="/-/inc/general__page_start.inc" -->
<title>Як кугут чоловіка на розум навів ☼ Українська народна казка ☼ Народна творчість</title>
<meta name="Description" content="Українська народна казка Гуцульщини «Як кугут чоловіка на розум навів» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Як кугут чоловіка на розум навів.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Як кугут чоловіка на розум навів <br><span class="article__headerDescription">Українська народна казка Гуцульщини</span></h1>
	<p>Був чоловік та й жінка, та й файно собі жили. Поїхали вони в ліс за глиною. Набрали собі глини, та й каже чоловік до жінки:</p>
	<p>— Ти знаєш що? Най собі коні пасуть, а ми сядьмо трохи та обіскай мене, аби я задрімав.</p>
	<p>Він задрімав, та й вона задрімала. Прокинулися вони — коней нема. Він пішов шукати коней, а з-межи колоддя гадина двометрова вилітає і замоталася йому на шию. Та й каже до него:</p>
	<p>— Неси мене в зміячє гніздо. А він до неї:</p>
	<p>— Я боюся, бо вони мене з’їдять.</p>
	<p>— Не бійся, нічого тобі не буде. Вони будуть давати тобі срібло, золото, диямент. За те, що мене приніс. А ти нічого не бери в них, лиш кажи, най тобі дадуть кавалок сухого хліба. Вони не будуть давати, а ти кажи, най таки дадуть.</p>
	<p>Він приносить її туди, а вони дають йому все, а хліба не дають. А він нічого не бере, лиш хоче хліба. І дали вони йому кавалок сухого хліба. І сказали:</p>
	<p>— Ніде не клади цей хліб, лиш у кишеню коло себе. І нікому правди не скажи, не признавайся, що ти маєш цей кавалок хліба.</p>
	<p>І він пішов додому. А жінка сама найшла коней і привезла додому глину.</p>
	<p>Іде він лісом, дивиться, стоїть великий дуб. А на дубі два ворони каркають. І цей чоловік зрозумів, що вони говорять. То від того кавалка сухого хліба таке розуміння йому прийшло. Та й каже ворон до ворона:</p>
	<p>— Аби цей чоловік знав, що під дубом з правого боку чвертка золота лежить, він би забив там патик та пішов додому, взяв городника&nbsp;<sup>*</sup> й сапу і роздобув то золото.</p>
	<p>Він забив на тому місці патик, та пішов додому, впряг коні, поїхав туди і роздобув золото. Та й сів на віз коло того золота, а жінці дав ліци&nbsp;<sup>*</sup>.</p>
	<p>— Їдь.</p>
	<p>Жінка їде. Та й кобила жеребна, а вона б’є кобилу. Кінь іде собі, а кобила каже до коня:</p>
	<p>— Я жеребна, а мене б’ють. А я ще й тебе тягну, та й каруцу&nbsp;<sup>*</sup>, та й чоловіка й жінку, та ще й чвертку золота.</p>
	<p>А він тоді встає, бере батіг у руки та й б’є не кобилу, а коня. Бо він мав той кавалок хліба і знає, що вони говорять. Жінка питає:</p>
	<p>— Відки ти знав, що там золото?</p>
	<p>А він не може це сказати, бо змія сказала: «Якщо ти скажеш, то вмреш». Жінка його довбе й довбе, аби він сказав, відки він це знає. А він мовчав, мовчав та й каже:</p>
	<p>— Слухай, як я тобі це скажу, то я вмру. А вона каже:</p>
	<p>— Вмирай, але скажи, відки ти це знаєш.</p>
	<p>— Як хочеш, би я вмирав, то рихтуй катафальок. І вона рихтує.</p>
	<p>— Клади свічку на стіл. Вона несе свічку.</p>
	<p>— Зроби мені купіль.</p>
	<p>Вона робить купіль. Він помився, вона несе йому смертельне вбрання. Він гадав, що вона спудиться, а вона все несе. Уже зрихтувала все, а він каже:</p>
	<p>— Чекай, най я ще дам коням їсти.</p>
	<p>Дав коням їсти, а коні не їдять, їржуть. Дає коровам їсти — корови не їдять, ри́чуть. Дає свиням — свині не їдять, лиш кричать. Дає він курям. Набрав миску пшениці, сипле їм, а кури не їдять! І кугут межи ними. Кугут каже до курок:</p>
	<p>— Я вас маю сорок, а сорок по сусідах, і правду я вам ніколи не скажу. А ґазда наш зараз іде в землю. Він жінці правду скаже і тому вмирає. Йому катафальок уже зрихтований, свічка в руки зрихтована. Якби він був розумний, він би жінці правди не сказав. Якби він був розумний, він би взяв та жінку добре вибив.</p>
	<p>Кугут на розум чоловіка навів. Чоловік так і зробив.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__footnotes">
			<p><sup>*</sup> Горо́дник — заступ, лопата для копання землі.</p>
			<p><sup>*</sup> Лі́ци — віжки.</p>
			<p><sup>*</sup> Кару́ца — віз.</p>
		</div>
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Село Пістинь, Косівського району, Івано-Франківської області 18 травня 1987 року Третяк Марія Николаївна (1903 року народження)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Гуцульщини/">Фольклор Гуцульщини</a></li>
	</ul>
</footer>
<!--#include virtual="/-/inc/general__page_end.inc" -->
