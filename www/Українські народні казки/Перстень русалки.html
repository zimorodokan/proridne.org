<!--#include virtual="/-/inc/general__page_start.inc" -->
<title>Перстень русалки ☼ Українська народна казка ☼ Народна творчість</title>
<meta name="Description" content="Українська народна казка Кіровоградщини «Перстень русалки» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Перстень русалки.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Перстень русалки <br><span class="article__headerDescription">Українська народна казка Кіровоградщини</span></h1>
	<p>В одному підводному королівстві, в глибинах моря жила чудесна русалка невимовної вроди. Звали цю красуню моря Маргарита. Її матуся померла, коли русалочка була зовсім маленькою. На згадку про себе вона залишила три речі: акваріум із золотою рибкою, перстень і лист, який перед смертю наказала відкрити, коли русалочці виповниться 18 літ. Батько русалочки, морський цар, завжди був у морі. Він здіймав шторми та бурі, коли на горизонті з’являлися пірати, допомагав бідним рибалкам, заганяючи косяки риби в їх сіті. Йому ніколи було бавити доньку, тому росла вона серед морського роздолля разом з морськими жителями.</p>
	<p>Маргарита була веселою і пустотливою русалочкою. Цілими днями вона плавала у відкритому морі, морські зірки заколювала собі в довге волосся, плавала наввипередки з морськими кониками, каталася на спинах добрих дельфінів.</p>
	<p>Час сплив непомітно, Маргариті виповнилося 18 років. У той день русалочка відкрила материн лист. Мати просила доню зняти з руки перстень і згодувати золотій рибці. Потім слід було випустити рибку біля скалистих рифів острова, що височів посеред моря. Мало хто з відчайдухів наважувався дістатися сюди, хоча риба тут ловилася рідкісна, яку так дорого купляли на суші до царського столу. Тож і золота рибка з заповітним перснем повинна була потрапити туди ж. Маргарита не знала, що у молодого царенка теж був срібний перстень і він шукав по всьому світу свою половинку. Вона виконала материн заповіт, але не попливла назад у свої води, а стала бавитись з дельфінами поблизу, щоб побачити, кому ж дістанеться її улов.</p>
	<p>На той час до острова приплив лише один човен з одним рибалкою. То був гожий юнак у простій полотняній сорочці. Його обличчя, руки були золотими від загару і солоної морського вітру, лляне волосся вигоріло на сонці і сонячні зайчики бавились ним, закриваючи золотими пасмами голубі очі кольору неба в погожий день. Серце русалочки затріпотіло, як піймана в тенета рибка. Вона тихо підпливла до човна, і, як тільки закинув юнак сітку у море, вона піймала свою рибку і сама закинула у сіть.</p>
	<p>На другий день морський берег був свідком того, як у море вийшов царський фрегат і направився до острова, де була спіймана золота рибка. Це царенко вирушив на пошуки своєї нареченої. Поряд з ним стояв на борту і бідний рибалка, показував шлях до того місця. Маргарита не знала, що задумали люди на кораблі і підпливла дуже близько, щоб ще раз побачити того, хто вразив її нещодавно.</p>
	<p>Коли її голівка виринула з води, царенкові слуги закинули сіті і витягли русалочку на корабель. Але як тільки стала вона на палубу корабля, то кинулась до рибалки в обійми. Розсердився царенко, наказав прив’язати до ніг хлопця якір і викинути у чисте море. Тяжко заридала русалочка. Її плач почув батько, цар морський. Підняв він хвилі на морі до самого неба, сховав сонце за чорні-пречорні хмари, розгойдав нещасний фрегат вітром штормовим невгамовним. Затріщали щогли, розколовся корабель на дві частини і сховався навічно в морських глибинах.</p>
	<p>А русалочка знайшла на дні морському свого рибалку, звільнила від якоря і забрала в свої рідні пенати. Коли стих шторм на морі, морські коники принесли русалочці два срібні персні, що випали з рук царенка. Так і живуть в морських глибинах русалочка Маргарита та її суджений і досі.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>234 (8134). Перстень русалки. СУС —, новотвір. Записала Родіна Оксана 2010 року. Родіна Ніна Петрівна (1953). Кіровоградська область, Добровеличківський район, Федорівка</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Кіровоградщини/">Фольклор Кіровоградщини</a></li>
	</ul>
</footer>
<!--#include virtual="/-/inc/general__page_end.inc" -->
