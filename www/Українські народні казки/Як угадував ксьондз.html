<!--#include virtual="/-/inc/general__page_start.inc" -->
<title>Як угадував ксьондз ☼ Українська народна казка ☼ Народна творчість</title>
<meta name="Description" content="Українська народна казка Покуття «Як угадував ксьондз» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Як угадував ксьондз.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Як угадував ксьондз <br><span class="article__headerDescription">Українська народна казка Покуття</span></h1>
	<p>Було бідне село, жили там ксьондз і дяк. І не мали вони великого доходу. Та й каже дяк:</p>
	<p>— Отче, я буду йти красти, а ви будете відгадувати, бо я прийду і скажу вам, де я вкрав. Пішов дяк до бідної жінки, де було багато дітей, вкрав уночі корову і відвів її у вертіп. Тоді прийшов до ксьондза і сказав, де вона.</p>
	<p>Ксьондз рано встає, взяв собі в руку книжечку і йде селом. Чує, а там жінка голосить, діти плачуть. Все плаче. Входить до них ксьондз і каже:</p>
	<p>— Бог з вами! Що у вас таке, що ви так плачете? А вони сказали, що пропала корова. Ксьондз їй:</p>
	<p>— Я маю таку книжечку, що по ній вгадую. Утворив він ту книжечку і читає, читає. Та й каже:</p>
	<p>— Ідіть за село, там такий вертіп, така невелика долина. Злодій не встиг зробити з коровою порядок і лишив її там до вечора.</p>
	<p>Пішла туди бідна жінка і взяла свою корову додому. Приходи до ксьондза, приносить йому курку, масла, сиру, грошей. Бо корова ж дорога. А дяк приходи ввечір до ксьондза та й каже:</p>
	<p>— Ну, отче, вже будем мати, чим ся забавити. А цеї ночі будем мати ще більший дохід.</p>
	<p>І сказав ксьондзови, до котрого багача піде красти.</p>
	<p>— ...Я вкраду там два бики.</p>
	<p>Пішов дяк увечір, украв тих два бики і пігнав їх у ліс. Прив’язав до дуба недалеко дороги. Тоді приходить до ксьондза і каже, де вони, ті бики. Каже, що вони в лісі.</p>
	<p>Рано в багача всі плачуть. Ґазда хотів упрягати биків та їхати в поле орати, а то нема чим. Тоді вчула про це жінка, що корова в неї була пропала, пішла до того багача і сказала, аби багач ішов до ксьондза, бо ксьондз має святу книжечку і по ній угадує.</p>
	<p>Пішов той чоловік до ксьондза. Той читав книжечку, читав і «вгадав», що ті воли прив’язані в лісі недалеко дороги.</p>
	<p>—... Бо злодій не мав коли зробити з ними порядок.</p>
	<p>Чоловік пішов узяв свої воли. Відтак пішов до ксьондза йому подякувати. Приніс пару соток, бо то ж два бики! Та й могорич ставить.</p>
	<p>Дяк:</p>
	<p>— Отче, вже трохи легше нам жити.</p>
	<p>Поділилися вони з ксьондзом тими грішми, і каже дяк:</p>
	<p>— Тепер я до чогось іншого візьмуся.</p>
	<p>А давно хати були глевтовані, з болота ліплені. Пішов дяк до багача, підкопав хату, зробив собі дучу, би влізся, і забрав усе вбрання. Кілько його було в хаті, все забрав. Забрав усе в вереню, виніс на оденок, і там прикрив. У цего самого ґазди заховав, ніде далеко не ніс. Прийшов до ксьондза і сказав, що поклав то все на оденок.</p>
	<p>Рано люди вже знали, куди йти, як обікрали. Ідуть до ксьондза, аби читав святу книжку. Ксьондз вичитав «святу» книжку та й каже:</p>
	<p>— Слухайте, ґаздо, не гризіться, ваша шкода є у вас на оденку. Заберіть, бо цеї ночі має прийти за нею злодій.</p>
	<p>Забрав чоловік своє вбрання з веренею до хати, приніс ксьондзови пару соток, могорич...</p>
	<p>Надходить у село до канцелярії повідомлення, що у цісаря вкрали дванадцять бочок грошей. Довідався цар, що ксьондз має таку святу книжку і по ній угадує. Має він їхати до цісаря і вгадати, де його гроші. Бо там уже кілька вгадували, і ніхто не вгадав. А хто не вгадав, того цісар убивав, уже не відпускав живого.</p>
	<p>А гроші вкрали ті дванадцять слуг, що ходили коло цісаря. І закопали в гній. І ніхто не міг подумати, що там може бути дванадцять бочок золота.</p>
	<p>Ксьондз закликав дяка і каже:</p>
	<p>— Мені тепер уже решта, я вже жити не буду. Я не годен то вгадати. Добре нам жилося, але коротенько.</p>
	<p>Дяк:</p>
	<p>— Я, отче, їду з вами. Що буде, то буде нам обом. І поїхали вони до цісаря. Приїхали, а цісар каже:</p>
	<p>— Ну, читайте свою книжку. Кажуть ксьондз і дяк:</p>
	<p>— Ми ниньки читати не будем, бо ми дуже змучені. Аж завтра. Дайте нам кімнату і дайте файно їсти й пити, бо ми дуже зголоджені з дороги. І аби нікого коло нас не було, лиш ми два. Бо будем читати цілу ніч. Так живо, — каже, — не мож угадати. Ксьондз нічого не їсть і не п’є. А дяк каже:</p>
	<p>— Отче, хоть добре ся наїмо, напиймося. І як нас будуть вішати або стріляти, аби ми того не відчували.</p>
	<p>А ті прислужники, що вкрали гроші, говорять межи собою. Каже оден:</p>
	<p>— Я піду та й послухаю, що вони там читають.</p>
	<p>Прийшов під вікно. А дяк усипав собі погар горівки і каже до ксьондза:</p>
	<p>— Отче, уже є оден.</p>
	<p>То значило, що він уже оден погар випив. А той прислужник напудився, пішов до своїх товаришів та й каже:</p>
	<p>— Йой, уже вгадав, що я був під вікном.</p>
	<p>Біжить тоді з ним до вікна другий. А дяк усипав горівки та уже другий погар п’є. Та й каже:</p>
	<p>— Отче, уже є два.</p>
	<p>Вони напудилися та й побігли до тих решти.</p>
	<p>— Угадав, що нас є два. Усе вгадує.</p>
	<p>І ходили вони так усі під вікно, а дяк усе пив і рахував: «Три... штири... п’ять...» А вони гадали, що то він їх рахує. Та й зібралися вони всі разом, прийшли і просять, аби ксьондз і дяк їм утворили. Ці два боялися, але виділи у вікно, що їх так багато, та й кажуть:</p>
	<p>— Нам і так, і так нема порятунку. Треба утворяти. Утворили, а ті прислужники зачали їх просити. Розказали, де ті бочки з грошима заховані. В гною. І дали бочку золота ксьондзови й дякови, аби їх не викрили, що то вони крали. Кажуть:</p>
	<p>— Ми вам бочку золота за місто вивезем і дамо вам, як будете їхати додому, лиш нас не викрийте.</p>
	<p>Рано ксьондз «угадав» цісареви, де його золото. Поїхали туди цісар і слуги, повідкопували бочки. І каже тоді цісар ксьондзови:</p>
	<p>— Добре, угадав-ис, де моє золото, але скажи мені, хто його взяв. А ксьондз:</p>
	<p>— Це треба читати цілий тиждень, аби вичитати. А я лишив дома парафію. А як там хтось умер або треба шлюб давати? Або охрестити? Я мушу їхати додому. А як вичитаю, то вам пришлю відповідь поштою.</p>
	<p>Цісар дав ксьондзови бочку золота, пару коней виїздових і бричку. Поїхали вони додому, а по дорозі дали їм прислужники ще бочку. І везуть додому ксьондз і дяк дві бочки золота.</p>
	<p>Приїхали вони з тим золотом додому, та й каже ксьондз до дяка:</p>
	<p>— А що буде тепер? Треба цісареви післати поштою повідомлення про те, хто вкрав його золото. А як нє, то нас все одно смерть чекає.</p>
	<p>А дяк:</p>
	<p>— Отче, усе би-сте з хати випрятали, виносили надвір і хату запаліть. І скажете, що книжка згоріла і нема по чому відгадувати. А громада вам другу хату побудує.</p>
	<p>Так вони й зробили. Спалили хату і сказали, що свята книжка згоріла. І вже перестав дяк красти, а ксьондз угадувати.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Пробабин, Городенківського району, Івано-Франківської області 8 листопада 1987 року Слободян Марія Дмитрівна (1910 року народження)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Покуття/">Фольклор Покуття</a></li>
	</ul>
</footer>
<!--#include virtual="/-/inc/general__page_end.inc" -->
