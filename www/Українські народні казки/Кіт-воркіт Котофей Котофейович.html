<!--#include virtual="/-/inc/general__page_start.inc" -->
<title>Кіт-воркіт Котофей Котофейович ☼ Українська народна казка ☼ Народна творчість</title>
<meta name="Description" content="Українська народна казка Подніпров’я (Наддніпрянщини) «Кіт-воркіт Котофей Котофейович» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Кіт-воркіт Котофей Котофейович.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Кіт-воркіт Котофей Котофейович <br><span class="article__headerDescription">Українська народна казка Подніпров’я (Наддніпрянщини)</span></h1>
	<p>Край лісу під горою жили в хатці старий зі старою. Не було в них ні корови, ні свинки, ані якої скотинки, а був один кіт — кіт-воркіт Котофей Котофейович. І був отой кіт жадібний та ненажерливий. То сметанку злиже, то масло з’їсть, то молоко вип’є, наїсться, нап’ється, ляже в куточок та нявчить:</p>
	<p>— Мало, мало, мені б оладочок та млинців, мені б маслених пирогів!</p>
	<p>Ото старий терпів, терпів та й не витерпів. Узяв кота, відніс у ліс та кинув:</p>
	<p>— Живи, Котофею Котофейовичу, як хочеш, іди куди знаєш!</p>
	<p>А Котофейович у мох зарився, хвостом укрився та й спить собі. От день минув — Котофейовичу їсти схотілося. А в лісі ні сметанки, ні молока, ні млинців, ані пирогів.</p>
	<p>Пішов кіт-воркіт по лісі — спина дугою, хвіст трубою, вуса щіточкою. А назустріч йому Лисиця Патрикіївна.</p>
	<p>— Ой, хто ж ти такий та з яких країн? Спина дугою, хвіст трубою, вуса щіточкою!</p>
	<p>А кіт спину вигнув, та двічі пирхнув, та вуса настовбурчив.</p>
	<p>— Хто я такий та з яких країв? З сибірських лісів, Котофей Котофейович.</p>
	<p>— Ходімо, любий Котофею Котофейовичу, до мене, лисоньки, в гості.</p>
	<p>— Ходімо.</p>
	<p>Привела його лисичка до себе додому, в свої хороми. Почала його пригощати: вона йому шинки, вона йому дичинки, два горобчики. А він:</p>
	<p>— Мало, мало, мені б оладочок та млинців, мені б масляних пирогів!</p>
	<p>От лисиця й каже:</p>
	<p>— Коте Котофейовичу, та як же мені тебе, такого ненажеру, нагодувати? Піду до сусідів по допомогу.</p>
	<p>Побігла лисиця лісом. А назустріч їй вовк.</p>
	<p>— Добридень, кумонько-лисичко, куди біжиш, чому поспішаєш?</p>
	<p>— Ой, не питай, не розпитуй мене, вовчику, бо ніколи мені.</p>
	<p>— Скажи, кумонько, що тобі треба, може, я допоможу?</p>
	<p>— Ох, вовчику-кумцю, приїхав до мене рідний братик з далеких країв, з сибірських лісів — Котофей Котофейович.</p>
	<p>— А чи не можна, кумасю, подивитися на нього?</p>
	<p>— Можна, вовчику, тільки він дуже сердитий. До нього без подарунка не підходь, враз шкуру здере.</p>
	<p>— А я, кумонько, йому барана притягну.</p>
	<p>— Барана йому мало! Ну та нехай вже так. Я його попрохаю, може, він до тебе й вийде.</p>
	<p>І побігла лисичка далі. От іде їй назустріч ведмідь.</p>
	<p>— Добридень, лисичко, добридень, кумонько! Ти куди біжиш, чому поспішаєш?</p>
	<p>— Ой, не питай, не розпитуй, Михайле Михайловичу, бо ніколи мені.</p>
	<p>— Скажи, кумонько, що тобі треба, може, я допоможу.</p>
	<p>— Ох, ведмедику, Михайле Михайловичу! Приїхав до мене рідний брат з далеких країв, з сибірських лісів — Котофей Котофейович.</p>
	<p>— А чи не можна, кумонько, подивитись на нього?</p>
	<p>— Можна, ведмедику, тільки він у мене дуже сердитий, хто не сподобається — одразу з’їсть. До нього без подарунка й не підходь.</p>
	<p>— Я йому бика принесу.</p>
	<p>— Отож! Тільки ж ти, ведмедику, бика під сосну, а сам на сосну, та тихо сиди. Бо він тебе з’їсть.</p>
	<p>Лисичка хвостиком майнула, тільки її й бачили. От на другий день вовк та ведмідь притягли до лисиччиної хати подарунки — барана і бика. Поклали під сосну та й давай сперечатись.</p>
	<p>— Іди, вовчище, сірий хвостище, кликати лисицю з братом! — каже ведмідь.</p>
	<p>— Та ні вже, ведмедику, йди сам, ти ж більший та товстіший, тебе з’їсти важче.</p>
	<p>Один за одного ховаються, йти не хочуть. Коли це біжить зайчик Куций Хвіст. Ведмідь до нього:</p>
	<p>— Стій!</p>
	<p>Спинився зайчик. Сам тремтить, зубами цокотить, оком коситься.</p>
	<p>— Іди, зайчику Куций Хвіст, до Лисиці Патрикіївни, скажи, що ми її з братом дожидаємо.</p>
	<p>Зайчик і побіг. А вовк боїться, тремтить, скавчить:</p>
	<p>— Михайле Михайловичу, заховай мене!</p>
	<p>Ведмідь його в кущі й заховав. А сам на сосну заліз на самий вершечок. От лисиця двері розчинила, на поріг ступила та й гукає:</p>
	<p>— Збирайтеся звірі лісові, великі та малі, подивіться, який гість із далеких країв, із сибірських лісів Котофей Котофейович!</p>
	<p>Побачив його ведмідь та й шепоче вовкові:</p>
	<p>— Тьху, яка звіринка, маленька та поганенька!</p>
	<p>А кіт побачив м’ясо та як стрибне, як почне м’ясо рвати та нявчати:</p>
	<p>— Мало, мало, мені б оладочок та млинців, мені б масляних пирогів!</p>
	<p>Ведмідь аж затрусився від жаху:</p>
	<p>— Ой лихо! Мале, та жадібне — бика йому замало! Хоч би мене не з’їв!</p>
	<p>Сидить ведмідь, тремтить, аж сосна хитається. Схотілося і вовкові на невиданого звіра глянути. Заворушився під кущем, а кіт подумав, що то миша. Як кинеться, як стрибне, кігті випустив!</p>
	<p>Вовк тікати! Кіт вовка побачив, злякався та плиг на сосну, а на сосні ведмідь.</p>
	<p>«Біда, — думає ведмідь, — вовка з’їв, до мене добирається!»</p>
	<p>Затремтів, затрусився та як гепнеться з дерева. А тоді навтьоки. А лисиця хвостиком крутить, їм услід кричить:</p>
	<p>— Він ще вам покаже! Він ще вас з’їсть!</p>
	<p>Отож з тої пори стали всі звірі кота боятися. Почали йому данину носити: хто сметанки, хто шинки, хто оладочок та млинців, а хто масляних пирогів. Так і став жити, лиха не знаючи, сірий кіт Котофей Котофейович!</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>140 (7293). Кіт-воркіт Котофей Котофейович. СУС 103. Записав Поляков Станіслав 2009 року. Мохій Ольга Миколаївна (1943). Дніпропетровська область, Синельниківський район, Вільне</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Наддніпрянщини/">Фольклор Подніпров’я (Наддніпрянщини)</a></li>
	</ul>
</footer>
<!--#include virtual="/-/inc/general__page_end.inc" -->
