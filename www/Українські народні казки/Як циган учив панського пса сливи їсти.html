<!--#include virtual="/-/inc/general__page_start.inc" -->
<title>Як циган учив панського пса сливи їсти ☼ Українська народна казка ☼ Народна творчість</title>
<meta name="Description" content="Українська народна казка Подніпров’я (Наддніпрянщини) «Як циган учив панського пса сливи їсти» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Як циган учив панського пса сливи їсти.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Як циган учив панського пса сливи їсти <br><span class="article__headerDescription">Українська народна казка Подніпров’я (Наддніпрянщини)</span></h1>
	<p>Був у цигана пес. Пішов циган з ним на базар, купив собі слив, іде і їсть, а пес за ним підскакує. Котра слива червива, циган кидає псові. А той у повітрі хапає і зразу ковтає. Назустріч іде великий пан. Іде і придивляється, як то циганський пес ловко сливи їсть, і думає собі: «Мій і м’ясо не хоче їсти, а цей сливи так смачно їсть». Підходить пан до цигана і каже:</p>
	<p>— Скільки ти хочеш, щоб навчив і мого пса сливи їсти?</p>
	<p>— Я, паночку, навчу вашого пса сливи їсти за три тисячі гривень за науку і п’ять кілограмів слив на кожен день.</p>
	<p>Пан погодився на то і мовив:</p>
	<p>— П’ять кілограмів слив будуть носити тобі додому щодня, а три тисячі гривень дістанеш, як навчиш пса їсти сливи.</p>
	<p>Циган привів панського пса до себе додому й запер у кутець. Кинув йому сливу, а той і не подивився на неї. А циган:</p>
	<p>— Нічого, прийде час, і ти будеш у повітрі хапати її.</p>
	<p>Циганові щодня носять панські слуги сливи додому. А він, циганка і циганчата їдять їх і в ус не дують.</p>
	<p>Пройшло три дні. Узяв циган сливу, поніс панському псові й кинув у кутець. Пес сливу понюхав і не їсть. Ліг далі спати. Запер циган кутець і пішов по своїх справах. Через три дні поніс знову сливу псові. Як йому кинув, то пес, що вже не їв шість днів, підійшов, понюхав, узяв у рот і почав чавкати. Циган каже:</p>
	<p>— Будеш ти їсти, як проголоднієшся.</p>
	<p>Запер циган знову пса. Як просидів дев’ять днів, прийшов господар і як кинув йому сливу, то пес уже почав хапати її і з’їв потроху. Циган кинув другу сливу. А ту вже пес у повітрі зловив. Кинув йому ще п’ять і каже:</p>
	<p>— Досить тобі, бо наїсишся та ще й захворієш.</p>
	<p>Запер циган пса знову в кутець на три дні. Як на дванадцятий день поніс йому сливи, то так він їх хапав у повітрі, що аж підскакував. Бере циган сливи в кишеню, а пса на ланцок і веде до пана. А пес такий худий став, лиш шкіра та кості, аж світиться.</p>
	<p>Приводить до пана і все кидає по півсливи. А пес так підскакує за ними, аж на дві лапи стає. Потім каже панові:</p>
	<p>— Дивіться, паночку, як ваш пес ловко їсть сливи, набагато ліпше, як мій.</p>
	<p>Пан думає, що то лише від цигана так спритно бере. Узяв сам сливу і кидає, а пес хапає. Переконався, що пес справді навчився так, як він і хотів. Дав циганові три тисячі за науку. Дивиться на пса і каже:</p>
	<p>— Який же ти худий.</p>
	<p>— Е, паночку, — мовив циган, — наука легко не приходить. Думаєте, паночку, що як ви вчилися, то були кращі, як цей пес? І ви тоді були худенькі. А тепер он які огрядні стали. Так і ваш пес. Віднині буде поправлятися.</p>
	<p>Циган узяв гроші та й пішов собі посвистуючи, а пан радів, що має «вченого» пса.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>56 (7207). Як циган учив панського пса сливи їсти. СУС порівн. 1750А. Записала Рябова Дарина 2009 року. Якушина Віра Олексіївна (1943). Дніпропетровська область, Павлоградський район, Павлоград</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Наддніпрянщини/">Фольклор Подніпров’я (Наддніпрянщини)</a></li>
	</ul>
</footer>
<!--#include virtual="/-/inc/general__page_end.inc" -->
