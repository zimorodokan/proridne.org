<!--#include virtual="/-/inc/general__page_start.inc" -->
<title>Кріпак і чорт ☼ Українська народна казка ☼ Народна творчість</title>
<meta name="Description" content="Українська народна казка Чернігівщини «Кріпак і чорт» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Кріпак і чорт.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Кріпак і чорт <br><span class="article__headerDescription">Українська народна казка Чернігівщини</span></h1>
	<p>Колись, як ще була кріпаччина, в одного пана служив чоловік. От пан йому й каже:</p>
	<p>— Дай мені дві жмені срібла, або вижени з болота чортів. Тоді я тебе на волю випущу.</p>
	<p>Чоловік собі думає: «Срібло трудно дістати, а чортів вигнати можна». Пішов він до коваля, щоб той зробив дротяну нагайку. Той і зробив. Взяв він ту нагайку та й пішов до болота. Став на болоті та й з грязі стовпчики ліпить. Коли це виходить з болота чорт та й питає:</p>
	<p>— А що це ти, чоловіче, робиш?</p>
	<p>— Та от думаю тут монастир будувати. Ото, бачиш, стовпчики положив.</p>
	<p>— Не побудуєш тут монастиря, бо ми тебе задушимо, — сказав чорт, але й сам злякався.</p>
	<p>Прибіг до ватажка свого та й усе розказав. Посилає той до чоловіка здорового, високого чорта та й каже йому:</p>
	<p>— Позмагайтеся, хто сильніший. Як він переможе, то ми підемо звідси і хай будує тут монастир. А як ти переможеш, то хай він відступиться від цього болота. Та йому й скажи.</p>
	<p>Виходить чорт з болота та й каже чоловікові, так і так, будемо з тобою боротися.</p>
	<p>— Де ж тобі мене подужати? — каже чоловік. — Краще борися з моїм дідом. Він такий старий, що уже й мохом обріс. Ось тут у лісі й лежить.</p>
	<p>Привів чоловік чорта у ліс. А під кущем ведмідь лежав. Чорт сіпає його та й каже:</p>
	<p>— Вставай, діду, боротися будемо.</p>
	<p>Ведмідь як схопиться та як візьме чорта в лапи, так той насилу вирвався. Прибігає в болото та й каже головному:</p>
	<p>— Не можу його побороти. Коли я його діда не поборов, то що про нього казати?</p>
	<p>Посилає старший другого чорта. Приходить той і каже:</p>
	<p>— Чуєш, чоловіче, хто з нас дужче свисне, того і буде озеро.</p>
	<p>— Добре, тільки ти спочатку, а я вже після.</p>
	<p>Чорт як свиснув, то на деревах листя посипалося. А тоді й каже:</p>
	<p>— А тепер ти.</p>
	<p>— Я свисну, але ти очі зав’яжи, бо повискакують.</p>
	<p>Зав’язав чорт очі хустинкою. Чоловік як свиснув нагайкою чорта по шиї, так він і покотився в болото. Посилає головний третього чорта. Дає йому свою булаву і каже:</p>
	<p>— Гляди, щоб ти її нікуди не дів, бо тоді ми усі пропащі. А цю булаву хто вище кине, того й буде болото.</p>
	<p>Прийшов чорт до чоловіка і розказав все. Той погодився кидати. От нечистий як кинув, дак вона аж ввечері впала на землю. А чоловік її з одного боку підняти не може, не те, щоб кинути. Тоді він узяв булаву за один кінець та й дивиться вгору. А чорт питає:</p>
	<p>— Чого ти дивишся?</p>
	<p>— Дожидаю, коли хмарка набіжить, бо хочу булаву на неї закинути так, щоб ви, поганці, ніколи її не бачили.</p>
	<p>Схопив чорт булаву та в болото. От головний чорт посилає до чоловіка чорта спитати, чи не хоче він грошей багато, тільки б їх з озера не виганяв. Приходить той та й питає:</p>
	<p>— Що тобі, чоловіче, дати, щоб ти нас з озера не виганяв?</p>
	<p>— Та оцей бриль повен срібла дайте.</p>
	<p>— То я тобі зараз дам.</p>
	<p>— Ні, принеси мені вночі в клуню.</p>
	<p>— Добре, принесу.</p>
	<p>Прийшов чоловік додому, викопав у клуні глибоку яму, а зверху бриль начепив. Коли це вночі несе йому чорт мішок срібла. Висипав, дивиться, а бриль порожній. Приніс він ще три мішки. А бриль знову порожній. Носив чорт срібло цілу ніч, поки яма не стала повна. Тоді чоловік забрав гроші, дав дві жмені пану і дістав волю.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>223 (4475). Кріпак і чорт. СУС 1071+1084+1063. Записала Харченко Юлія (6 клас) 2008 року. Булденко Валентина Олександрівна (1948). Чернігівська область, Менський район, Городище</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Чернігівщини/">Фольклор Чернігівщини</a></li>
	</ul>
</footer>
<!--#include virtual="/-/inc/general__page_end.inc" -->
