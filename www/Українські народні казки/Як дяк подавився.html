<!--#include virtual="/-/inc/general__page_start.inc" -->
<title>Як дяк подавився ☼ Українська народна казка ☼ Народна творчість</title>
<meta name="Description" content="Українська народна казка Полтавщини «Як дяк подавився» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Як дяк подавився.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Як дяк подавився <br><span class="article__headerDescription">Українська народна казка Полтавщини</span></h1>
	<p>Жили собі чоловік і жінка. Та не було у них сімейної злагоди. Жінка не шанувала чоловіка, частенько його обдурювала. А все через те, що любилася із дяком. Для свого ж варила будь-що: картоплю чи квасолю, пісний борщ тощо. А для дяка, як тільки чоловіка вирядить в поле, готувала м’ясо з курки, пироги, молочну кашу та ще й горілкою частувала. Так тривало дуже довго.</p>
	<p>Чоловікові все це набридло і він вирішив прикинутися глухим і сліпим. А жінка ще більше цьому рада, ще частіше запрошувала дяка в гості.</p>
	<p>От одного разу дяк, як завжди, завітав до їхньої оселі. Жінка пригощає свого гостя, а її чоловік сидить на печі і дивиться на все те, але вдає, що нічого не бачить і не чує. Господиня поклала на стіл пироги, а сама вийшла в комору наточити горілки. Тим часом чоловік зліз із печі, взяв макогон і вбив ним дяка. Потім запхнув йому пиріг в зуби так, наче той подавився. А сам виліз знов на піч і сидить.</p>
	<p>Входить жінка в хату і припрошує дяка:</p>
	<p>— А беріть же, кумочку, їжте, пийте!</p>
	<p>Аж додивилася — дяк неживий! Почала кричати і показувати своєму чоловікові, що дяк удавився пирогом.</p>
	<p>А чоловік і каже:</p>
	<p>— Не журися, діждемось вечора — щось із ним зробимо.</p>
	<p>Коли настав вечір, чоловік узяв дяка на плечі і поніс до сусідської пасіки. Причепив йому вулик на плечі і поставив його на хвірточці біля перелазу. А сам пішов і сховався за тин, біля пасіки, і чекав, що з дяком станеться.</p>
	<p>Вийшов сусід із хати та й побачив, що хтось краде вулик. Думав, що той тікатиме і вистрелив. Підходить ближче, а той неживий. Дуже злякався сусід, що й робити не знав.</p>
	<p>А тут виходить чоловік із-за тину:</p>
	<p>— А що, сусіде, ти ж дяка вбив!</p>
	<p>— Я тобі, чоловіче, дам сто золотих, тільки мовчи! Забери його, щоб ніхто не бачив!</p>
	<p>Узяв чоловік дяка та й поніс до свого дому переховати на деякий час. А на другий день ввечері поніс небіжчика до панського двору. Кинув дяка під скирту, сам заліз на неї і порозтрушував сіно на три вози. Потім позапрягав коней, посадив дяка на віз і підпер його вилами. Сам пішов під вікна до пана і почав кричати, що злодії розбирають скирту.</p>
	<p>Пан схопив рушницю і вистрелив у дяка. А чоловік іде за паном і каже:</p>
	<p>— Пане, так же робити не можна! Ви ж дяка на смерть забили!</p>
	<p>А пан каже:</p>
	<p>— Бійся бога та не кажи нікому! Дам тобі сотню і тих коней, що були у вози запряжені. Благаю тебе, чоловіче, мовчи про побачене! І забери дяка куди-небудь.</p>
	<p>Чоловік забрав гроші, коней, взяв дяка, поїхав до лісу і закопав його там.</p>
	<p>З того часу жили чоловік і жінка довго і щасливо, і вона його більше не зраджувала.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>141 (4744). Як дяк подавився. СУС 1380+(1537). Записала Красовська Ярослава 2008 року. Марочко Сергій Захарович (1922). Полтавська область, Лубенський район, Вовчик</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Полтавщини/">Фольклор Полтавщини</a></li>
	</ul>
</footer>
<!--#include virtual="/-/inc/general__page_end.inc" -->
