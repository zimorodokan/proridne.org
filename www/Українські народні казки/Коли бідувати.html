<!--#include virtual="/-/inc/general__page_start.inc" -->
<title>Коли бідувати ☼ Українська народна казка ☼ Народна творчість</title>
<meta name="Description" content="Українська народна казка Гуцульщини, Покуття «Коли бідувати» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Коли бідувати.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Коли бідувати <br><span class="article__headerDescription">Українська народна казка Гуцульщини</span></h1>
	<p>Поїхав чоловік за дровами в ліс. Рубає дрова, дивиться, іде старенький-старенький дідок. І каже йому:</p>
	<p>— Чоловіче, коли ти хочеш бідувати, замолоду чи на старість? А він подумав та й говорить:</p>
	<p>— Ліпше замолоду бідувати, бо я ще дужий, а потому, на старість, уже не годен буду терпіти біду.</p>
	<p>— Добре, — каже дідо, — їдь додому. Відтепер розпочнеш бідувати.</p>
	<p>Їде чоловік додому, і на дорозі заслаб йому один кінь. Випряг він слабого коня і одним поїхав додому. Під’їхає він, дивиться, а то лиш дим куриться, де хата була. А жінка говорить, що хата згоріла. А він їй каже, що погинув один кінь. Він знає, що мають вони бідувати, але жінці про того діда не каже нічого.</p>
	<p>— Що тепер будемо робити? — питає жінка. А він каже:</p>
	<p>— Залишилася мандибурка&nbsp;<sup>*</sup> в пивниці. Берім її в мішок і їдьмо в світ.</p>
	<p>У них було два хлопчики, одному п’ять років, а другому — два. Посідали вони всі на фіру і їдуть. Проїхали трохи, поголодніли діти, хочуть їсти. А коло дороги були невеликі корчики.</p>
	<p>— Розложимо тут ватру, — каже чоловік, — і спечемо дітям мандибурки. А потім, — каже, — доберемося до якогось двора і будемо там служити.</p>
	<p>А в той час над’їхав дорогою пан: три коні, бричка. Фірман поганяє, а пан сидить і роззирається. Побачив пан тих людей та й каже фірманови:</p>
	<p>— Спри коні.</p>
	<p>Пан побачив, що дуже файна жінка.</p>
	<p>— Іди і скажи тій жінці, най іде сюди. Бо мене болить живіт. Най іде мене розмастити.</p>
	<p>Жінка каже:</p>
	<p>— Я не вмію мастити, я не йду.</p>
	<p>— Ідіть, — каже фірман, — бо пан застрілить вас. Він має револьвер.</p>
	<p>Каже чоловік:</p>
	<p>— Іди, небого, та трохи там розмасти, та й кажи, що вже зробила. Та й най пан їде собі.</p>
	<p>Коли жінка вилізла на ту бричку, пан сказав фірманови:</p>
	<p>— Поганяй.</p>
	<p>І повезли жінку. Заплакав бідний чоловік. Поклав синочків на фіру і сказав:</p>
	<p>— Їдемо далі.</p>
	<p>Не проїхали вони і десяти метрів, як упав і погинув кінь. Тоді він узяв більшого за ручку, а меншого на руках несе. Та й пішов. Та й видить, за водою уже двір панський. Він хоче до того двору добратися, а тут річка. Говорить він більшому хлопцеви:</p>
	<p>— Ти посидь тут, а я перенесу маленького на той бік.</p>
	<p>Дійшов з малим до половини річки, чує, позаду більший хлопчик плаче. Подивився, а то з лісу вибіг вовк, взяв бідного хлопчика і поніс у ліс. Чоловік з того страху не міг удержати меншу дитину і упустив у воду. Більшого взяв вовк, менший утопився, остався чоловік самий.</p>
	<p>Побрів він через річку до панського палацу. І говорить панови:</p>
	<p>— Пане, вам не треба наймита?</p>
	<p>— Мені треба фірмана, — каже пан.</p>
	<p>— Добре, я буду фірманом.</p>
	<p>— Поробиш рік, — говорить пан, — а в рік дістанеш плату.</p>
	<p>— Добре, мені аби лиш їсти давали. Поробив він рік, а пан говорить:</p>
	<p>— Зробиш нині зі мною ще одну фірманку&nbsp;<sup>*</sup> і дістанеш плату. Дав йому пан стрільбу і каже:</p>
	<p>— Іди вбий у стайні коня.</p>
	<p>Він застрілив того коня. Пан закликав наймитів, висадили того вбитого коня на віз і їдуть. Куди, він не знає. І приїхали оба з паном під високу-високу гору. Пан каже йому:</p>
	<p>— На ніж, розпори цего вбитого коня і вибери все з середини. Він зробив, як пан казав. А пан каже:</p>
	<p>— Залізай у коня. Як не полізеш, я тебе застрілю.</p>
	<p>Заліз він, і пан зашив його в тому коні. А тоді сів пан на фіру і поїхав до свойого палацу. А велика птаха гриф узяла того коня</p>
	<p>і понесла на ту високу гору. І розірвав гриф того коня, а чоловік був ще живий. І заговорив до него птах людським голосом:</p>
	<p>— Сідай на мене, і я тебе понесу на землю. Бо ти з цеї гори сам ніколи не годен зійти.</p>
	<p>Коли злетіли на землю, гриф сказав чоловікови:</p>
	<p>— Іди до того пана і знову будеш у него робити. А чоловік говорить:</p>
	<p>— Пан пізнає мене і уб’є.</p>
	<p>— Не бійся. Він тебе не пізнає. А за рік, як приїдеш сюди знов з таким конем, то ти говори панови, щоби показав тобі, як лізти в коня. Ти маєш сам знати, що тобі робити, як пан залізе в коня. А мені пан уже тілько дав тих коней з людьми, що я вже не хочу того більше видіти.</p>
	<p>Вертає чоловік до пана й говорить:</p>
	<p>— Пане, вам не треба наймита? А пан не пізнав його та й каже:</p>
	<p>— Мені треба фірмана. Поробиш рік і тоді одержиш плату. Минає рік. Пан говорить йому:</p>
	<p>— Поїдемо ще в одну фірманку. Іди до стайні й застріль коня. А він уже знає, що то має бути. Та й каже:</p>
	<p>— Пане, шкода коня. А пан говорить:</p>
	<p>— Так треба.</p>
	<p>Застрілив він коня. Пан закликав наймитів, висадили вбитого коня на фіру і поїхали під ту саму гору. Пан говорить:</p>
	<p>— Бери ніж, розріж коневи черево і все повитягай, що там у ньому є.</p>
	<p>Чоловік узяв ніж, розрізав коня, повитягав усе, а пан наставив на нього зброю і говорить:</p>
	<p>— Лізь там.</p>
	<p>Пхає чоловік ноги.</p>
	<p>— То не так.</p>
	<p>— А хто ж там годен залізти? — каже чоловік.</p>
	<p>— Лізь, бо вб’ю, — говорить пан.</p>
	<p>— Пане, я послухаю, я полізу, лиш покажіть мені, як.</p>
	<p>Тоді пан нагнув голову, щоб показати, як лізти. А чоловік його потрутив і забив у коня. Він уже знав, де пан поклав ту иглу&nbsp;<sup>*</sup> й нитку, і скоро зашив коня.</p>
	<p>Тоді прилетів птах гриф. У дзьобі в него мішок. Він говорить чоловікови:</p>
	<p>— Візьми собі це за те, що ти погубив цего пана. І до панського двору вже не повертайся. Їдь собі додому, там, де ти колись жив, де твоя хата згоріла.</p>
	<p>А той мішок був повний золота й грошей.</p>
	<p>Чоловік поклав мішок на фіру, сів і їде. Приїхав до тої самої ріки. Дав коням перепочити і дивиться в воду. А там купаються два хлопчики. Один маленький, а другий більший. Говорить маленький більшому:</p>
	<p>— Звідки ти?</p>
	<p>— А хто його знає, — каже більший хлопчик. — Хатка наша згоріла, ми їхали, пан ухопив нашу маму. Тато ніс меншого братчика через воду, а мене вхопив вовк.</p>
	<p>Тоді менший хлопчик сказав:</p>
	<p>— Ти мій братчик. Як тебе узяв вовк, тато мене упустив у воду, І мене, — каже, — імили риболови.</p>
	<p>А другий хлопчик говорить:</p>
	<p>— А мене мисливці відняли у вовка.</p>
	<p>А чоловік то все чує. І пізнав своїх дітей. А близенько купалися пан і паня, і вона пізнала свого чоловіка і своїх синів. Тоді вони, обоє разом, і чоловік, і жінка, кинулися до своїх дітей. А пан не хотів пускати жінку. Чоловік сказав йому:</p>
	<p>— Ти брав мою жінку, щоб тебе мастила, а тепер я тебе розмащу.</p>
	<p>Пішов він до свойого воза, узяв запруту&nbsp;<sup>*</sup> і так розмастив пана, що він уже більше не рушався.</p>
	<p>Взяв чоловік хлопців, жінку і поїхали вони там, де їхня хата згоріла, додому поїхали. Та побудували нову хату і зажили всі разом. І аж тоді розказав чоловік жінці, що старенький дід питав його в лісі: «Коли ти хочеш бідувати?»</p>
	<p>— А я йому сказав, що замолоду, а не на старість. І тепер, жінко, вже нам біди не буде, бо ми своє відбідували. Будемо тепер добре жити.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__footnotes">
			<p><sup>*</sup> Мандибу́рка — картопля.</p>
			<p><sup>*</sup> Фірма́нка — поїздка кіньми.</p>
			<p><sup>*</sup> Игла́ — голка.</p>
			<p><sup>*</sup> Запру́та — довгий дрючок для обв’язування сіна, соломи або хмизу на возі.</p>
		</div>
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Село Долішній Спас, Косівського району, Івано-Франківської області 16 липня 1987 року Юрченко Катерина Лук’янівна (1915 року народження)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>


<article class="articleMain">
	<h1 class="articleMain__header">Коли бідувати <br><span class="article__headerDescription">Українська народна казка Покуття</span></h1>
	<p>Були двоє людей, чоловік і жінка. Вони були багачі, мали наймити, наймички. І жінка кожної неділі пекла хліб, а чоловік ходив у церкву. І ось прийшов до неї одної неділі бог. І питає:</p>
	<p>— Де чоловік? А вона каже:</p>
	<p>— Пішов до церкви.</p>
	<p>— А що ти за це хочеш, що ти робиш гріх, бо кожної неділі печеш хліб — замолоду бідувати чи на старість?</p>
	<p>А вона каже:</p>
	<p>— Прийде чоловік з церкви та й я пораджуся з ним. Та прийдете другий раз, і я вам скажу.</p>
	<p>Прийшов чоловік з церкви, а вона каже:</p>
	<p>— Чоловіче, був у нас якийсь старець і питався, що я хочу за то, що в неділю хліб печу: чи замолоду бідувати, чи на старість?</p>
	<p>А він каже:</p>
	<p>— Жінко, ліпше нам замолоду бідувати, а на старість буде нам добре.</p>
	<p>Прийшов бог та й питає:</p>
	<p>— Як ви з чоловіком порадилися?</p>
	<p>— Та ліпше нам, — каже, — замолоду бідувати, а на старість щоб добре було.</p>
	<p>На другий день пішли вони кукурудзи сапати, а то все їхнє багатство погоріло, і худоба погоріла — все-все. Прийшли додому — нема вже нічого. І тих наймитів і наймичок повідряджували, бо вже нема що робити. А на третій день взяли вони збаночок води, бо хліба не було, і знов пішли сапати кукурудзи. Сапають вони, дивляться, їде пан. І питає:</p>
	<p>— Ґаздо, у вас нема води попити? Бо така спрага. А чоловік каже:</p>
	<p>— Є. Віднеси, жінко, панови води.</p>
	<p>Жінка взяла збаночок, підійшла до брички, подала панови води. А тоді пан сказав:</p>
	<p>— Чоловіче, продай мені свою жінку. А чоловік каже:</p>
	<p>— У мене все майно пропало, я лишився тільки з нею. Як продати дружину?</p>
	<p>А жінка каже тихо до чоловіка:</p>
	<p>— Ти мене продай, гроші озми, а я назад втечу. І ми собі зліпим хату і якось будем бідувати.</p>
	<p>Чоловік каже панови:</p>
	<p>— Най буде. Я продаю.</p>
	<p>Пан зійшов з брички, дає гроші — нема в що чоловікови гроші взяти.</p>
	<p>А жінка мала фартушину. Скинула вона її, він висипав гроші в той фартушок, жінка сіла з паном на бричку і поїхала. А чоловік заплакав, зав’язав гроші, поклав їх і повернувся сапати кукурудзи.</p>
	<p>А орел прилетів, той фартушок з грішми взяв і полетів. Чоловік з сапою за ним ганяв, бився з ним, щоби гроші пустив, а орел полетів і гроші забрав.</p>
	<p>Лишив чоловік сапати ті кукурудзи, думає: «Що мені з них? Піду я ліпше десь ковалем робити». Наймився він в однім селі робити ковалем, заробив трохи грошей і думає: «Може, моя жінка вернеться, покладем собі хатку».</p>
	<p>А пан жінку далеко завіз, і вона не знала, куди тікати, і жила з паном. А чоловік думає: «Заробив я вже трохи грошей, піду ще трохи лісу зароблю. Як прийде жінка, будем будуватися». Все він думає про жінку.</p>
	<p>Рубав він з людьми ліс. Зрубали одно дерево, а з дерева впало гніздо і в ньому фартушок з грішми. Він той вузлик підняв, притулив до себе і каже:</p>
	<p>— Це мої гроші.</p>
	<p>Всі сказали грішми ділитися, а він каже:</p>
	<p>— Нікому не дам, це мої гроші.</p>
	<p>Ті люди пішли до пана, щоб пан розсудив, кому ті гроші мають бути. Пан покликав інших панів, і була серед них паня, що її чоловік уже вмер. Вона приїхала на той суд. І закликали їх усіх з тими грішми. І пани розсудили: віддати гроші тому панови, що його ліс. А той чоловік каже:</p>
	<p>— Гроші не віддам нікому. І панови не віддам. Бо я дружину продав за ці гроші.</p>
	<p>І почав плакати. Тоді каже та паня:</p>
	<p>— Як ви доведете, що ви дружину продали, що то таки ваші гроші? А він каже:</p>
	<p>— Вона дала цей фартушок, бо пан не мав у що гроші зсипати. Ади ось цей фартушок.</p>
	<p>І тоді вона сказала:</p>
	<p>— Та ж ти мій чоловік, а я твоя жінка. Я тобі сама цей фартушок дала.</p>
	<p>І вона його забрала, і він з нею жив уже в панстві. І на старість їм добре жилися.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Ганьківці, Снятинського району, Івано-Франківської області 12 квітня 1987 року Ворощук Калина Іванівна (1925)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>


<article class="articleMain">
	<h1 class="articleMain__header">Коли бідувати <br><span class="article__headerDescription">Українська народна казка Покуття</span></h1>
	<p>Оден чоловік був дуже великий ґазда. Була в него жінка й два хлопчики. Запряг він штири воли і їде за дровами в ліс. Приїхав, воли випрягає, аби ся пасли, а сам рубає дрова. Нарубав повну фіру, на штири воли. Мав він з собою старшого хлопця.</p>
	<p>— Біжи, — каже, — синку, прижени воли і будем їхати додому. Я вже наклав фіру дров.</p>
	<p>Хлопець пішов за волами, а до чоловіка приходить старий дід, сивий такий, як святий Николай. І каже йому:</p>
	<p>— Ґаздо, коли ти хоч’ бути щасливий — замолоду чи на старість? Він став та й сам не знає, що казати.</p>
	<p>— Кажи, бо я не маю коли. Коли хоч’ бути щасливий? А він йому:</p>
	<p>— На старість хочу бути щасливий. Бо як я молодий, то як-небудь потручу перед себе біду. А як буду старий, то не годен буду з бідою тягатися.</p>
	<p>І дід зник. А хлопець пригонить лиш два воли.</p>
	<p>— Що є? А де ще два воли?</p>
	<p>— Тату, два воли вовки з’їли. Каже тато:</p>
	<p>— То давай тих два воли. Запрягаєм їх та й поїдем додому. Наклав він фіру на штири воли, а тягнуть два. Ідуть вони з хлопцем додому. Дорога рівна, сухенька, та й тягнуть два воли тоту фіру, що мали штири тягнути. Їдуть, їдуть, зашпортався віл на рівні дорозі і зламав ногу. Ну й що чоловік тепер буде робити? Одним волом таку фіру не буде тягнути. Лишає він на дорозі дрова і цего одного вола. Бере хлопця за руку, а в другу руку батіг і йде додому. Питає жінка:</p>
	<p>— А де дрова?</p>
	<p>— Нема, жінко.</p>
	<p>— А воли де?</p>
	<p>— Ой, жінко, таке сталося. Двох волів вовки з’їли, а оден зламав ногу. А четвертого я лишив на дорозі і дрова лишив.</p>
	<p>Зажурилися обидвоє ґаздів та вже не хотіли й вечеряти. Полягали спати. А досвіта встають, би дати їсти худобі. Пішов чоловік до стайні подивитися — нічогісінько нема живого, все погинуло. Живої навіть одної лапки нема. Плачуть вони, чоловік і жінка.</p>
	<p>І ніц не каже чоловік, бо знає, що так має бути. А жінка є жінка — переплакала цілий день. З тої гризоти навіть їсти не варить. Прийшов вечір, та й полягали вони знов спати. Сплять вони, а то щось дуже видко надворі стало. Він устав, підійшов до вікна, а то горить його господарка. Все горить. Імилася вже й хата. Він живо збудив жінку, діти. Похапали вони їх і вискочили з хати через вікно. І лишилося від вогню лиш те, що в них і на них.</p>
	<p>З їхньої господарки лишився лиш попіл, їх двоє і двоє дітей.</p>
	<p>— Жінко, що тепер будем робити? Ані грошей, ані хліба. Жінка каже:</p>
	<p>— Я знаю, що робити? Що скажеш, то будем робити.</p>
	<p>— Ходім, жінко, у світ, межи люди. Будем десь служити, щось заробляти та й якось будем жити поміж людьми.</p>
	<p>Одного хлопчика взяли за руку, а другого на руки і пішли. Ідуть вони, йдуть, змучилися і голодні вже. А при дорозі керниця була. Каже чоловік:</p>
	<p>— Сідаймо коло тої керниці. Я маю в кишени пару барабуль, назбираємо сміття, спечемо їх. З’їмо, нап’ємося води та й будем дужчі.</p>
	<p>— Най буде, — каже жінка.</p>
	<p>Та й посідали вони коло тої керниці, напилися води, назбирали сміття, спекли барабулі. Куриться огонь, та й сидять всі четверо коло него.</p>
	<p>А дорогою їде з фірманом пан. Файні коні, бричка файна, і каже пан фірманови:</p>
	<p>— Стань.</p>
	<p>— Що є, пане?</p>
	<p>— Ану йди подивися, що там коло керниці куриться.</p>
	<p>— Добре, пане. Але як я піду подивитися, що я тим людям маю казати?</p>
	<p>— Скажеш: «Пан забули дома сірники». Аби ті люди дали вуглика, бо пан хочуть закурити люльку. І подивися, що там за люди сидять. І прийдеш скажеш мені.</p>
	<p>Пішов фірман до тих людей, а там сидять чоловік, жінка і двоє дітей, два хлопчики. Куриться вогник, і вони сидять коло него. Прийшов фірман, поздоровкався з ними і каже:</p>
	<p>— Я, чоловіче, маю до вас просьбу. Пан забули дома сірники і не мають чим припалити люльку. Дайте вуглика.</p>
	<p>— Дамо, чого не дамо? Нате, беріть вуглика, най пан закурить люльку.</p>
	<p>Повернувся фірман до пана. А панови не треба вуглика, в него сірники є. Питається він:</p>
	<p>— Що там за люди сидять?</p>
	<p>— Пане, там сидять жінка й чоловік. І два хлопчики коло них. Чоловік не старий ще, молодий. І файний чоловік, але жінка яка файна! Кілько-м жінок видів, ще-м такої файної не видів.</p>
	<p>Каже пан:</p>
	<p>— Іди до тих людей ще раз.</p>
	<p>— Чого?</p>
	<p>— Іди дай чоловікови ці гроші і скажи, би пустив до мене жінку, аби розшурувала мені черево, бо я дуже заслаб.</p>
	<p>Приходить фірман до тих людей і дає чоловікови гроші.</p>
	<p>— Нате, чоловіче, ці гроші дали пан, аби-сте пустили до него свою жінку, бо пан дуже заслабли, їм треба черево розшурувати.</p>
	<p>А жінка на те:</p>
	<p>— Я не йду.</p>
	<p>Чоловік узяв гроші та й каже:</p>
	<p>— Жінко, іди з ним. Нічого не маєм, то нам гроші здадуться в дорозі. Видиш, що не маєм нічого.</p>
	<p>— Я не йду.</p>
	<p>Як зачали припрошати то фірман, то чоловік, жінка погодилася і пішла. Приходить до пана, зазирає, думає справді, що пан слабий. А пан жінку за руку та й потягнув до себе. Фірман дав коням по батогови, і поїхали, і жінку вкрали. Чоловік подивився — лишень мріє за жінкою, поїхала з паном.</p>
	<p>Лишився він коло тої керниці з хлопчиками. Посадів трохи, з’їв тих барабуль. Та й не буде сидіти там цілий день, ані два дни — треба десь іти. Одного хлопчика взяв на руки, а другого за руку та й іде. Ішов, ішов та й прийшов до якоїсь річки. Треба переходити, а нема ні моста, ні кладки, ані ступанок ніяких. Він може перейти вбрід, чоловік, але діти не перейдуть, бо вода велика, ще потопляться. Він має меншого хлопця на руках, а більшому каже:</p>
	<p>— Ти лишайся на цім боці. Я його перенесу, а тоді вернуся за тобою і перенесу тебе.</p>
	<p>— Най буде, — сказав хлопець та й лишився на цім боці, а меншого тато поніс.</p>
	<p>Несе він того хлопця малого, вже з ним серед річки, а хлопчик на руках пообзирався на свого брата, що лишився на цім боці.</p>
	<p>— Тату, — каже, — мого братчика вовк ухватив!</p>
	<p>Чоловік пообзирався — вовк потяг хлопчика! Чоловік напудився, руки йому стряслися, та й пустив у воду меншого хлопчика. І поплив малий за водою. Вже нема хлопчиків, лишився чоловік самий серед води.</p>
	<p>Вийшов він з річки на сухе і думає: «Що тепер робити? Треба йти служити. Але де йти служити? До бідного не піду, бо в него нема що робити. Піду до пана дідича». Приходить він до пана та й каже:</p>
	<p>— Може, пану треба наймита, фірмана? А пан йому:</p>
	<p>— Мені треба фірмана. Був у мене оден, та вже відслужився, пішов. Ставай на рік.</p>
	<p>Погодилися за плату, і лишився він служити рік у пана. Робить все по господарці, бо був ґазда та й все в господарці розумів. Сподобався він панови. В кілька день каже пан:</p>
	<p>— Запрягай штири коні та й десь обидва поїдемо.</p>
	<p>— Добре, прошу пана.</p>
	<p>Запряг він коні, вимостив файно бричку сіном, позастелював, приїхав перед ґанок.</p>
	<p>— Вже, пане, все готове.</p>
	<p>Пан вийшов, посідали і їдуть. Але фірман не знає, куди вони їдуть, лишень пан знає. Приїхали вони до високої гори, трохи не до неба. Каже пан:</p>
	<p>— Стань, фірмане.</p>
	<p>Фірман став, пан зліз з воза. Та й фірман зліз.</p>
	<p>— Випрягай одного коня.</p>
	<p>Фірман випряг одного, коня, а три лишаються коло воза. Пан узяв того коня за капейстру і відвів трохи далі. Та витягнув з кишені револьвера і коня застрілив. А тоді каже фірманови так:</p>
	<p>— Бери цего коня розпори і витягай все зсередини, щоби кінь був порожній.</p>
	<p>Фірман так зробив. А пан йому каже:</p>
	<p>— Залазь, фірмане, в цего коня.</p>
	<p>Фірман не хоче, боїться. Пан дістає револьвера з кишені.</p>
	<p>— Ади, коня вбив, зараз і тебе вб’ю. Залазь.</p>
	<p>Фірман заліз, бо кожний за життя боїться. Заліз, а пан витяг шило, дратву і фірмана зашив у кони. Тоді з тої високої гори злетів птах, вхопив коня з тим чоловіком у дзьоб і поніс на гору. А пан сів на віз та й поїхав трьома кіньми додому.</p>
	<p>Птах того коня на горі роздовбав, дивиться, а в тім кони ґазда, що має бути на старість щасливий.</p>
	<p>— Ґаздо, я тебе навіть дзьобом не зачеплю. Лиш зроби мені те, що я тобі скажу.</p>
	<p>А він йому:</p>
	<p>— Як зможу, то зроблю. Хіба така буде справа, що не зможу.</p>
	<p>— Я тебе зараз знесу надолину. Та як виніс нагору, так і знесу, бо ти сам відци не зійдеш, розіб’єшся.</p>
	<p>Взяв його птах у дзьоб, зніс надолину і каже йому так:</p>
	<p>— Іди в село і попроси в людей іншого вбрання, бо ти обмащений у крови. Переберися і йди знов до того пана, що ти був, і знов годися на рік. Він тебе не пізнає: буде думати, що я тебе з’їв. А пан знов з тобою сюди приїде, бо він все сюди їде, я поїв уже багато його слуг. Тепер я хочу з’їсти самого пана. Пан знов випряже коня, уб’є і скаже тобі: «Залазь у коня». Ти ж би-с панови сказав, що «я, пане, залізу в коня, але вперед ви залазьте і покажіть мені як. Тоді я полізу». Пан буде пужяти тебе, казати, що вб’є, а ти аби-с ніц не боявся. Аби-с у коня не залазив, най пан залазить. А ти би-с злагодив шило й дратву і пана зашив у кони, як пан тебе зашивав. А за те, що ти зробиш так, я тобі файні гроші дам.</p>
	<p>Пішов той чоловік у село. Попросив у людей іншого вбрання, хоч старого, але чистенького. Перебрався та й іде до того самого пана, де він був, найматися на рік. Сказав «добрий день», і пан відповів. Каже він панови:</p>
	<p>— Я прийшов у справі. Може, панови треба наймита-фірмана? Я бідний чоловік, хотів би-м щось заробити.</p>
	<p>А пан каже:</p>
	<p>— Мені треба фірмана. Був у мене оден, та відслужився і вже нема його.</p>
	<p>Погодилися вони з паном за плату, та й знов він у того пана служить.</p>
	<p>Але пан його не пізнай.</p>
	<p>Файно він усе робить, у поле іде та й коло коней ходить. А в пару день пан каже:</p>
	<p>— Запрягай, фірмане, пару коней. Поїдем десь оба.</p>
	<p>А фірман уже знає куди. Злагодив файно віз, застелив. Та підрихтував собі шило і дратву. Птах йому сказав, з чим він має їхати. Під’їхав до ґанку.</p>
	<p>— Вже, прошу пана, можем їхати. Все готове.</p>
	<p>Пан зібрався, вийшов, сідає коло фірмана, і поїхали, їдуть вони, їдуть, приїхали на то саме місце, до тої гори.</p>
	<p>— Стань, фірмане.</p>
	<p>Фірман став, позлазили вони обидва з воза. Пан робить то, що робив. Сказав випрягти одного коня. Витягнув револьвера з кишені і вбив того коня. Та й каже:</p>
	<p>— Фірмане, розпорюй коня і все зсередини викидай.</p>
	<p>Фірман махом то зробив, бо вже має практику — якось це робив.</p>
	<p>— Залазь у черево коня. Фірман каже:</p>
	<p>— Нє, пане, вперед ви залазьте в коня. А пан:</p>
	<p>— Що ти балакаєш? Я зараз уб’ю тебе.</p>
	<p>Свариться пан, хоче вбити його. А він не боїться, каже:</p>
	<p>— Пане, ви не маєте мене за що воювати. Я полізу в коня, я не кажу, що не полізу. Але вперед ви полізьте. Най я ся подивлю, як то робити.</p>
	<p>Пан не хотів, не хотів, а нарешті вздрів, що наймит так уперся, та й заліз у коня. Показує фірманови, як то робити. А фірман його відци потрутив, ту шкіру стулив докупи, взяв шило й нитки і зашиває пана в кони, як птах йому сказав. Зашив пана, тоді птах злетів з тої гори, взяв коня з паном у дзьоб і поніс на гору. А фірманови сказав:</p>
	<p>— Ти, ґаздо, почекай трохи надолині. Я тобі заплачу.</p>
	<p>Птах з’їв там пана та й того коня. А фірманови скинув з гори п’ять міхів золота за то, що він йому пана дав. Та й каже птах:</p>
	<p>— Ґаздо, бери ці міхи на фіру. Я поможу тобі їх висадити. І на той фільварок, де ти був, уже не їдь. Тепер ти вже сам будеш паном. Маєш золото, маєш три коні і фіру. Їдь до міста і купи собі там будинок. Будеш жити в місті і наймитом уже не будеш.</p>
	<p>Подякував чоловік птахови, сів і поїхав. Поїхав до міста, купив файний будинок, завів собі склеп. Накупив добірних товарів, зробився склепарем і продає. І дуже до него люди йдуть все купувати. Торгує він і наймає на рік наймита, бо не годен сам усе робити.</p>
	<p>І торгував він собі, і люди його сподобали, і він людей. Так йому все добре йде, як з води. Люди всі склепи занехали, а до него йдуть.</p>
	<p>Одного разу приводять до него двох хлопців. Невеликих, немалих, півпарубків уже. Та й просять його ті хлопці:</p>
	<p>— Пане, може би ми наймилися у вас служити?</p>
	<p>Він подивився на ті хлопці і чогось дуже собі їх сподобав. Так йому пристали ті хлопці до душі. Так він любить їх, що в пазуху би сховав. Каже:</p>
	<p>— В мене є наймит, але вже відслужує. Будете, — каже, — в мене обидва.</p>
	<p>Згодилися ті хлопці за плату і служать. І так пана люблять, а пан їх. Файно він тих хлопців годує, файно вбирає, а вони все файно роблять — файно є.</p>
	<p>Одного разу пішли вони обидва щось пантрувати. Походжають собі там, походжають, пантрують. Недалеко пройшли пан з панею. Мали багато валізок — десь вони переходили. Склали свої валізки на купу. Пані лишається коло тих валізок, коло пакунків. А пан іде принести решту пакунків. Пані стоїть недалеко хлопців. А хлопці балакають собі.</p>
	<p>Каже оден:</p>
	<p>— Мой, ти знаєш що? Я навіть не знаю, як я ся називаю. Не знаю, який мій тато був, мама — ніц не знаю.</p>
	<p>Так хлопець до хлопця каже. А другий йому:</p>
	<p>— Я також не знаю. Але як же то було? Де ж ти виріс, що ти нікого не пам’ятаєш? І я мало що пам’ятаю.</p>
	<p>А той каже:</p>
	<p>— Мама з татом ішли, і ми коло керниці пекли барабулі. В мене був ще братчик, молодший за мене. Ми сиділи, над’їхав пан і маму вкрав. А ми з братом і татом лишилися коло керниці. Тато взяв мене за руку, а меншого брата ніс на руках. Переходив річку, мене лишив на цім боці, а меншого брата поніс. Мене вхопив у зуби вовк. А там пасли пастухи і мене відборонили, від вовка відоймили. І виріс я межи чужими людьми, і мало що пам’ятаю, а оце, що я розказав, пам’ятав, як через сон. Пам’ятаю ще, як тато кинув меншого брата у воду. Напудився і пустив його з рук. А менший каже так:</p>
	<p>— Тато мене кинув, і я був топився, але там риболовець ловив рибу та й мене зловив. Я також виріс у чужих людей і не знаю, як ся називаю.</p>
	<p>Хлопці собі це говорили, а пані сиділа коло своїх пакунків і слухала. І вона собі те все пригадала. Вислухала вона бесіду — її хлопці.</p>
	<p>Приходить пан, приносить решту пакунків. Дивиться, а пані плаче. Він питається її:</p>
	<p>— Що з тобою, що ти плачеш?</p>
	<p>— Нічого.</p>
	<p>Не хоче сказати, чого вона плаче. Пан дивиться, а там ходять ті хлопці. Каже їй:</p>
	<p>— Ага! Ці хлопці тебе чимось покривдили. Може, в тебе каменем кинули?</p>
	<p>Пані мовчить. Пан тоді:</p>
	<p>— Я бачу, ці хлопці тобі докучили. Іду я до їх пана. Він таких збуїв тримає?</p>
	<p>І пішов той пан до крамаря сваритися, що хлопці покривдили його жінку, і жінка плаче. А цей пан був великий начальник, велике право мав. І хотів він тих хлопців повісити. За те, що покривдили його жінку.</p>
	<p>Вже злагодили шибеницю, ведуть хлопців вішати. Задурно, запусто. Але в житті буває всіляко. Пані вздріла, що то не жарт, біжить до тих хлопців і лапає їх обидвох. І каже:</p>
	<p>— Я їх не дам вішати! То мої синочки! Пригорнула їх до себе і каже:</p>
	<p>— Це мої діти.</p>
	<p>Подивилася на того крамаря і пізнала його.</p>
	<p>— Це, — каже, — чоловік мій перший. А це — мій пан. Людей там було багато, коло тої шибениці. І присудили цего пана вбити. За те, що хотів вішати невинних хлопців. І вбили пана, бо там громада була і ніхто не міг його порятувати.</p>
	<p>Пані забирає свої пакунки і несе до свого чоловіка, до крамаря. А хлопці — це їх діти. Посходилися вони всі разом. І файно жили, і ґаздували, і діти їм повиростали. І добре вони на старість жили.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Пробабин, Городенківського району, Івано-Франківської області 15 листопада 1987 року Дуб’як Катерина Дмитрівна (1908 року народження)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>


<article class="articleMain">
	<h1 class="articleMain__header">Коли бідувати <br><span class="article__headerDescription">Українська народна казка Бойківщини</span></h1>
	<p>Були два багачі, єден в єдному селі, а другий в другому. Стрінулися вони і почали хвалитися:</p>
	<p>— В мене красива дочка.</p>
	<p>А той каже:</p>
	<p>— В мене красивий син. Ми можемо їх поженити.</p>
	<p>Добре, поженили. Дали їм багато грунту, дали худоби, обсіяли, обсадили — все в порядку. До осени. А восени зібрали врожай, і вдарив грім і спалив усе. Так, що тілько сами повтікали обоє.</p>
	<p>На другий рік батьки їм помогли, а грім знов усе спалив. І будинки нові, і все збіжжя, і худоба — все пропало. І батьки їхні зачали говорити:</p>
	<p>— Ми вже не годні тілько нагадувати, і щоби щороку згоріло.</p>
	<p>І дуже засмутилися вони.</p>
	<p>Молодий пішов до тестя на друге село. І йшов пізно ввечері від тестя, а на мості стояв старий чоловік. І питається його той чоловік:</p>
	<p>— Де ти ходив?</p>
	<p>— До тестя. Радитися, що робити.</p>
	<p>— А що би ти хотів? — старий чоловік його ся питає. — Чи ти би хотів на старість бідувати, чи замолоду?</p>
	<p>Він собі подумав та й каже:</p>
	<p>— Та байка, що я буду бідувати замолоду. Аби мені на старість добре було.</p>
	<p>— Ну то завтра бери жінку і йди в світ.</p>
	<p>Він прийшов додому і сказав мамі й татови, що він завтра іде з жінкою геть. Не знає, куди йти, але йде.</p>
	<p>На другий день зібралися й пішли. І йдуть, і йдуть, далеко йдуть. Щось два чи три дні йшли. І заморилися. Коло дороги було дерево. Посідали вони під тим деревом відпочити. Жінка говорить:</p>
	<p>— Коби хтось над’їхав та взяв нас трохи підвезти.</p>
	<p>Дивляться на дорогу, щось далеко чорніється. І ближче, ближче воно. Хтось їде. Приїхав і став просто них.</p>
	<p>— Що ви за люде?</p>
	<p>— Ідеме роботи, хліба шукати.</p>
	<p>А то великий пан їхав. Каже до них пан:</p>
	<p>— Слухай, тобі не треба роботи шукати. Ти мені продай жінку. Я тобі дам багато грошей.</p>
	<p>Він подивився на жінку. Як? А вона тихо каже:</p>
	<p>— Нічого, продай. А я трохи проїду та в корчі. Та й утечу від пана. А ти мене доженеш та й знов будеме обоє разом.</p>
	<p>Згодилися. Пан відкрив на бричці сидіння, вийняв скриньку грошей і каже йому:</p>
	<p>— Тримай шапку.</p>
	<p>І насипав йому повну шапку грошей. І дав’му голку.</p>
	<p>— На заший, би-сь не розсипав.</p>
	<p>Та й узяв пан жінку попід боки та й на бричку. Та й поїхав пан з жінкою.</p>
	<p>А той за ними біжить, за жінкою та й за паном. Біжить та й біжить і не може дігнати. І дуже ся вморив, і сів під дерево відпочивати. А шапку згрошима під рукою держав.</p>
	<p>Так сидів він, сидів і заспав. Заспав і шапку з-під плеча пустив. І трохи від шапки відкотився, бо заснув. А надлетів великий орел та й увидів, що коло чоловіка щось чорніється. Та й спустився надолину, взяв у пазурі шапку, та й полетів. Він збудився — шапки з грішми нема.</p>
	<p>— О-йой!</p>
	<p>Почав йойкати, крутитися, шукати — нема. І зостався бідний без жінки і без грошей. І пішов поміж люди робити. І де піде він до газди на роботу, там щось ся стане. Дасть йому газда воли, би йшов орати. Він піде орати — вже невдача, бо віл ногу зламав.</p>
	<p>— Ти, лайдаку!</p>
	<p>Газда наб’є його й прожене.</p>
	<p>—…Іди геть, ти мені воли знищив!</p>
	<p>Пішов до другого господаря. Дали’му сокиру.</p>
	<p>— Йди дрова рубай.</p>
	<p>Він пішов дрова рубати та й сокиру поломив.</p>
	<p>— Іди геть, ти не вмієш дрова рубати!</p>
	<p>Так він ходив тридцять років. І ніде не міг собі роботи найти, бо всю невдача була. І остарівся, обдерся, цілком нещасливий. Ніде не може найти собі доброго місця для життя. Кінчиться тридцять років, іде він далі, зайшов далеко. Дивиться, велике подвір’я, велика забудова. Видно, великі пани жиють. Брама, а на брамі сторож. Він підійшов до сторожа і каже:</p>
	<p>— Може би я тут на роботу став?</p>
	<p>Сторож побіг до пана і каже:</p>
	<p>— Тут якийсь дідо роботи шукає. Ви, пане, їдете на війну, а в нас нема кому телята кормити.</p>
	<p>— Ану йди’го поклич.</p>
	<p>Той покликав.</p>
	<p>— Слухай, ти би кормив телята?</p>
	<p>— Я буду робити, що будете веліти.</p>
	<p>— Добре, ставай до роботи.</p>
	<p>І він там остався. Став телята кормити. А пан поїхав на війну. Пані лишилася господарювати і керувати маєтками сама. То були великі фільварки.</p>
	<p>Панські слуги їздили до лісу. Рубали слуги дерево, а коло коней не було кому постояти. Сами коні не хотіли стояти. Пішов єден фурман увечері до пані і каже так:</p>
	<p>— Ми дідови поможемо телята покормити, а дідо най їде з нами в ліс. Та буде коло коней стояти.</p>
	<p>І на другий день взяли вони з собою діда до лісу. Дідо стояв коло коней, а фурмани дерево рубали. Єдно дерево було дуплаве і два верхи мало. І нагнене було до діда й коней. Криве було. Підрізали вони то дерево, і воно впало. І з дупла випала шапка з грішми того діда. Дідови було ближче добічи до неї, і дідо добіг і вхопив. І хлопці бігли, але дідо вхопив та й зачав утікати в ліс. І зачав кричати:</p>
	<p>— То моє, моє, моє!</p>
	<p>Хлопці бігли за дідом та й теж кричали, що «моє». І увиділи хлопці, що дідо втече хто знає куди та й будуть вони мати біду. І зачали гойкати:</p>
	<p>— Діду, верніться!</p>
	<p>І впросили діда, і дідо вернувся.</p>
	<p>На другий день вже не хотять вони брати діда з собою.</p>
	<p>— Нащо нам того діда, як він втіче в ліс? То дурний.</p>
	<p>А дідо дуже гарно кормить телята, і дуже телята поправляються.</p>
	<p>Пан написав пані, що здоров, війна ся скінчила і він скоро приїде додому. Пані приказала робити порядки, всюди мити, білити. Всюди замітати, би був порядок, бо пан приїде.</p>
	<p>А той дідо не мав де тоти гроші сховати, тоту шапку. А в тім домі було кілька коридорів. І дідо тоту шапку з грішми сховав у послідній коридор. Там ніхто не заходив. А коли пані сама пішла у той коридор порядок робити, витягати все з-за шафи. За ту шафу скидали всяке дрантя. Пані то все витягла і витягла шапку з грішми. І пізнала, що то її чоловіка шапка, і зрозуміла, що дідо її чоловік. І зразу приказала зробити купіль, діда постричи, побрити. І дала йому убрати панський костюм. І діда вже телята кормити не посилала.</p>
	<p>Колись у пана був окоман, та як тепер бригадир. І діда поставили окоманом, би за всім слідкував. А шапку з грішми пані замкнула в касу. І дідови про ню не сказала нічого.</p>
	<p>Пан приїхав з війни і справив велику забаву, з’їхалися пани, деякі міністри. Тішилися, що пан здоровий приїхав. І пан зачав хвалитися поміж пани жінкою. Яка в нього жінка вірна і дуже порядна. Він поїхав на війну, приїхав з війни, а в неї ще ліпший порядок, як був. І сказав пан:</p>
	<p>— От яка в мене жінка. Хотя вона то й не моя, бо я її купив.</p>
	<p>Він хвалить її, а вона між панами каже до него так:</p>
	<p>— А що би ти робив, якби мій чоловік прийшов?</p>
	<p>А він каже:</p>
	<p>— Нічого. Я той маєток, що тут є, дав би-м тобі і твому чоловіку. А сам би-м виїхав. Бо я маю де їхати.</p>
	<p>А вна до нього:</p>
	<p>— Ти би таке не зробив, ти би його вбив.</p>
	<p>А він каже:</p>
	<p>— Ніколи в світі.</p>
	<p>— То давай розписку.</p>
	<p>І він дав розписку. Вона пішла до покою, відомкнула касу, вийняла шапку з грішми і положила перед нього на стіл. Він подивився і сказав:</p>
	<p>— Це тоти гроші, що я за тебе дав. У цю шапку я насипав. І від сьогодні цей маєток твій і твого чоловіка.</p>
	<p>І на другий день пан від’їхав, а вони лишилися обоє панувати. І на тім маєтку дожили.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>59 (1933). Коли бідувати. СУС 938В. 19 листопада 1988 року. Ляхман Павло Іванович (1904). Львівська область, Турківський район, село Верхнє Висоцьке</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Гуцульщини/">Фольклор Гуцульщини</a></li>
		<li><a href="/Фольклор Покуття/">Фольклор Покуття</a></li>
		<li><a href="/Фольклор Бойківщини/">Фольклор Бойківщини</a></li>
	</ul>
</footer>
<!--#include virtual="/-/inc/general__page_end.inc" -->
