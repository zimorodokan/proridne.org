<!--#include virtual="/-/inc/general__page_start.inc" -->
<title>Як циган з попом у злодії ходили ☼ Українська народна казка ☼ Народна творчість</title>
<meta name="Description" content="Українська народна казка Гуцульщини «Як циган з попом у злодії ходили» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Як циган з попом у злодії ходили.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Як циган з попом у злодії ходили <br><span class="article__headerDescription">Українська народна казка Гуцульщини</span></h1>
	<p>Отче, ви знаєте що? Може би, ми пішли в злодії? А піп каже:</p>
	<p>— Як я піду в злодії, то мене скинуть з отця.</p>
	<p>— Нічого не буде, не бійтеся.</p>
	<p>Та й під’юдив циган попа. Та й пішли вони в злодії, втягнули свиню та й зарізали. Розібрали та й усім ся поділили. Лиш заднєнкою одною не могли ся поділити. А циган каже:</p>
	<p>— Беріть ви зубами за один конець, а я за другий та й будемо тягнути. Ви до себе, а я до себе. Де врветься, там і поділено.</p>
	<p>У цигана були тупі зуби, а в попа острі. Та й урвалася кишка попри самі попові зуби, і циганови вся кишка лишилася.</p>
	<p>Поділилися вони та й їдять свинину. Циган швидко з’їв, бо в него цілий гурт. З’їв циган своє сало та й іде до попа.</p>
	<p>— Дайте ще того сала.</p>
	<p>Та й поміг і попови з’їсти те сало.</p>
	<p>Іде циган дорогою та й стрічається з тим чоловіком, що вони в него украли свиню. А той чоловік такий смутний. Циган питає:</p>
	<p>— Що ви такі смутні?</p>
	<p>— Дай мені спокій, ти й так мені нічого не поможеш.</p>
	<p>— Поможу.</p>
	<p>А той чоловік бере та й розказує:</p>
	<p>— В мене свиню вкрали. Та й не знаю, хто. А циган каже:</p>
	<p>— Я вам скажу, хто. Але треба мені заплатити.</p>
	<p>— Заплатю, — каже, — лиш скажіть.</p>
	<p>Заплатив йому чоловік, та й циган розказав, що він украв та й отець.</p>
	<p>— А це можна давати в суд? — питає чоловік.</p>
	<p>— Можна.</p>
	<p>Той узяв та й подав у суд. Вийшла терміна попови та й циганови. Дістав циган терміну та й пішов до попа знати, що піп скаже. А піп каже:</p>
	<p>— Видиш, що ти мені зробив. Тепер маю за свиню в суд іти. А циган каже:</p>
	<p>— Ви мені заплатіть, і все буде добре. А піп каже:</p>
	<p>— Мене тепер скинуть.</p>
	<p>— Нічого не буде. Ви були отцем та й мете отцем. Та й заплатив йому ще й піп. Щоб добре було.</p>
	<p>Пішли на суд. Судця закликає перший раз того ґазду, що в него свиню вкрали. Питає суддя:</p>
	<p>— Хто у вас украв свиню? Той каже:</p>
	<p>— Я не знаю, бо я не імив, але циган каже, що вони з попом украли. Бере суддя та й закликає попа.</p>
	<p>— Ви йшли в злодії?</p>
	<p>— Та як я мав іти в злодії, як я отець?</p>
	<p>— Та кажуть, що ви оба з циганом ішли-сте в злодії.</p>
	<p>— Я не йшов. Закликає судця цигана.</p>
	<p>— Ішли-сте з попом у злодії? Каже циган:</p>
	<p>— Йшли-смо.</p>
	<p>А піп уже ні живий, ні мертвий.</p>
	<p>— Та й що було? — питає судця. — Як ви крали?</p>
	<p>— А, — каже, — так. Я пішов до отця та й зачав казати йому: «Аби-сте пішли зо мною у злодії». А отець сказав, що не годен іти, бо з отця його скинуть.</p>
	<p>— Та й як було? — питає судця.</p>
	<p>— Я таки під’юдив отця. Пішли-смо в злодії, витягнули свиню з стайни та й зарізали. Всим ми ся поділили, а одною кишкою, заднєнкою, не годні були поділитися. А я кажу: «Знаєте що, отче, ви беріть один конець у зуби, а я другий. Та й тягніть до себе, а я до себе. Та й що котрому ся лишить, то й буде». Так ми й зробили. У отця острі зуби, а в мене тупі. Я як сіпнув, кишка ввірвалася у отця попри самі зуби. Та як упав я та гримнувся в стіну! І я пробудився, а то вже біла днина.</p>
	<p>А суддя питає:</p>
	<p>— Та тобі то ся снило, цигане?</p>
	<p>— А ви думали що? Що я пішов у злодії з отцем?</p>
	<p>Та й так, що нічого з того не було. Нікого не засудили.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Текуча, Косівського району, Івано-Франківської області 28 лютого 1983 року Матійчук Олена Дмитрівна (1911 року народження)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Гуцульщини/">Фольклор Гуцульщини</a></li>
	</ul>
</footer>
<!--#include virtual="/-/inc/general__page_end.inc" -->
