<!--#include virtual="/-/inc/general__page_start.inc" -->
<title>Чарівний пояс ☼ Українська народна казка ☼ Народна творчість</title>
<meta name="Description" content="Українська народна казка Полтавщини «Чарівний пояс» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Чарівний пояс.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Чарівний пояс <br><span class="article__headerDescription">Українська народна казка Полтавщини</span></h1>
	<p>Жили собі чоловік і жінка, і був у них син. От жінка померла, залишились батько з сином удвох. От батько і пропонує синові:</p>
	<p>— Підемо на села когось собі шукати.</p>
	<p>Та й пішли. От батько собі знайшов жінку, а син — ні. Вернувся батько з жінкою додому. А син зажурився, ліг у садку і лежить. Заснув. І сниться йому сон, ніби хтось говорить:</p>
	<p>— Піди в сад, там на яблуні висить пояс.</p>
	<p>Просинається, нема нікого. Знову ліг, знов той сон сниться. «Ану ж, — думає, — піду подивлюся!» Аж дійсно, на яблуні висить пояс. Давай хлопець його приміряти, підперезався і почув силу страшенну. Подумав парубок: «Піду тепер з силою світ за очі».</p>
	<p>Взяв рушницю і пішов за село. Аж чує крик жінки. Став, оглянувся, бачить — біжить жінка.</p>
	<p>— Я не хочу, — каже, — з батьком твоїм жити, а хочу тобою.</p>
	<p>Пішли вони. Темніє, треба десь ночівлю шукати. Зайшли вони в якийсь ліс, аж бачать, перед ними камінь великий лежить. Узяв хлопець той камінь, одшвирнув його, аж під ним підземелля. Спустилися вони туди, а там і їсти, і пити, чого тільки душа бажає. Залишились вони там жить.</p>
	<p>Чоловік вранці іде на полювання, а ввечері приходить. А жінка вдома сидить. Аж одного разу з’явився там бандит. А в тому підземеллі жило 12 бандитів. І той камінь вони могли лише всі разом відкотити. Питає бандит у жінки:</p>
	<p>— Ти як сюди попала?</p>
	<p>А вона:</p>
	<p>— У мене є чоловік, пішов на полювання десь.</p>
	<p>«Що ж це за сила така у нього, — думає бандит, — що сам камінь підняв?»</p>
	<p>Та й каже до жінки:</p>
	<p>— Ти прикинься, що захворіла. Тут недалеко є сад, хай тобі чоловік принесе всього по парі: яблук, груш, слив.</p>
	<p>А сам заховався. Вертається чоловік додому. А жінка прикинулась хворою та й каже:</p>
	<p>— Мені сон приснився, що я вилікуюсь, як з’їм з того саду по парі фруктів.</p>
	<p>Пішов чоловік у сад, а там собак багато, стережуть сад. Напали на нього. Він дістав рушницю і давай у них стріляти. Усіх перебив, лише одна собака почала лащитись до нього, він її й пожалів, Нарвав він усього, іде додому і собака за ним. Приніс, дає жінці. З’їла вона і «покращало» їй.</p>
	<p>Пішов чоловік знов на полювання. Бандит знов думає: «Що за сила така? Скільки собак там було, а він живий остався, ще й собаку з собою привів». Та й знов жінку намовляє:</p>
	<p>— Прикинься знов хворою і скажи йому, що є тут у лісі люди, хай дадуть вина.</p>
	<p>Вернувся чоловік додому, жінка знову йому про сон розказує. Пішов він з собакою в ліс тих людей шукати. Знайшов якесь подвір’я. А там бандити жили. Зайшов у хату й питає:</p>
	<p>— Чи не дістану я у вас вина, бо жінці сон приснився, що лише від нього вилікуєшся.</p>
	<p>От один бандит до найбільшого каже:</p>
	<p>— Піди, дай йому вина.</p>
	<p>Повів він того чоловіка, і хотів убити, а собака на нього напав й загриз. Тут повибігали з хати інші бандити, то чоловік з рушниці одного вб’є, а собака трьох загризе. Побили бандитів. Ходить чоловік подвір’ям, роздивляється, аж бачить: у клітці дівчина гарна сидить. Він її і питає:</p>
	<p>— Як ти сюди потрапила?</p>
	<p>А вона:</p>
	<p>— Я царева дочка, вийшла на прогулянку, а бандити мене вкрали і сказали, щоб комусь жінкою була. Я не захотіла і тепер тут сиджу.</p>
	<p>Випустив чоловік її і каже:</p>
	<p>— Іди додому.</p>
	<p>— Чим же я тобі віддячу? — каже дівчина.</p>
	<p>Зняла перстень, та й віддала йому. А сама пішла додому. Вернувся чоловік додому, приніс вино. Випила жінка, ніби полегшало їй. Стала допитуватись у чоловіка:</p>
	<p>— Що в тебе за сила така?</p>
	<p>Мовчав чоловік, мовчав, а тоді й признався:</p>
	<p>— У мене є пояс, як скину його, здоров’я нормальне, надіну — прибавляється.</p>
	<p>Та й пішов на полювання. Бандит знову до жінки:</p>
	<p>— Ти йому скажи, що ти хочеш його помити. Намили голову милом, мило в очі зайде, і я пояс заберу.</p>
	<p>Вертається чоловік. А жінка до нього:</p>
	<p>— Давай я тебе обмию.</p>
	<p>— Та я ж миюся. Коли качку вб’ю, то у воду лізу.</p>
	<p>— Я того не бачу, — причепилася.</p>
	<p>Згодився він, поліз митись. А жінка й зробила так, як бандит повчав. Зайшло йому мило в очі. Бандит виліз, надів пояс. І вже він герой, а той ніщо. Дає жінці вила і мотузку, каже:</p>
	<p>— Коли йому очі.</p>
	<p>А собаку вигнали з хати, як стали купатись. От жінка виколола чоловікові очі, руки назад зав’язала і вигнали його. Іде він, то в одне дерево удариться, то в друге, сказано, сліпий.</p>
	<p>Аж тут собака, догнала його, схопила за полу і до річки привела, в кущах залишила. А там рибалки рибу ловили. От собака вкраде в них рибину чи ще щось і несе йому в кущі. Вони й зацікавились: «Що то за собака і куди вона бігає?» Та й прослідкували за нею і побачили того чоловіка. Почали розпитувать його. Він і розказав як усе було. От вони й кажуть:</p>
	<p>— Як оддаси нам цього собаку, вилікуєм тебе.</p>
	<p>Як не жалко йому було, а погодився. Розвиднився йому світ. Задумався він: «Куди тепер іти? Здоров’я не те. Та й рушниці нема». Аж згадав за перстень. «Ану піду до тієї дівчини».</p>
	<p>А батько тієї дівчини розіслав усюди, як вона пропала, що хто її знайде, за того й заміж віддасть. От один найшовся такий, що бачив як дівчина додому верталась, і наказав їй, щоб казала, що це він її знайшов, бо вб’є. Та й погодилась. Прийшов той чоловік у місто, чує музика грає. А люди кажуть:</p>
	<p>— У нашого царя не стало дочки, а це один найшов, тепер весілля гуляють.</p>
	<p>Пішов він туди, а там старці сидять. А в них звичай такий, що як молода іде, то милостиню їм дає. Сів той чоловік серед старців.</p>
	<p>Дійшла і до нього черга. Молода гроші дає, а він відмовляється. Побігла вона до батька, плаче, бо старець не захотів гроші брать. Привели його до царя, а він і показує перстень. Царівна й призналась, що це він її врятував. От брехуна зразу в шию і в тюрму, а цього на царівні оженили.</p>
	<p>От розжився він трохи і каже до царя:</p>
	<p>— Дайте сильне військо, мені дуже треба.</p>
	<p>Цар і дав. Поїхали вони до того каменя. Зупинив чоловік військо і каже:</p>
	<p>— Як через п’ять хвилин не вернуся, бийте все, що бачите.</p>
	<p>Спустився у підземелля. Аж там бандит з жінкою сплять, і пояс його висить. Він його надів, вийшов, військо заспокоїв. Взяв кухоль води та кусень хліба, одніс у підземелля і каменем його привалив. А сам вернувся до царівни і жили вони довго і щасливо.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>179 (7088). Чарівний пояс. СУс порівн. з 315. Записала Мотчіль Тамара 2009 року. Середа Микола Васильович (1939). Полтавська область, Чорнухинський район, Сухоносівка</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Полтавщини/">Фольклор Полтавщини</a></li>
	</ul>
</footer>
<!--#include virtual="/-/inc/general__page_end.inc" -->
