<!--#include virtual="/-/inc/general__page_start.inc" -->
<title>Трапила коса на камінь ☼ Українська народна казка ☼ Народна творчість</title>
<meta name="Description" content="Українська народна казка Подніпров’я (Наддніпрянщини) «Трапила коса на камінь» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Трапила коса на камінь.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Трапила коса на камінь <br><span class="article__headerDescription">Українська народна казка Подніпров’я (Наддніпрянщини)</span></h1>
	<p>Був собі цар і мав одну доньку. Донька та була дуже красна і дуже розумна. Коли доросла, почало багато щонайкращих царевичів сватати її, але вона не хотіла за жодного вийти, бо всі їй видавались дуже дурними. Що батько наговоривсь їй — нічого не допомагало.</p>
	<p>— Не піду та й не піду за такого дурня! — от і вся її мова.</p>
	<p>— Але де ж ти візьмеш розумних, коли всі однакові? — говорив батько.</p>
	<p>— То буду чекати, доки не трапиться такий, якого я хочу.</p>
	<p>Чекає вона, чекає — царевичі приходять і відходять, але ні один їй не до вподоби. А один, син сусіднього царя, дуже сподобав собі ту царівну, але боявся приступити, щоб і його не відправила.</p>
	<p>Далі, як батько почав дуже наполягати, щоб таки виходила заміж, вона зробила ось яку штуку. Зловила, блоху і посадила її в глечик з маслом. Там блоха вигодувалась і виросла така велика, як добрий кіт. Тоді вона казала її убити, зняти з неї шкуру, виправити і зробити з цієї шкурки рукавички, розуміється, все в найбільшій таємниці. Потім каже татові:</p>
	<p>— Ну, тепер я сповню вашу волю і вийду заміж, але лише за того, хто вгадає, з чого оці мої рукавички зроблені.</p>
	<p>— Добре, — каже батько і казав оповістити по всіх краях, що хто вгадає, з чого у царівни зроблені рукавички, той буде її мати за жінку.</p>
	<p>Знов пустились королевичі і царевичі, як до меду, але де там. Ні один не вгадає, а вона з усіх насміхається, гонить їх від себе.</p>
	<p>А той сусідній царевич почув ту чутку і подумав собі: «Щось-то мусить бути неспроста, коли так тяжко вгадати, з чого ті рукавички». Рад би і він піти та попробувати щастя, але боїться. «Ану ж не вгадаю — нажене тоді, і вся надія пропаде.</p>
	<p>— Стій, — погадав собі, — треба взятися на хитрощі!</p>
	<p>Перебрався він за жебруючого діда і йде до міста, де та царівна. Зайшов там на ніч до якогось старого кушніра на краю міста. Ну, звичайно, зайшли в бесіду. Слово по слову, кушнір почав оповідати про царівну, яка-то вона гарна і мудра: штуку вигадала таку, що і світ не чував, і тепер насміхається над бідними паничами.</p>
	<p>— Та яку штуку вигадала? — спитав той, ніби ні про що не знає.</p>
	<p>— Так штуку,— відповів кушнір,— що казала вигодувати блоху, зняти з неї шкуру, а потім я ту шкуру вичинив і зробив їй з неї рукавички. От вона тими рукавичками всім паничам і забиває баки: котрий, каже, вгадає, з чого рукавички, за того піду. А котрий не вгадає, того наганяє з ганьбою.</p>
	<p>— Постій,— гадає собі царевич,— тепер я тебе матиму! Але відплачу я тобі за твої насміхання!</p>
	<p>На другий день іде він перебраний за жебрака до царських палаців і просить, щоб його завели до царівни, бо й він хотів би попробувати щастя. Слуги змірили його очима, що він такий шолудивий та обірваний, але вигнати його не могли, бо мали від царя гострий наказ допускати кожного. Входить він, а царівна навіть не дивиться на нього, наставляє йому руку, питає коротко:</p>
	<p>— Вгадуй з чого це?</p>
	<p>Він, розуміється, того не злякався, приступає, обмацує, обнюхує а далі й каже:</p>
	<p>— Бодай ви, панунцю, здорові були, та це з блохи!</p>
	<p>Вона скочила, як ошпарена, зиркнула на нього, а то дід-жебрак, шолудивий, обідраний. Господи, аж уся потерпла. Але що було діяти? Батько й міністри бачили все те, і годі їй було взяти назад слово.</p>
	<p>— Ну, доню,— каже цар,— чого ти хотіла, те і маєш! Вибирала ти, вибирала, та й от що вибрала, бери ж тепер, що тобі бог судив!</p>
	<p>Ну, вона бачить, що не жарти, піддається. Хочуть того жебрака перебрати по-панськи, та ні, він ані руш.</p>
	<p>— Я жебрак з діда-прадіда, куди мені до панських уборів! Який тут стою, такий і до шлюбу піду.</p>
	<p>Що цар напросився, що царівна налютилась і наплакалась — ніщо не помогло, мусила-таки з жебраком шлюб брати. А скоро по шлюбі і каже жебрак до неї:</p>
	<p>— Ну, тепер ваше панування скінчилося, тепер ви переходите на мій хліб і мусите йти зо мною по жебраний хліб. Скидайте свої панські шмати й убирайтесь в таке, в якому я ходжу, бо в нашому стані панські убори не до лиця.</p>
	<p>Знов просьби, знов плачі — ні, непорядна година з жебраком, як уперся, так при своєму і став. Вже цар давав йому і гроші, і поле, і хати, так ні, не хоче та й не хоче.</p>
	<p>— Я дід-жебрак, і не треба мені від вас нічого. Тільки жінку я від вас беру, бо вона мусить іти зо мною, а свої добра сховайте собі! Моє добро — торба та палиця, більше ніякого добра мені не потрібно!</p>
	<p>Тоді цар розгнівався страшно на зятя і на доньку та й каже:</p>
	<p>— Га, коли так, то ідіть же собі куди хочете, і не показуйтесь мені на очі, і не признавайтеся до мене! Не хочу ні чути, ні знати про вас!</p>
	<p>А жебракові це й байдуже. Він почепив собі і жінці по дві торби на плечі, палиці в руки, та й пішов з нею в світи по жебраний хліб.</p>
	<p>Ішли вони, ішли, аж зайшли до того міста, де був батько того царевича, а її чоловіка. Царевич вибрав собі якусь нужденну хатку на краю міста, ліплену з глини, з одним віконцем, та й каже до жінки:</p>
	<p>— Оце хата мого діда й прадіда — тут будемо жити. Я буду ходити по селах і містах за хлібом, а ти будь дома, вари, пери, пряди сусідам за гроші, бо гріх і тобі задарма хліб їсти.</p>
	<p>Живуть вона так день за днем. А він рано встає, торби за плечі — та й хильцем-хильцем до царського двора, до свого батька. Розповів батькові все, яка йому вдалася штука і яка добра жінка з тієї царівни вийшла, як його слухає й любить, старий цар так утішився, що й не сказати.</p>
	<p>Ну, загадали вони аж тепер справляти велике царське весілля. Листи розписують до всіх царів і королів, щоб з’їздилися на гостину, а в дворі ріжуть, печуть, смажать таке, що запах аж по цілому місту йде.</p>
	<p>Отже ж, одного вечора приходить той царевич до своєї халупи, до жінки, приносить дещо хліба, але мало. Вона дає йому якусь бевку, він того не хоче їсти.</p>
	<p>— Чому ти чогось ліпшого не вариш? -— до неї.</p>
	<p>— Та звідки я візьму ліпшого? — каже вона.— Ти приносиш мало, а я запрясти не можу, трудно тепер на заробіток, та й не звикла я до цього.</p>
	<p>— Ну, постій, нараджу я тобі заробіток,— каже він,— є тут у мене ще трохи грошей, то я накуплю тобі горілки і пляшок, сиди в хаті та шинкуй!</p>
	<p>— Добре.</p>
	<p>Пішов він рано знов ніби на жебри, а вона сидить у хаті і шинкує. Аж він живенько побіг до своїх вояків і каже кільком:</p>
	<p>— Ідіть на край міста, там шинкарка горілку продає — наробіть їй збитків!</p>
	<p>Тим лише подавай таке! Пішли до шинку, напили, накричали, пляшки і чарки побили, не заплатили нічого та й пішли. Приходить чоловік увечері, а вона сидить та й плаче.</p>
	<p>— Що тобі? — питає він.</p>
	<p>— Та от,— каже вона,— якісь тут прийшли, горілку випили, пляшки і чарки побили, і не заплатили нічого.</p>
	<p>— Ну, кепська з тебе шинкарка,— сказав він,— але не журись. На завтра треба буде інакше зробити. Я тобі за решту грошей куплю горшків, сядеш собі на місці та й будеш продавати.</p>
	<p>— Добре.</p>
	<p>А раненько він знов побіг, казав кільком воякам сісти на коней і зробити тій гончарці збитки. Ті на коні, їдуть ніби повз неї. Аж тут нараз один за другим як торкне коня, ніби кінь сполошився, та між горшки — всі дочиста потовкли.</p>
	<p>Увечері приходить той додому, а жінка плаче.</p>
	<p>— Що тобі?</p>
	<p>— Та от,— повідає вона,— нещастя моє з тими жовнірами. Над’їхали якісь на конях, коні їм сполошились — всі горшки перетовкли.</p>
	<p>— Ну, ну,— каже він,— не плач, якось-то буде. А от я тобі нараджу інший заробіток. От би ти навідалась до царського двора! Чув я, що там велику гостину ладять, то помогла б дещо на кухні: води принести, замести, дров підкласти. То все-таки і сама попоїла б чого доброго, і мені принесла б. Ану, піди завтра!</p>
	<p>Що тій бідній робити? На другий день попрятала в хаті та й пішла. Прийняли її там: порається вона, носить воду, дрова, кухню замітає, печені на рожнах обертає. Правда, кухар їй їсти не жалів. А ввечері, коли вона вже збиралася йти додому і просила, щоб дав їй дещо і для чоловіка, він казав понасипати їй у дванадцять маленьких горщиків потроху всякої страви.</p>
	<p>— Як же тут не забрати? — міркує вона.</p>
	<p>А далі кухар порадив їй, щоб понасилила всі ті горщики на крайку і оперезалась ними,— це буде найліпше. Зробила вона так і вже збирається йти, аж тут царевич крикнув на неї, щоб несла до покою гостям води. Вхопила вона срібну коновку і несе. А там уже музика грає, танець зачинається. Царевич став перед нею та й дивиться, а вона не пізнає його. Їй навіть не при гадці, що то міг бути її чоловік.</p>
	<p>— А чия ти, молодице?</p>
	<p>— А тут одного жебрака, що живе на краю міста.</p>
	<p>— Але ти, як бачу, ладна собі, зовсім тобі не личить бути жебраковою жоною. Я б не знати, на що заложився, що ти й танцювати умієш!</p>
	<p>— Та де мені до танцю,— відмовляється вона, а тут сама аж тремтить від сорому і страху.</p>
	<p>— Ану, попробуймо! Гей, музики!— крикнув царевич, вхопив її, музика заревіла, а він гей з нею в обертаси.</p>
	<p>Вона, бідна, опирається, він нею кидає сюди й туди, вся страва в горщиках, що в неї поприсилювані до крайки, разливається і обляпала її від ніг до голови. Гості регочуть, а їй все лице горить з сорому, а далі як заплаче та тому до ніг, щоб її пустив. Тоді він пом’як, підняв її та й питається:</p>
	<p>— А що, ти мене не пізнаєш?</p>
	<p>Вона видивилася на нього та й нічого не каже.</p>
	<p>— А то відколи у нас так повелося, щоб жінка чоловіка не пізнавала? Адже я твій чоловік, а ти моя жінка!</p>
	<p>Тут він розповів їй усе, як, що, до чого, казав їй зараз переодягнутись по-царськи. Аж тут її батько над’їхав, ну, той певно здивувався, коли побачив свою доньку, що він віддав її за жебрака, царівною. Там-то вже був бал, можете собі погадати! Вилами молоко їли, по борщі човнами плавали! І я там був, мед-вино пив, по бороді текло, а в роті сухо було.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>68 (5526). Трапила коса на камінь. СУС (621). Записано 2008 року. Сокуренко Ніна Марківна (1935).</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>


<article class="articleMain">
	<h1 class="articleMain__header">Трапила коса на камінь <br><span class="article__headerDescription">Українська народна казка Подніпров’я (Наддніпрянщини)</span></h1>
	<p>Був собі цар і мав одну доньку. Донька та була дуже красна і дуже розумна. Як батько почав дуже наполягати, щоб таки виходила заміж, вона зробила ось яку штуку. Зловила блоху і посадила її в глечик з маслом. Та блоха вигодувалась і виросла така велика, як добрий кіт.</p>
	<p>Дівчина сказала:</p>
	<p>— Тепер я сповню вашу волю і вийду заміж, але лише за того, хто вгадає, з чого оці рукавички зроблені.</p>
	<p>А сусідній царевич почув ту чутку і погадав собі: «Щось-то мусить бути не спроста, коли так тяжко вгадати, з чого ті рукавички». Переодягнувся він у бідного діда і йде до того міста, де та царівна живе. Зайшов там на ніч до старого кушніра, що живе на краю міста. Слово по слову, і господар почав оповідати про царівну, яка то вона гарна і мудра: штуку вигадала таку, що і світ не чував, і тепер насміхається над бідними женихами.</p>
	<p>— Та яку штуку вигадала? — спитав той, ніби ні про що не знає,</p>
	<p>— Таку штуку, — відповів кушнір, — що наказала вигодувати блоху, зняти з неї шкуру, а потім я ту шкуру вичинив і зробив їй з неї рукавички.</p>
	<p>На другий день, коли сонце зійшло, старенький дідок подякував за притулок та й попрямував до царських палаців. Прийшов туди і просить, щоб його завели до царівни, бо й він хотів попробувати щастя. Входить у покої, а царівна навіть дивитися на нього не хоче, підставляє йому руку і питає:</p>
	<p>— Вгадай, з чого ці рукавички?</p>
	<p>Він, розуміється, того не злякався, приступає, обмацує, обнюхує, а далі й каже:</p>
	<p>— Бодай ви, панно, здорові були, та це ж з блохи.</p>
	<p>Вона скочила, зиркнула на нього, а то дід-бідняк, шолудивий, обідраний.</p>
	<p>— Ну, доню, — каже цар, — чого ти хотіла, те й маєш!</p>
	<p>Тут дід і розповів їй усе, як, що, до чого. Там-то вже бал був, можете собі уявити! Вилами молоко пили, по борщі човнами плавали! І я там був, мед, пиво пив; по бороді текло, а в роті сухо було.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>225 (6199). Трапила коса на камінь. СУС (621). Записано 2009 року. Бублик Галина Федорівна (1933). Черкаська область, Драбівський район, Бирлівка</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Наддніпрянщини/">Фольклор Подніпров’я (Наддніпрянщини)</a></li>
	</ul>
</footer>
<!--#include virtual="/-/inc/general__page_end.inc" -->
