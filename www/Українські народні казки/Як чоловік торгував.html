<!--#include virtual="/-/inc/general__page_start.inc" -->
<title>Як чоловік торгував ☼ Українська народна казка ☼ Народна творчість</title>
<meta name="Description" content="Українська народна казка Покуття «Як чоловік торгував» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Як чоловік торгував.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Як чоловік торгував <br><span class="article__headerDescription">Українська народна казка Покуття</span></h1>
	<p>Колись давно жив оден хлопець. Лишився він сирота від тата й від мами, і що він де не робив, де він не побував, ніде не мав щастя. Але ще йому батьківський дім лишився. Хоть старий був дім, але хлопець мав де жити. І зажурився він: «Що мені з того, що я буду жити, як я ні в чім не маю щастя?» І він рішив піти трохи по світі. Ходив, куди ходив, скрізь дивився, як люди жиють. І що б він де не робив, ні в чім він не мав щастя.</p>
	<p>І пішов він у саму столицю, там, де цар жив. І думає: «Ану ще подивлюся, як тут люди жиють». І вийшов на ту площу, де з солдатами заняття проводять. Дивиться, а на тій площі стоїть камінь величезний. Подивився він на той камінь. Видно було, що він тут з правічних років стоїть. Нікому він не заважає, але нікому його й не потрібно. Він думає: «Площа, де з солдатами заняття проводять, належить цареви, то й цей камінь цареви належить. Спробую наймитися служити три роки тільки за цей камінь. Хочу видіти, що з цего буде».</p>
	<p>Пішов він до царя і сказав, що хоче служити три роки за такий і такий камінь. І цар з задоволенням прийняв його на службу. І служить він, і що рік пройде служби, іде подивитися на свій камінь. Приходить першого року — камінь на одну третину пішов у землю. Думає: «Є вже зміна». Прослужив він два роки, прийшов подивився — камінь уже лишився лиш на третину зверху. Скінчився третій рік служби, і камінь зовсім зарився в землю, його вже мало що й видко.</p>
	<p>І зажурився він. І думає: «Таки вже я ні на чім не маю щастя. Що я маю далі робити?» І заплакав. А в той час ішла царська дочка і побачила, що плаче якийсь солдат, та й зацікавилася цим. Чого він плаче? Це ж не дитина. Підходить вона та й питає:</p>
	<p>— Чого ти плачеш?</p>
	<p>А він їй те все розказує, що він такий бідний і не має ні на чім щастя. А вона каже:</p>
	<p>— Ну та й що? Це ж не все. Як ти женишся, може, жінка буде мати щастя? А може, діти ваші будуть мати щастя? Не може так бути, щоб зовсім людина була пропаща.</p>
	<p>А він говорить:</p>
	<p>— Та хіба за мене хтось вийде заміж, як я такий нещасний?</p>
	<p>— А чого ні? — каже вона. — Я за тебе вийду заміж.</p>
	<p>Він подивився та й думає: «Невже це дійсно так?» Та й питає:</p>
	<p>— А що твій тато скаже?</p>
	<p>— А що скаже, то й скаже, хоч би він і зрікся мене, а як я сказала, що вийду за тебе заміж, то я вийду.</p>
	<p>Пішла вона до царя і сказала:</p>
	<p>— Я хочу виходити за такого й такого служивого заміж. А цар їй на то сказав:</p>
	<p>— Що твоє, забирай, і йди за солдата, і я не хочу вас на вічі бачити. І вони зібралися й пішли. І поженилися, і приходять до него додому</p>
	<p>і стали там жити. А вона хоть царська дочка була, але завжди любила дивитися, як килими ткали, ще якісь вироби робили, і вона сама навчилася того, а тепер рішила собі дома таке робити. Відти нитка, відти дві, і зробила вона за якийсь час килим. Може, рік, може, два вона його робила. А коли він був готовий, сказала:</p>
	<p>— Чоловіче, їдь з ним на базар і продай.</p>
	<p>— А що він буде коштувати? — питає він. А вона говорить:</p>
	<p>— Та не менше, як сто рублів.</p>
	<p>Взяв він той килим у якусь пішву і поїхав з ним на базар, а на базарі в той день якось дуже погано йшло. Той корову не продав, той не продав волів, а той не продав козу — мало було охочих купити, а тих, що хотіли продати, було багато. І він теж вертається зі своїм килимом, не продав. А з ним разом якийсь чоловік гонить пару волів, також не продав їх. Ідуть вони разом, але оден про другого нічого не знає. А якийсь там чоловік гонить корову по дорозі. А цей з килимом питає його:</p>
	<p>— Що ви, продавали цю корову?</p>
	<p>— Продавав.</p>
	<p>— Та й що, не продали?</p>
	<p>— Та нема купців, — каже, — другий раз пожену. А цей каже:</p>
	<p>— То давайте поміняєм її на килим.</p>
	<p>Той подивився, та й помінялися вони, виміняв той килим на корову. І гонить він корову, а той пару волів і, і скомпанувалися вони, і разом ідуть. Питає той чоловік:</p>
	<p>— А ви з якого села?</p>
	<p>— Та я, — каже, — відти й відти, з такого села.</p>
	<p>— То якраз мені по дорозі через ваше село, — каже той чоловік. Дивляться вони, а якийсь гонить козу, а цей каже:</p>
	<p>— Ви що, продавали козу?</p>
	<p>— Продавав, але нема купців.</p>
	<p>— То міняймо її на мою корову. Той зрадів і каже:</p>
	<p>— Давай.</p>
	<p>І дав йому козу, а взяв корову. Та й цей уже гонить козу. Пішли вони далі, пройшли яких там двіста-триста метрів, дивляться, якийсь чоловік несе скрипку. Цей питає:</p>
	<p>— Ви що, продавали скрипку?</p>
	<p>— Продавав.</p>
	<p>— І не було купців?</p>
	<p>— Не було.</p>
	<p>— То заміняймо її на козу, — каже цей.</p>
	<p>Та й помінялися вони. Цей узяв скрипку, а той з козою пішов собі додому.</p>
	<p>Ідуть далі. А там якийсь чоловік іде та й на руці собі махає мошинкою, такою шкіряною торбинкою, в які колись ножички клали та й затягували на шнурочок. А цей питає:</p>
	<p>— Ви продаєте цю мошинку чи купили?</p>
	<p>— Ні, — каже той, — я хотів продати, та й нікому це не треба.</p>
	<p>— То поміняймо її на скрипку.</p>
	<p>Той радо погодився, та й помінялися.</p>
	<p>І так вони пройшли аж до річки. Треба було йти на порон та й заплатити п’ятнадцять-двадцять копійок, щоб переправитися на той бік. Той чоловік загнав на порон свої воли, а порон був великий, він брав штири-п’ять штук худоби і п’ятнадцять-двадцять людей. А цей не має ні коп’я. Та й каже:</p>
	<p>— Нате вам цю мошинку та й перевезіть мене.</p>
	<p>І той забрав мошинку. Переїхали на той бік, і вже він лишився без нічого. А той, що гонив воли, каже:</p>
	<p>— Слухай, чоловіче, а ти жонатий?</p>
	<p>— Жонатий, є в мене жінка.</p>
	<p>— А що жінка тобі скаже, що ти так сильно поторгував? Що ти за такий короткий час перейшов з килима на ніщо?</p>
	<p>— Та що скаже? Вона мене ще й пообіймає та й поцілує. А цей з волами каже:</p>
	<p>— Якщо це правда, якщо твоя жінка так зробить, я тобі даю цю пару волів.</p>
	<p>— То ходіть до мене і будемо зараз видіти.</p>
	<p>І приходять вони в його село, зупинилися проти його хати. Той прив’язує воли до якогось кілка і каже:</p>
	<p>— Я йду з вами до хати, щоб ви не переморгнулися з жінкою. Увійшли до хати.</p>
	<p>— Прошу сідайте, — каже жінка чужому чоловікови. — Ну що, чоловіче? Продав килим?</p>
	<p>Він каже:</p>
	<p>— Не продав, а проміняв на корову.</p>
	<p>— Ну то й добре, молоко буде.</p>
	<p>— Але, жінко, я корову проміняв на козу. А жінка каже:</p>
	<p>— То й це добре, чоловіче. Коза й молоко дає, і менше їсть.</p>
	<p>— Та я, — каже, — козу проміняв на скрипку.</p>
	<p>— А ти думаєш, це погано? — каже жінка. — Часом сумно, то взяв скрипку та й пограв, та й стане веселіше.</p>
	<p>— Та що з цего, — каже, — як я проміняв скрипку на мошинку. Каже жінка:</p>
	<p>— І це непогано, чоловіче. Є якась копійка, то поклав у мошинку, і не буде розсипатися тобі по землі та по підлозі.</p>
	<p>— Ой, — каже, — жінко, жінко! Мені треба було пливти водою, і я міг утопитися. Я, — каже, — дав мошинку, би мене перевезли через воду.</p>
	<p>— Чоловіче, — каже, — мошинки тобі шкода? Добре, що ти живий лишився.</p>
	<p>Та й пообнімала його, та й поцілувала. -...А мошинка — це пуста річ. А той чужий чоловік каже:</p>
	<p>— Най вас обох холера возьме. Бувайте здорові.</p>
	<p>І пішов, а воли лишив, бо програв. Посиділи вони ще з півгодини в хаті, виходять — воли є, а чоловіка нема. Він тоді розказав жінці:</p>
	<p>— Видиш, я так поторгував, що йшов додому з порожніми руками, а той чоловік сказав мені, що як ти зробиш так, як ти зробила, поцілуєш мене й пообнімаєш, то він дасть мені пару волів.</p>
	<p>А жінка каже так:</p>
	<p>— Видиш, ти готове відніс і ні з чим прийшов, а я дома сиділа, і мені в штири рази прийшло, бо за одного бика треба було дати два килими.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Снятин, Снятинського району, Івано-Франківської області 2 листопада 1986 року Козьмик Василь Тодорович (1930)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Покуття/">Фольклор Покуття</a></li>
	</ul>
</footer>
<!--#include virtual="/-/inc/general__page_end.inc" -->
