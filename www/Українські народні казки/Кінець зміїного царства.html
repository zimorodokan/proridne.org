<!--#include virtual="/-/inc/general__page_start.inc" -->
<title>Кінець зміїного царства ☼ Українська народна казка ☼ Народна творчість</title>
<meta name="Description" content="Українська народна казка Подніпров’я (Наддніпрянщини) «Кінець зміїного царства» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Кінець зміїного царства.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Кінець зміїного царства <br><span class="article__headerDescription">Українська народна казка Подніпров’я (Наддніпрянщини)</span></h1>
	<p>Жили собі дід з бабою. Родила баба звечора сина. Понесли до церкви, охрестили його і назвали Вечіркою. Опівночі родила другого. Понесли до церкви, охрестили і назвали Полуночко. Вдосвіта родила третього. Охрестили і назвали Свічоркою. Ростуть сини не днями, а годинами.</p>
	<p>Коли підросли, ходили гратися до млина. Познімають каміння з млина і граються. Мірошник почав замічати, що каміння не так лежить як було звечора. Підслідкував і побачив, що це роблять брати-богатирі. Тоді говорить самий менший брат Свічорка:</p>
	<p>— Нас помітили, що ми — богатирі. Ходімо світ заочі шукати щастя.</p>
	<p>Ідуть вони і зустрічають одного чоловіка і запитали, хто він такий. Він відповів, що зветься Вернидуб.</p>
	<p>— Отож, — мовить Свічорка, — нам такого і треба. Ходімо з нами.</p>
	<p>Узнали вони, що у царя украдено три дочки і пішли їх шукати. Ідуть вони</p>
	<p>та й ідуть, і доходять до лісу, а там стоїть велетенський дуб. Свічорка говорить до Вернидуба, щоб той звалив дуба. Той узявся за нього, а дуб і не похитнувся.</p>
	<p>— Ану, ти, Вічорко, візьмися.</p>
	<p>Той узявся і похитнув його.</p>
	<p>— Берися ти, Полуночко, звалити дуба.</p>
	<p>Похитнув і посипалося листя.</p>
	<p>— Ех, богатирі з вас, — мовить Свічорка.</p>
	<p>І одною рукою звалив дуба. Дивиться, а під дубом велика діра і прив’язаний канат. Тоді і говорить Свічорка:</p>
	<p>— Лізь, Вернидубе, униз.</p>
	<p>— Я боюся, — відповідає той.</p>
	<p>— Ану ти лізь, Свічорку.</p>
	<p>— І я боюся.</p>
	<p>— Лізь ти, Полуночку.</p>
	<p>— Я теж боюся.</p>
	<p>— Ех, богатирі з вас ! Полізу я. А ви чекайте мене. Коли я смикну за канат, щоб тягли.</p>
	<p>Спустили його вниз і попав він у підземне зміїне царство. Іде і дивиться. Коли бачить, стоїть трьохповерховий будинок, а на балконі сидить дівка-чорнявка, шиє-вишиває, сама себе розважає та й співає:</p>
	<p>— Хто мене сюди заніс і хто мене винесе звідси?</p>
	<p>— Не плач дівко-чорнявко, я тебе визволю. — говорить Свічорка.</p>
	<p>— Ні, — говорить дівка, — не визволиш ти мене, бо мій чоловік трьохголовий змій.</p>
	<p>— Нічого — мовить, — попробую.</p>
	<p>Розпитав він її, кудою приїздить змій додому. Вона сказала, що через колонний міст. Пішов Свічорка під моста, пробив у ньому дірку і чекає. Коли летить змій на коні і тільки з’їхав на місток, а Свічорка смикнув коня за ногу і той спіткнувся. Змій і говорить:</p>
	<p>— Стій, солом’яно шкуро! Чого спотикаєшся, нема у світі такої сили, яка могла б мене перемогти. Є у деякому царстві, у деякому государстві Свічорка. Ну він ще малий, його сюди і ворон кості не занесе.</p>
	<p>Свічорка виходить з-під мосту і говорить:</p>
	<p>— А добрий молодець і сам сюди прийде.</p>
	<p>Змій питає:</p>
	<p>— А чого сюди приїхав — битися, чи миритися?</p>
	<p>— Добрий молодець не приїде, щоб миритися, а тільки битися.</p>
	<p>Почали вони битися.</p>
	<p>— Бий ти — говорить змій.</p>
	<p>— Ні, бий ти — говорить Свічорка, — ти старший.</p>
	<p>Змій ударив, а Свічорка і не зворухнувся. Ударив Свічорка і зразу відрубав йому голови. Повирізав язики і поніс до його дружини. І сказав, що то язики її чоловіка.</p>
	<p>Збирається йти далі, а царева дочка проситься, щоб забрав її з собою.</p>
	<p>— Поки залишайся тут. А я піду визволяти ще двох твоїх сестер, а потім заберу.</p>
	<p>Іде він і дивиться, стоїть шестиповерховий будинок. А на балконі сидить дівка-чорнявка. Шиє-вишиває, сама себе розважає.</p>
	<p>— Хто мене сюди заніс, і хто мене звідсіль винесе?</p>
	<p>— Не плач дівко-чорнявко. Я тебе визволю.</p>
	<p>— Не визволиш ти мене, бо мій чоловік — шестиголовий змій.</p>
	<p>— Нічого, попробую визволити.</p>
	<p>Розпитав її, кудою їздить її чоловік. Вона сказала, що через колонний міст. Пішов Свічорка до мосту і чекає, коли появиться змій. Тільки з’їхав Змій на міст, а Свічорка смик коня за хвіст, а той і спіткнувся.</p>
	<p>— Стій, чого спотикаєшся, нема у світі такої сили, яка могла б мене перемогти. Є у деякому царстві, у деякому государстві Свічорка. Ну він ще малий, його сюди і ворон кості не занесе.</p>
	<p>Свічорка виходить з-під мосту і говорить:</p>
	<p>— А добрий молодець і сам сюди прийде.</p>
	<p>Змій питає:</p>
	<p>— А чого сюди приїхав: битися, чи миритися?</p>
	<p>— Добрий молодець не приїде, щоб миритися, а тільки битися. Роби тік, де будемо битися, — говорить Свічорка.</p>
	<p>Змій дмухнув і зробився срібний тік.</p>
	<p>— Бий ти перший, — каже змій.</p>
	<p>— Ні, бий ти. Ти старший.</p>
	<p>Змій ударив і Свічорка похилився. Ударив Свічорка і зніс три голови. А пізніше і ще три. Повирізав язики і поніс до дружини змія. І знову збирається в дорогу.</p>
	<p>— Ти б відпочив, а тоді і мене забрав би з собою.</p>
	<p>— Ні, піду визволяти ще одну твою сестру.</p>
	<p>Йде і дивиться. Стоїть дванадцятиповерховий будинок. А на балконі сидить дівка-чорнявка. Плаче-ридає, сама себе розважає:</p>
	<p>— Хто мене сюди заніс, і хто мене звідсіль винесе?</p>
	<p>— Не плач дівко-чорнявко. Я тебе визволю.</p>
	<p>— Не визволиш ти мене, бо мій чоловік — дванадцятиголовий змій.</p>
	<p>— Нічого, попробую визволити.</p>
	<p>Розпитав її, кудою їздить змій. Вона сказала, що через колонний міст. Пішов Свічорка до мосту, пробив дірку, заклав два пальці і чекає. Чує, летить змій, аж земля двигтить. Тільки з’їхав він на міст, а Свічорка смик коня за ногу, а той і спіткнувся.</p>
	<p>— Стій —говорить змій коневі, — чого спотикаєшся? Нема у світі такої сили, яка могла б мене перемогти. Є у деякому царстві, у деякому государстві Свічорка. Ну він ще малий, його сюди і ворон кості не занесе.</p>
	<p>— А добрий молодець і сам сюди прийде, — сказав Свічорка.</p>
	<p>— Ти чого сюди прийшов: битися, чи миритися?</p>
	<p>— Добрий молодець не приїде, щоб миритися, а тільки битися. Тому роби тік, де будемо битися, — говорить Свічорка.</p>
	<p>Змій дмухнув і зробився золотий тік.</p>
	<p>— Бий ти перший, — каже змій.</p>
	<p>— Ні, бий ти. Ти старший.</p>
	<p>Змій ударив і Свічорка похитнувся. Ударив Свічорка і зніс три голови. Билися вони до того, що змій загнав Свічорку в землю до пояса, а сам залишився з трьома головами. Тоді змій і каже:</p>
	<p>— У твого батька воли були?</p>
	<p>— Були.</p>
	<p>— А він ними орав?</p>
	<p>— Орав.</p>
	<p>— А відпочивати давав?</p>
	<p>— Давав.</p>
	<p>— Тоді давай і ми відпочинемо.</p>
	<p>А в зміїної дружини було вино слабке і сильне. Якщо даси слабкого, то сили зменшаться у два рази. А якщо сильного, то в два рази побільшає. Змій сказав дружині, щоб вона принесла вино. Вона принесла і дала Свічорці сильного, а змієві слабого. Вирвався Свічорка із землі і відрубав три голови. Вирізав язики і віддав дружині.</p>
	<p>— А тепер збирайся в дорогу — говорить Свічорка і забирай, що у твого чоловіка було найдорожче.</p>
	<p>Вона сказала, що є хустинка. Скажеш: „Хустинко, відкрийся!» і тут тобі і напитки, і наїдки, і музика грає, і дівчата танцюють. Пішли вони і зайшли до середньої сестри.</p>
	<p>— Збирайся у дорогу і забирай, що у твого чоловіка найдорожче, — говорить Свічорка.</p>
	<p>— Є сокирка, — говорить царева дочка, — Скажеш: „Сокирко, відкрийся!»</p>
	<p>і тут тобі і напитки, і наїдки, і музика грає, і дівчата танцюють.</p>
	<p>Забрали вони і пішли до найменшої сестри.</p>
	<p>— Збирайся в дорогу — говорить Свічорка, — і бери, що в твого чоловіка найдорожче.</p>
	<p>Вона говорить, що в нього є паличка-самокрутка. Скажеш: „Паличко, відкрийся!» і тут тобі напитки і наїдки, і музика грає, і дівчата співають.</p>
	<p>Прийшли вони до великої дірки, щоб вибратися наверх, де їх</p>
	<p>чекали Вечірка, Вернидуб і Полуночка. Задумали вони сестер забрати собі в жінки, а Свічорку дотягнути до половини нори і кинути, щоб убився. Свічорка прив’язав до каната найменшу сестру і смикнув за нього. Ті, що були наверху, потягли нагору. Тільки витягай, а Вернидуб і каже:</p>
	<p>— Це буде моя дружина.</p>
	<p>Витягли вони і середню сестру, а Вечірка і говорить:</p>
	<p>— А це моя буде дружина.</p>
	<p>А Вернидуб і назад, щоб узяти цю сестру, бо вона краща, але буде так, як домовлялися — по старшинству.</p>
	<p>Дивиться Свічорка, що упав канат униз, а біля нього прив’язаний папірець, де було написано: „Не лізь, бо вони хочуть тебе убити» Прив’язав він саму старшу сестру, найкращу. Витягли і її нагору, а Полуночка говорить, що це буде його дружина.</p>
	<p>Знаючи свою біду, насамкінець Свічорка прив’язав до каната дванадцятипудовий камінь і смикнув. Його дотягли до половини дірки і пустили. Камінь впав і глибоко заліз в землю.</p>
	<p>Залишився Свічорка під землею із хустиною, сокиркою та паличкою-самокруткою. Є що їсти і пити, але вибратися наверх немає змоги. Прийшов одного разу до нори, а саме йшов проливний дощ, а на стіні було орлине гніздо, а в гнізді маленькі орлята. А вода набралася в гніздо і от-от потопить орлят. Свічорка взяв палицю, простромив гніздо і орлята залишилися живими. Коли летить орлиця і питає людським голосом:</p>
	<p>— Хто спас мої діточок?</p>
	<p>— Це я, — відповів Свічорка.</p>
	<p>— Чим я можу тобі віддячить? — говорить вона.</p>
	<p>— Я хочу, щоб ти винесла мене наверх.</p>
	<p>— Добре, винесу. Заготов сорок бочок м’яса і сорок бочок води. І якщо повертатиму голову вліво — будеш давати воду, а коли вправо — м’ясо.</p>
	<p>Погрузив він усе, сів сам, і орлиця несе його наверх. Повертає голову вліво — дає воду, повертає вправо — дає м’ясо. Коли повернула голову вправо, а м’яса не стало. Тоді він відрізав кусок литки і дав його орлиці. Винесла вона його наверх і говорить, що то воно було за м’ясо вкінці таке добре дав. Він сказав, що відрізав з ноги. Вони виригнула той кусок і він притулив до ноги. Подякував орлиці за допомогу і вирушив у дорогу.</p>
	<p>Іде і дивиться: в степу стоїть хатина. Прийшов до хати, а в тій хаті жив один старий дід. Так питає його Свічорка, чи дозволить йому трохи пожити у нього, і які новини чути. А дід і каже:</p>
	<p>— Якісь три богатирі відшукали трьох царевих дочок і одна з них виходить заміж. І сказала, що хто пошиє таке плаття, як було у неї від першого чоловіка, то за того і піде заміж. А ще сказала, що якщо живий Свічорка, то він один може це виконати.</p>
	<p>Сходяться кравці, беруть матерію на плаття. Послав і Свічорка діда, щоб узяв і собі матерію. З нього почали глузувати, що і старому захотілося женитися. Довго не давали матерію, а тоді таки дали. Приніс дід її додому, Свічорка взяв ножиці і порізав її на куски.</p>
	<p>— Що ж мені тепер буде? — бідкається дід.</p>
	<p>— Нічого не буде. Лягай спати. — сказав Свічорка.</p>
	<p>Свічорка встав о дванадцятій годині ночі, витяг паличку-самокрутку і сказав:</p>
	<p>— Ану, паличко, розкрийся! Щоб мені було пошите таке плаття, як носила царівна дочка у змія.</p>
	<p>Тут прибігли кравці і пошили таке плаття. Рано посилає Свічорка діда, щоб той відніс плаття до царевої дочки. Сходяться кравці, приносять плаття. Царівна приміряє, та всі не такі. Подав і дід. Вона приміряла, а воно якраз таке. Заплатили дідові багато грошей і пішов дід додому. А царева дочка сказала своїм дочкам, що живий той, хто їх визволив.</p>
	<p>— Так, я захворію, — каже менша сестра, — ти, середня, заказуй собі все, що треба.</p>
	<p>І вона заказала, що хто пошиє такі черевички, які були у неї в першого чоловіка, за того й вийде заміж.</p>
	<p>Сходяться шевці, беруть шкуру на черевички. Пішов, узяв і дід. Приносить додому, а Свічорка взяв і порубав на шматки. А дід як не плаче:</p>
	<p>— Що ж мені тепер буде? Вони за плаття і гроші заплатили, а тепер накажуть!</p>
	<p>— Не бійся, діду, лягай спать.</p>
	<p>Вийшов Свічорка о дванадцятій годині ночі, витяг тенорик і сказав:</p>
	<p>— Тенорику, розкрийся. І щоб були такі черевички, як у царевої дочки в першого чоловіка.</p>
	<p>Збіглися шевці і пошили. Вранці поніс дід черевички до царевої дочки. Приносять і другі шевці, та все не такі. Подав дід черевички, а вони такі, як треба. Дідові знову заплатили гроші, а середня дочка переконалася, що є живий їх визволитель. І сказала, що захворіє, а старша сестра нехай наказує, що їй треба.</p>
	<p>Питає Свічорка діда, що наказала старша царева дочка. А він і каже:</p>
	<p>— Хто побудує таку дорогу, як будуть їхать до вінця, щоб по одну сторону цвіли яблуні і груші, а як їхали від вінця — то щоб достигали.</p>
	<p>— А тепер, — мовить Свічорка, — піду я сам.</p>
	<p>Сходяться майстри з сокирами, але за таку роботу не беруться. Царева старша дочка сидить на підвіконні і чекає свого судженого. Підійшов до вікна Свічорка, вона побачила його, сплигнула з вікна і поцілувала його. І сказала, що ось він, їхній визволитель, а не ті, що хотіли його вбити.</p>
	<p>Тоді наказав цар відрубати голови Вернидубу, Вічорці і Полуночці.</p>
	<p>Свічорка женився на старшій царевій дочці, а ті дві сестри повиходили заміж за других чоловіків.</p>
	<p>Заходив і я до них у гості. Мед-пиво пив, по вусах текло, а в рот не попадало.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>97 (5572). Кінець зміїного царства. СУС (301). Записано 2008 року. Войничий Яків Григорович (1936). Черкаська область, Чигиринський район, Вершаці</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Наддніпрянщини/">Фольклор Подніпров’я (Наддніпрянщини)</a></li>
	</ul>
</footer>
<!--#include virtual="/-/inc/general__page_end.inc" -->
