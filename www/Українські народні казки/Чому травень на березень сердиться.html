<!--#include virtual="/-/inc/general__page_start.inc" -->
<title>Чому травень на березень сердиться ☼ Українська народна казка ☼ Народна творчість</title>
<meta name="Description" content="Українська народна казка Полтавщини «Чому травень на березень сердиться» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Чому травень на березень сердиться.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Чому травень на березень сердиться <br><span class="article__headerDescription">Українська народна казка Полтавщини</span></h1>
	<p>Було це давно. Позвав березень квітня до себе в гості. Квітень поїхав возом, а березень зіпсував погоду: сніг, мороз, завірюху наслав, та так, що прийшлось квітню додому повертатись.</p>
	<p>На наступний рік знову поїхав квітень до березня в гості, тільки не возом, а саньми. Березень знову зіпсував погоду: пустив тепло, розтопив сніг. Річки розлилися і мусив квітень знову повернутись додому.</p>
	<p>Зустрівся тоді квітень з травнем і розповів про свою біду:</p>
	<p>— Кожен рік хочу поїхати до березня в гості, та ніяк не доїду, — ділився своїм горем квітень, — поїду возом — повернеться зима люта, поїду саньми — все розтає.</p>
	<p>Тоді травень порадив квітню:</p>
	<p>— А ти зроби так: візьми сани, воза і човен. Тоді обов’язково доберешся до березня.</p>
	<p>Послухав квітень поради травня і зробив так, як той йому радив: їде саньми, а воза і човна везе із собою.</p>
	<p>А березень знову почав бавитись з погодою: послав тепло і розтав сніг. Квітень швидко замінив сани на воза, поклав на нього сани і човна, і їде далі. Знову мороз послав березень. Квітень пересів на сани, поклавши на них воза і човна. Тоді березень розпустив річку, що ні возом, ні саньми не проїхати. Квітень посміхнувся, пересів у човна, переклав туди воза і сани, і спокійно поплив річкою.</p>
	<p>Яке було здивування березня, коли до нього в гості завітав квітень.</p>
	<p>— Як ти потрапив до мене? Хто навчив тебе? — допитується березень.</p>
	<p>— Дякуючи травню, що дав мені таку пораду, я приїхав до тебе в гості, — говорить квітень.</p>
	<p>Розсердився березень і говорить:</p>
	<p>— Ах ти ж травню, сякий-такий. Ось я тобі крильця пообщипую.</p>
	<p>З того часу дуже часто у травні бувають морози такі ж, як і в березні. Мабуть, це тому, що до цього часу березень на травень сердиться.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>39 (4895). Чому травень на березень сердиться. СУС —. Записала Торіна Г. М. 2008 року. Репало Катерина Сергіївна (1928). Полтавська область, Полтавський район, Тростянець</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Полтавщини/">Фольклор Полтавщини</a></li>
	</ul>
</footer>
<!--#include virtual="/-/inc/general__page_end.inc" -->
