<!--#include virtual="/-/inc/general__page_start.inc" -->
<title>Як місяць свідком був ☼ Українська народна казка ☼ Народна творчість</title>
<meta name="Description" content="Українська народна казка Гуцульщини, Поділля «Як місяць свідком був» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Як місяць свідком був.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Як місяць свідком був <br><span class="article__headerDescription">Українська народна казка Гуцульщини</span></h1>
	<p>Був оден купець. Він скуповував по селах корови, телиці. То було дуже давно, ярмарків ще не було. Маржина скуповувалася по хатах. Зайшов купець у одно село купувати маржину. А грошей при собі дуже багато мав. Він худобу чередами скуповував. Іде він одним потоком&nbsp;<sup>*</sup>. З одного боку ліс і з другого ліс. Дивиться чоловік, а в лісі чоловік обчімхує остріву&nbsp;<sup>*</sup>. Питається купець у того чоловіка:</p>
	<p>— Багато цим лісом треба йти, аби село уздріти?</p>
	<p>— Ей, — каже, — небагато. Метрів зо двіста та й уже село. Бо я таки з того села.</p>
	<p>— А чи не знаєте, ґаздуню, у кого можна коров купити та телиць? Би ви мене направили.</p>
	<p>— Направлю, направлю. В нашім селі кожний хоче продати корови, бички, телиці. Вам багато треба штук купити?</p>
	<p>— Ой багато, — сказав купець.</p>
	<p>А той подумав собі: «Я тебе направлю. Я тебе зараз тут уб’ю насмерть. А гроші в тебе возьму і собі понакуплюю за твої гроші». Та взяв неназдогадь ту остріву на плечі.</p>
	<p>— Іди-ко, неборе, за мною.</p>
	<p>А то вже був вечір. Завів його той у глухий кут. Там лиш тільки до неба видко, більше ніде. Вер з плеч остріву та й імив купця за груди. Купець уздрів над собою страх смерти та й сказав йому:</p>
	<p>— Чоловіче, я вижу, що ти мене хочеш убивати та й гроші забрати. Віддаю тобі всі гроші, лиш пусти мене живого.</p>
	<p>А той сказав:</p>
	<p>— О ні, живого я тебе не пущу. Бо як я тебе пущу живого, то ти підеш у місто і повідомиш шандарів. І мене засудять на таку велику кару, що я тої кари не видержу. А так буде ліпше. Ніхто не буде видіти й знати.</p>
	<p>Так подумав і купець, бо в глухім куті це було.</p>
	<p>Та й зачав той убивати його обухом. І якраз місяць пройшов крізь хмару та й засвітив на то місце, де добивав той купця. Купець уздрів, що ні душки ніде не видко, подивився жалісно на місяця та й сказав:</p>
	<p>— Місяцю, будь хоть ти свідком.</p>
	<p>А той ще раз ко́втнув&nbsp;<sup>*</sup> його напослідку, і купець умер. Убивця вибрав від него всі гроші, видер яму, загріб купця в глину, зверху заметав ломом і пішов до хати.</p>
	<p>Сховав він гроші. І за ті гроші побудував хати, стайні, обороги, купує поле, маржину, став багачем на ціле село. А такого багача кладе уряд на війта, бо він має чим відповісти, має майно.</p>
	<p>Ляг війт собі з жінкою в галєрію спати. Жінка заснула, а чоловік щось не спить. Місяць прокопнувся з хмари та й засвітив просто чоловікови в лице. А чоловік розсміявся. Пригадав собі, як убивав купця. Коли убивав, купець казав: «Будь свідком, місяцю».</p>
	<p>А жінка вчула, що він сміється, пробудилася та й питає:</p>
	<p>— З чого ти так смачно засміявся опівночі? А він їй каже:</p>
	<p>— Та я щось своє пригадав.</p>
	<p>— А ти кажи мені, чого ти засміявся.</p>
	<p>Він усе таївся, не хотів казати. Але жінка притиснула його і сказала, що не хоче його знати, як він їй того не скаже. А чоловік собі подумав: «Ми з нею так файно жиємо, скажу я їй». Та й зачав розказувати жінці все, як то було. Як убивав купця, як гроші відобрав. А той купець просив у него, аби пустив живого.</p>
	<p>—...А то не було нікого з людей, коли я його добивав. І засвітив місяць, і він попросив місяця, аби був місяць йому свідком. А я, жінко, за ті гроші все це майно придбав. Так, що й ти не знала, відки гроші. А тепер, — каже, — присвітив місяць мені в лице, і я пригадав, як той купець у мене просився. І пройшло вже від того часу двадцять років. Але би ти, жінко, це нікому не казала. Бо все одно мене можуть ще за то засудити.</p>
	<p>Жінка сказала:</p>
	<p>— Та нуждо моя велика! Та кому, та де би я сказала? Та я би це нікому не сказала.</p>
	<p>Настала днина, повставали. Війт собі пішов до ґміни урядувати, а жінка до свеї роботи.</p>
	<p>Пройшов ще рік. Приходить війт одного разу додому з ґміни. А жінка щось загуталася&nbsp;<sup>*</sup> з жінками. А корова вийшла із стайні та пішла в конюшину. Чоловік іде попри тих жінок та й каже:</p>
	<p>— Ти не видиш, жінко, що корова в конюшині?</p>
	<p>— Вижу, вижу, — каже вона. — Я зараз піду та возьму її.</p>
	<p>— Та коли то буде «зараз», як корова вже як гора від конюшини?</p>
	<p>А жінка каже:</p>
	<p>— Ти невеликий пан, можеш вигнати й сам. Бо я ще щось маю говорити з жінками.</p>
	<p>А війт ні дві, ні три, свою жінку тріснув у писок.</p>
	<p>— Гей, ти вже більше не будеш бити нікого. Ти гадаєш, що будеш зо мною так, як з тим купцем, що ти вбив у потоці?</p>
	<p>А жінки цю розмову межи ними чули. Та й собі якась з-межи них мала пізьму&nbsp;<sup>*</sup> на війта і просто на постерунок. Та й зачала казати постерунковим:</p>
	<p>— Та ви поклали того чоловіка на війта! Та він убиває людей. А вони кажуть їй:</p>
	<p>— Жіночко, та він двадцять років війтом у селі. Він ще нікого не вбив, ми ще такого не чули.</p>
	<p>— Ге, візьміть його в свої руки та притисніть його добре. Та він вам приповість, як він двадцять років тому убив купця в потоці.</p>
	<p>Так і зробили шандарі, як жінка казала їм. Взяли нашого війта до лютого признання. І признався війт. І зробили йому суд, і дали двадцять років. І сказали йому:</p>
	<p>— Жив ти двадцять років легко і весело. А тепер будеш двадцять років стогнати в тюрмі.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__footnotes">
			<p><sup>*</sup> Поті́к — струмок.</p>
			<p><sup>*</sup> Остріва’ — кілок зі сучками для просушування скошеної трави.</p>
			<p><sup>*</sup> Ко́втати — вдаряти.</p>
			<p><sup>*</sup> Загута́тися — забаритися.</p>
			<p><sup>*</sup> Пі́зьма — вороже ставлення до когось.</p>
		</div>
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Хутір Калинки́, Косівського району, Івано-Франківської області 1 лютого 1986 року Колобейчук Григорій Дмитрович (народж. 1930)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>


<article class="articleMain">
	<h1 class="articleMain__header">Як місяць свідком був <br><span class="article__headerDescription">Українська народна казка Поділля</span></h1>
	<p>Один чоловік дуже ревнував свою жінку, бив страшно. От і втікала вона від нього. А раз догнав таки і в копиці сіна вбив. Помираючи, бідолаха погрозилася вбивці, що його покарають.</p>
	<p>— А хто ж розкаже? — засміявся чоловік.</p>
	<p>— А он, місяць, — промовила нещасна.</p>
	<p>Ніч тоді місячна видалась.</p>
	<p>Одружився чоловік вдруге. Лежить у ліжку, а місяць заглянув у вікно. Згадав погрози покійної і знову зло засміявся. Стала допитуватися його жінка, чого ж він сміється. І таки випитала. А потім не втрималася і розтринькала всім.</p>
	<p>Отак взнали люди про давно скоєний злочин. І покараний був чоловік.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>245 (6560). Свідок. СУС —. Записано 2009 року. Ткачук Любов Олександрівна (1940). Вінницька область, Козятинський район, Перемога</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Гуцульщини/">Фольклор Гуцульщини</a></li>
		<li><a href="/Фольклор Поділля/">Фольклор Поділля</a></li>
	</ul>
</footer>
<!--#include virtual="/-/inc/general__page_end.inc" -->
