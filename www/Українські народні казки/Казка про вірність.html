<!--#include virtual="/-/inc/general__page_start.inc" -->
<title>Казка про вірність ☼ Українська народна казка ☼ Народна творчість</title>
<meta name="Description" content="Українська народна казка Гуцульщини «Казка про вірність» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Казка про вірність.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Казка про вірність <br><span class="article__headerDescription">Українська народна казка Гуцульщини</span></h1>
	<p>Були собі два сусіди. В одного сусіда була дівчина, а в другого хлопець. Батьки дівчини були багаті, а батьки хлопця — бідні. Ті діти ходили разом до школи, і з маленьких вони звикли одно до другого, а як підросли, полюбилися. Батько дівчини придивився, що ці діти люблять одно одного. І зачав дочці казати:</p>
	<p>— Вони бідні, а ми багаті. Нам буде встидно, як ти вийдеш за него заміж.</p>
	<p>Але діти одно одного не покидали. Повиростали вони, і одне одному дали клятву, що мають обоє поженитися. І хоч батько хлопця був бідний, але він був муляр і непогано заробляв. І син його мав талант до малювання і пішов вчитися на художника. А матері в него не було. А дівчину не давали ніде вчитися, бо вона мала багатих батьків.</p>
	<p>Хлопець писав листи до батька, а батько передавав їх тій дівчині. І вона знала, що він вчиться на художника. А батько дівчини договорився з одним багачем, щоб вона виходила за сина того багача заміж. А вона того не хотіла, чекала на свого хлопця. І сказала вона своєму батькові:</p>
	<p>— Я не піду за цего багача. Ви скличте з цілої держави художників. Запросіть їх до себе, і хай вони намалюють свої малюнки. Котрого малюнок мені найбільше сподобається, за того я буду виходити заміж.</p>
	<p>З’їхалися художники. І кожний собі окремо малював. І її хлопець приїхав і малював у одній кімнаті на стіні. Десь через тиждень вони все те подокінчували. Одні намалювали на стінах, другі на папері. А той хлопець намалював усі стежки, усі доріжки, якими вони ходили з тою дівчиною до школи. Змалював парту, на якій вони вдвох сиділи, школу змалював — все своє дитинство вималював на стінах.</p>
	<p>Батько й дівчина ходили по кімнатах і дивилися, котрий найкращий малюнок. Вона ходила з кімнати в кімнату і все казала:</p>
	<p>— Гарний малюнок, але мені не до вподоби.</p>
	<p>І зайшли вони в ту кімнату, де малював її хлопець. І зразу сказала:</p>
	<p>— Гарні малюнки і мені сподобалися.</p>
	<p>Тоді батько дівчини заплатив усім художникам, а цему хлопцеви сказав, аби він залишився. Вони його приймали, їли, пили. І запитався батько того хлопця:</p>
	<p>— Хто ви такий будете? А він сказав:</p>
	<p>— Я ваш сусід, син муляра. І сказав батько:</p>
	<p>— Будьте, що будьте, а я все одно не дам за вас дочку, бо мене би люди обсміяли, що за такого бідного віддав.</p>
	<p>Пішов хлопець до свого батька, побув там і від’їжджає геть. І знов дають хлопець і дівчина одно одному клятву, що женитись одно без одного не будуть. І поїхав хлопець у іншу державу і поступив учитися на лікаря. Він уже листів не писав, і дівчина не знала, де він. Але все одно не віддавалася ні за кого.</p>
	<p>А батько дівчини зустрінувся зі своїм давнім другом-багачем, і вони домовилися, що хлопець того другого жениться на цій дівчині.</p>
	<p>Пройшло пару років. Від того хлопця ніяких чуток не було. І вона вирішила зробити голодовку, щоб умерти, як не дадуть її за того хлопця заміж. Зачала дівчина никнути і слабнути. Зачали викликати лікарів, би дівчину якось рятували. А дівчина далі никне. І пан дав оголошення, що його дівчина дуже слаба, і він дасть її за того, хто її врятує.</p>
	<p>Цей хлопець приїхав, подивився на неї і зрозумів, що це вона сама собі таке зробила. І він узявся її лікувати. Ходить сам до магазину, сам купує все, а її нікуди не випускає. Вона зразу пізнала, що він той самий хлопець, і почала їсти, почала поправлятися.</p>
	<p>Батьки були дуже раді цему лікареви і зачали його питати, скільки він хоче грошей.</p>
	<p>— А як ви нежонатий, то беріть нашу дочку заміж. І він сказав:</p>
	<p>— Я грошей не хочу, я хочу вашу дочку взяти заміж.</p>
	<p>І посідали за стіл, їли, пили, і батько дівчини зачав питати, хто він такий. А він знов сказав:</p>
	<p>— А ваш сусід, муляра син.</p>
	<p>І батько й мати дівчини зачали їх обох обіймати й цілувати. І вже їх більше не розлучали. Відгуляли весілля і молоді щасливо зажили.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Уторопи, Косівського району, Івано-Франківської області 7 квітня 1985 року Михайлюк Марія Іванівна (1933 року народження)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Гуцульщини/">Фольклор Гуцульщини</a></li>
	</ul>
</footer>
<!--#include virtual="/-/inc/general__page_end.inc" -->
