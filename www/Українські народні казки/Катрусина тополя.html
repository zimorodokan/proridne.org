<!--#include virtual="/-/inc/general__page_start.inc" -->
<title>Катрусина тополя ☼ Українська народна казка ☼ Народна творчість</title>
<meta name="Description" content="Українська народна казка Поділля «Катрусина тополя» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Катрусина тополя.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Катрусина тополя <br><span class="article__headerDescription">Українська народна казка Поділля</span></h1>
	<p>В одному селі жили по сусідству хлопчик Василько та дівчинка Катруся. На</p>
	<p>подвір’ї Катрусі росла стара яблуня, яка цього року щедро зародила яблуками.</p>
	<p>Рум’яні, запашні, червонобокі, вони так і вабили дітей. Дівчинка із хлопчиком полізли на стару яблуню труснути, щоб з вершка упало достигле яблуко. Трусили, трусили, проте яблуко не падало, бо дуже високо росло. Катруся полізла ще вище, гілка відламалася і дівчинка з висоти впала на землю. Василько, голосно ридаючи, побіг до Катрусиних батьків.</p>
	<p>Довго лікували й виходжували Катрусю, з горем пополам ледве виходили.</p>
	<p>Вже й бігати почала знову. Та всі побачили, що в дівчинки почав рости на спині горбик. Більшого горя в сім’ї не було. Де тільки не лікували її батьки, куди не зверталися, та все марно.</p>
	<p>Минали роки Катрусі сповнилося вісімнадцять років. Це була справжня красуня. Лице в неї розцвіло, очі були голубі-голубі, наче польові волошки, щічки рум’яні, усміхнені. Тільки одне горе було, що горб на спині ще більший став.</p>
	<p>Засумувала Катруся, часто плакала, не виходила до дівчат на вулицю. Батьки</p>
	<p>також ходили зажурені, шукали порятунку, але ніхто не міг їм нічого порадити від такої хвороби.</p>
	<p>Василько теж виріс і став красенем на все село. Раніше скрізь він бував з Катрусею. Тільки настає день, а вони вже біля річки слухають плескання води, шум очерету, то в полі милуються квітами, плетуть віночки з волошок та маку. Люди часто говорили, дивлячись на них:</p>
	<p>— Напевно, на все життя здружилися.</p>
	<p>Тепер прийшов час кохання. Парубок почав уникати дівчини, бо став задивлятися на чорнооку Настю з іншого кутка. Настя була дівчина вродлива, але зла, як і весь її рід. До всього чіплялася вона. Докоряла, що запізнився увечері до неї, то не ту сорочку одягнув.</p>
	<p>Одного разу Василько, не стерпівши, запитав:</p>
	<p>— Чому ти, Насте, така вредна і зла?</p>
	<p>— Я тобі не подобаюсь такою? То йди собі до своєї горбатої.</p>
	<p>— Не чіпай Катрусі, бо ти не варта її.</p>
	<p>Пішов хлопець від Насті похмурий, невеселий. Не хотілось йти додому. Прийшов туди, де колись з Катрусею бавився, підійшов до яблуні і з усієї сили вдарив кулаком по стовбуру й закричав:</p>
	<p>— Це через тебе Катруся стала калікою!</p>
	<p>Василько гірко заплакав. І тут яблуня сказала:</p>
	<p>— Не тужи, Васильку, не май на мене зла, а краще послухай мене, моєї поради. Я знаю, що ти любиш Катрусю, але ти відвернувся від неї в лиху годину її хвороби. Ти зрадив вірне кохання дівчини до тебе, завдавши їй великого горя. Пішов до іншої. Настя ніколи не буде твоєю. Твоя доля — Катруся. А впала вона не з моєї вини. В ту годину, коли вона полізла за яблуком, пролітало зло, яке живе поміж людей. Зло побачило, що в Катрусі чиста і світла душа, добре серце, тому й хотіло занапастити дівчину. Он та велика надламана гілка, яку я підставила, щоб врятувати дівчину. Якби я так не зробила, то Катруся загинула б. За всі ці роки, які я прожила, я служила людям вірою і правдою.</p>
	<p>— Спасибі тобі, яблуне, за розповідь твою. Піду до Катрусі й розповім їй усе, що почув від тебе.</p>
	<p>— Не поспішай, Васильку, бо я ще не все сказала. Коли я говорила з тобою, я втратила багато сили, але це потрібно для вас обох. Я знаю, що ти вірно кохаєш Катрусю, але не дає спокою тобі той проклятий горб. Ти думаєш про це і вдень, і вночі, але з твоїх думок нічого не вийде, бо треба робити діло.</p>
	<p>— А яке ж робити діло? Підкажи мені, яблуне, я на все згоден.</p>
	<p>— Тут потрібна тільки справжня любов. Слухай моєї поради. Ти знаєш, Васильку, те місце в полі, яке називають козачим. Воно святе, сину, бо там твої предки загинули від ворогів.</p>
	<p>— Я знаю це, яблуне, бо мені бабуся розповідала. Там одна тополя росте велика. Вона літом красується зелена, шелестить своїм листям. Посидиш біля тієї тополі і в душі настають спокій, тиха радість. Я це випробував на собі.</p>
	<p>— Тополя вас полюбила, бо у вас із Катрусею добрі серця . Я вже пустила паросток. Он він біля твоєї ноги видніється. Не зламай його. Обіцяй мені, що будеш доглядати за ним, поливати його у посушливі дні. Нехай росте на радість людям. Моє потомство дає хороші плоди.</p>
	<p>Василько пообіцяв яблуні доглядати той паросток. Яблуня подякувала хлопцеві й відкрила таємницю тополі . Хто з чистим серцем прийде до неї і попросить допомогти, в неї листя починає шелестіти, сон наганяючи. Тоді можна просити у неї, чого забажаєш. А коли листя мовчить, то краще не просити, бо вона й слухати не буде.</p>
	<p>— Візьми свою Катрусю, — сказала яблуня, — і нехай вона попросить порятунку в тополі від своєї хвороби. Іди до тополі раненько, перед тим як перші промені сонця засяють.</p>
	<p>Побіг Василько до Катрусі. Розказав їй усе, що розповіла йому яблуня. Довго вони сиділи, обійнявшись. А коли зірки на небі пахи гаснути, а надворі розвиднятися, пішли вони до тополі. Вже й перші промені появились. Впала Катруся на коліна й почала просити тополю порятувати її від горба. Листя зашелестіло, Катрусі спати захотілося і тополя сказала:</p>
	<p>— Встань, дитино, й слухай мою пораду. Тобі тільки вісімнадцять років, а журба вселилася в твою душу, жити не дає. Це роки кохання, а в тебе велике горе. Послухай моєї поради. Ти будеш приходити до мене вісімнадцять разів. Приходь зранку, коли перші промені сонця побачиш. Кожного дня приходь до мене, міцно обнімай мене, рівно стоячи, і жди, коли сонце зійде з-за обрію. Потім побачиш, що горб твій буде зменшуватися, а хвороба відійде від тебе і ти будеш струнка, як тополя . Тільки пообіцяй мені, що будеш кожен кущик рослини доглядати, кожну пелюсточку берегти, а якщо де замулиться струмочок — почистиш його. То все джерело здоров’я, воно теж живе. Не забувай і про мене.</p>
	<p>Багато разів приходила Катруся до тополі, багато разів обнімала її і благала повернути їй здоров’я. Горб усе меншав і меншав. А коли останній раз прийшла, тополя знову заговорила:</p>
	<p>— Це ти останній раз прийшла до мене. Тепер ти будеш здоровою і красивою. Стан твій буде схожий на мій, тополиний. Прошу тебе, Катрусю, посади вісімнадцять тополь у пам’ять про тих козаків, які тут загинули. Оживуть у тих тополях їхні долі. І будуть дерева служити здоров’ю людей. А тепер прощай.</p>
	<p>Зустріла мати дочку і побачила, що вона здорова і вродлива. Заплакали вони</p>
	<p>обидві від радості.</p>
	<p>Розповіла Катруся матері про все, як було. Тільки матері можна було розповісти про те диво.</p>
	<p>А незабаром росли уже ті вісімнадцять тополь, які Катруся посадила своїми</p>
	<p>руками. Посадив і Василько двадцять яблунь, бо йому було двадцять років, а паросток старої яблуні переніс ближче до тополі. Там він швидко почав рости, а незабаром з’явилися перші плоди . Ще не один раз проходили Василько з Катрусею провідати одиноку тополю і паросток яблуні. Але ні тополя, ні яблуня більше з ними не говорили.</p>
	<p>А потім вони відгуляли і весілля. Всі люди говорили про те, яка вродлива Катруся, дивувалися, що навіть горба у неї не стало і що схожа вона на тополю.</p>
	<p>А Василько й Катруся, радісні і щасливі, чули ті балачки і всміхалися одне одному.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>170 (7881). Катрусина тополя. СУС —, новотвір. Записав Рожик Максим 2010 року. Поїденчук Франя Андріївна (1929). Хмельницька область, Волочиський район, Пахутинці</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Поділля/">Фольклор Поділля</a></li>
	</ul>
</footer>
<!--#include virtual="/-/inc/general__page_end.inc" -->
