<!--#include virtual="/-/inc/general__page_start.inc" -->
<title>Як дядько чорта дурив і діжку грошей від нього здобув ☼ Українська народна казка ☼ Народна творчість</title>
<meta name="Description" content="Українська народна казка Поділля «Як дядько чорта дурив і діжку грошей від нього здобув» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Як дядько чорта дурив і діжку грошей від нього здобув.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Як дядько чорта дурив і діжку грошей від нього здобув <br><span class="article__headerDescription">Українська народна казка Поділля</span></h1>
	<p>Був собі бідний чоловік, не мав звідки жити, бо не було в нього ні землі, ні худоби. Пішов якось він у ліс лико дерти. А чорт угледів. Приходить до нього й питає:</p>
	<p>— Що ти робиш?</p>
	<p>— Деру лико!</p>
	<p>— Нащо?</p>
	<p>— Буду плести сітки та ловити дідьків!</p>
	<p>— Та ти не зловиш.</p>
	<p>— А ти ж думав, що як? От тільки не стережися!</p>
	<p>— Не лови мене, я тобі дам бочку грошей!</p>
	<p>— Занеси ж мені додому.</p>
	<p>Чорт узяв і заніс. Питається:</p>
	<p>Коли будеш ловити?</p>
	<p>— Взавтра.</p>
	<p>Ось на другий день приходить чорт, а мужик уже плете мотуззя.</p>
	<p>— Що ти робиш?—знову питає.</p>
	<p>— А бач, плету сітки на старих дідьків, а молодих і так половлю!</p>
	<p>— А коли будеш ловити?</p>
	<p>— Взавтра, бо, бач, ще сіті не готові!</p>
	<p>І так цілий тиждень мужик чорта водив. Бачить чорт, що його обдурено, і каже:</p>
	<p>— Слухай-но! Коли ти мене ошукуєш, то я піду до свого пана Люципера, нехай нас розсудить!</p>
	<p>— То йди!</p>
	<p>Пішов той чорт до пана свого й розказує свою пригоду з мужиком. Люципер йому каже:</p>
	<p>— Я вас розсудити не можу, бо мужик до мене не належить, але таку тобі раду даю: котрий котрого перебіжить, то того й будуть гроші.</p>
	<p>Приходить чорт і каже мужикові, яку йому пан Люципер раду дав. Мужик відповідає чортові:</p>
	<p>— Є в мене синок Матвійко, в лісі воли пасе. Як ти з ним не збіжишся, то зо мною й не важся!</p>
	<p>От ідуть вони до лісу. Мужик знав, де заєць мав лігвисько. Підходить тихенько, дивиться, спить заєць.</p>
	<p>— Матвійко! Воли де? — крикнув мужик.</p>
	<p>Заєць як вискочить та драла! А чорт за ним телеп-телеп! Але де чортові до зайця!</p>
	<p>— Що ж,— каже мужик,— не перебіг ти мого синка.</p>
	<p>От приходить чорт знову до свого пана і каже:</p>
	<p>— Пане, мужик показав мені свого синка і велів, щоби я з ним збігся, а як не збіжуся, то з старим щоб і не важтеся. І я не міг з його хлопцем збігтися. Будьте ласкаві, пане, дайте іще яку раду,</p>
	<p>— Яку ж я тобі дам раду? От,— каже,— котрий котрого переборе, то того будуть гроші.</p>
	<p>Приходить чорт і каже те мужикові, Мужик відповідає:</p>
	<p>— Який ти дурний! Куди тобі зі мною боротися? В мене є в лісі старий мій дідуньо, і такий старий, що аж мохом поріс. Як ти з ним не зборешся, то зі мною не важся!</p>
	<p>Повів мужик чорта до лісу, в якому знав, де ведмідь має барліг.</p>
	<p>— Мій дідуньо сліпий, нічого не бачить і ні до кого не говорить: його треба зачепити. Візьми трохи попелу в жменю, а як я дідуня викличу з хати, то ти кинь йому попелом в очі, тоді він розворушиться і буде з тобою боротися.</p>
	<p>От приходять до барлога. Мужик крикнув:</p>
	<p>— Дідуню, а вийдіть-но!</p>
	<p>Ведмідь почув чоловічий голос, зачав бурчати і вилазити з барлога.</p>
	<p>— Чуєш, як дідуньо богу молиться? — каже мужик,— Тільки покажеться, кинь йому попелом в очі, він і розворушиться.</p>
	<p>От тільки вийшов ведмідь з ями, а чорт хвать йому попелом в очі. А ведмедисько як талапне його, лапою, то чорт юшкою вмився.</p>
	<p>Насилу вирвався чортяка од ведмедя, побіг до свого пана та й знову йому скаржиться, знов просить якоїсь ради.</p>
	<p>— Яку я тобі дам раду? От котрий котрого передряпає, того будуть гроші.</p>
	<p>Приходить чорт і каже мужикові:</p>
	<p>— Казав пан: котрий котрого передряпає, то того будуть гроші.</p>
	<p>Мужик відповідає:</p>
	<p>— Слухай-но, сьогодні вже пізно, треба десь вийти на плац, щоб люди бачили, як ми будем дертися. То краще іди додому, відпочинь, бо ти вже й так змучився, а завтра раненько прийдеш, та й будем дертися.</p>
	<p>— То й добре,— погодився чорт і пішов додому.</p>
	<p>Тим часом мужик подався до коваля, попросив поробити йому на пальці гаки залізні, взяв волову шкуру, обшився. На другий день приходить чорт.</p>
	<p>— Ну як,— каже,— підемо?</p>
	<p>— Авжеж, підемо!</p>
	<p>От виходять на плац, давай дертися. Чорт що візьме пазурами, то тільки погладить мужика по шкурі, а мужик як зачепить чорта гаками, то дере паси від шиї до п’ят,— так чорта здер, що але шмаття висить.</p>
	<p>Насилу чортяка вирвався з мужицьких рук, полетів до свого пана.</p>
	<p>— А що там? — питається Люципер.</p>
	<p>— Ой біда,— чорт каже,—мужик мене здер! Ось дивіться, яке шмаття висить! А я йому нічого не міг зробити. Змилуйтеся, пане Люципер,— дайте мені яку раду,</p>
	<p>— Либонь,— каже Люципер,— з мужиком ніхто справи не виведе, але ще даю отаку раду, котрий котрого переколе, то того гроші будуть.</p>
	<p>Приходить чорт до мужика і мовить:</p>
	<p>— Казав пан Люципер, хто кого переколе, то того будуть гроші.</p>
	<p>— Ну й добре,— відповідає мужик,—ходімо колотися.</p>
	<p>Іде мужик через тік, бере вила. А чорт має списа. Але чорт каже:</p>
	<p>— Е, небоже, ти мені дві дірки зробиш, а я тобі тільки одну.</p>
	<p>— Ну, то поміняймося!</p>
	<p>Взяли помінялися, приходять до плоту, давай через пліт колотися. Мужик що шпигне, то все чорта в живіт, геть його сколов. А чорт застромив вила в пліт та й не міг далі посунути.</p>
	<p>Дивиться чорт, що непереливки, покинув і втік до пана. Той питає:</p>
	<p>— А що там?</p>
	<p>— От дивіться, пане,— каже чорт, — здер, сколов мене, і не можу грошей видерти!</p>
	<p>— А бач, я тобі казав, що з мужиком і чорт справи не виведе. Але ще тобі дам останню раду: котрий котрого пересвище, того будуть гроші. Іди і більше вже не приходь.</p>
	<p>— Ні,— каже чорт,— вже не прийду.</p>
	<p>От приходить чорт до мужика і каже:</p>
	<p>— Оце мені пан дав останню раду: котрий з нас котрого пересвище, то того будуть гроші.</p>
	<p>— Ну, то що,— каже мужик,— будемо свистати.</p>
	<p>— Ходімо до лісу,— каже чорт.</p>
	<p>Приходять до лісу. Чорт як свиснув — почали верхи на деревах ламатися. Як свиснув удруге — почали з корінням дерева ламатися. Тоді мужик і каже:</p>
	<p>— Е ні, небоже, я тут не буду свистати! Коли ти свиснув, з корінням ламало дерева, а що ж то буде, як я свисну! Я піду додому, в мене хата міцна, все-таки хоч верх зірве, а нас не поб’є.</p>
	<p>— Ну,— каже чорт,— ходімо.</p>
	<p>От приходять додому. Мужик крикнув:</p>
	<p>— Жінко, позатикай собі і дітям вуха, позав’язуй очі, бо як свисну, то поглухнете і очі вам повилазять!</p>
	<p>А чорт сів на припічку і каже:</p>
	<p>— Зав’яжи ж і мені!</p>
	<p>Зав’язав мужик і чортові очі, взяв сокиру в руки, і що свисне, то все обухом по голові чортові Так його освистав, що в нього й справді очі вилізли.</p>
	<p>Отак у мужика гроші й лишилися, і від того пішла приказка, що «мужика і чорт не перехитрує».</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>42 (6369а). Як дядько чорта дурив і діжку грошей від нього здобув. СУС 1072+1071+1083. Записав Скачко Андрій 2009 року. Бурдим Валентина Олексіївна (1950). Вінницька область, Вінниця</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Поділля/">Фольклор Поділля</a></li>
		<li><a href="/Українська міфологія/Чорт.html">Чорт в українській міфології</a></li>
	</ul>
</footer>
<!--#include virtual="/-/inc/general__page_end.inc" -->
