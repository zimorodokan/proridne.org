<!--#include virtual="/-/inc/general__page_start.inc" -->
<title>Про фальшивого товариша ☼ Українська народна казка ☼ Народна творчість</title>
<meta name="Description" content="Українська народна казка Бойківщини «Про фальшивого товариша» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Про фальшивого товариша.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Про фальшивого товариша <br><span class="article__headerDescription">Українська народна казка Бойківщини</span></h1>
	<p>Були два хлопці, дуже довгі роки кавалєрували. Вже старші були, а не женилися. І один з них оженився. Той другий спитав його:</p>
	<p>— Як краще жити? Чи нам, хлопцям, було краще, чи тепер тобі жонатому?</p>
	<p>А той каже:</p>
	<p>— Мені ліпше жонатому.</p>
	<p>А як тому жонатому довелося йти на два місяці до війська, жінка зачала плакати. Жалує, що лишається сама. А він пішов до друга та й каже йому:</p>
	<p>— Я їду служити, а з тобою хочу договоритися, щоб ти мені розказав, як вона поводилася, як мене не було. Якщо ти її піднайдеш, то я тобі даю п’ять соток, а як не зумієш піднайти, п’ять соток ти мені маєш дати.</p>
	<p>Та й пішов він у армію. А цей приходить до неї. Став її піднаходити, щоб вона полюбилася з ним. А вона не погоджується. Вже другий місяць доходить — нічого не може скористати. Дуже він зажурився, що треба готувати п’ять соток. Знайшов собі дівчину і розказав їй про це. А та сказала:</p>
	<p>— Не переживай, я тобі допоможу в цьому. Я піду з нею в лазню і знайду для тебе доказ.</p>
	<p>Пішла вона з тою жінкою до лазні і побачила, що на животі в неї рубець. Сказала про це тому товаришеви. Той вертає з армії і повертає до нього. Та й питає:</p>
	<p>— Я тобі маю платити п’ять соток чи ти мені? Той сказав:</p>
	<p>— Ти мені.</p>
	<p>— То розказуй, як то було. Що ти з нею мав?</p>
	<p>— Я бачив, що в неї рубець на животі, маєш дати мені п’ять соток. І розказав точно, який то рубець. І той дав йому п’ять соток. Приходить додому. Вона дуже втішилася, що він прийшов, але він до неї нічого не говорить. Вона не знає, чого. Розпитує його:</p>
	<p>— Що тобі є? Ми ж в такій любови розійшлися.</p>
	<p>Пройшов тиждень — він далі нічого не говорить. Прийшла неділя, він пішов з нею спацирувати. А то було коло моря. Ходили собі обидвоє по морськім беріжку. Він кинув її у воду та й пішов. А вона вміла добре плавати і випливла на острів. Дивиться, стоїть маленька хатина, така будочка. А під тою хатиною сидить малий хлопець. Спитала вона його:</p>
	<p>— Що ти тут робиш, хлопчику?</p>
	<p>— Мій батько міністер і має мене одного. Але я уродився сліпий.</p>
	<p>Мене кораблем привезли на цей острів і тут годують. Привозять мені сюди їсти. Ніякі лікарі не могли мені дати ради, і мої тато й мама соромляться, що в них сліпий син. Розказав він це все жінці та й питає її:</p>
	<p>— А хто це до мене прийшов?</p>
	<p>— Я, жінка, прийшла.</p>
	<p>Він дуже врадувався, що є жива душа коло него, і сказав:</p>
	<p>— Подивися, чи є там що їсти для нас, чи є чим жити. Вона подивилася і сказала:</p>
	<p>— Їсти є що. Багато їжі є.</p>
	<p>Прийшла ніч, ночує вона там, і сниться їй, щоб вона ходила по тім бережку і збирала рибки, що їх викидають хвилі на берег. Щоб вибирала з тих рибин жовч і мазала нею хлопчикови очі. На другий день вона стала так робити, і хлопчик прозрів.</p>
	<p>Тоді приснилося його батькам, що в него вже їсти не стало. І каже мама до батька:</p>
	<p>— Їдьмо до сина, бо мені приснилося, що йому вже їсти не стало.</p>
	<p>Збираються, беруть їжу, сідають на корабель і їдуть до сина. Доїжджають, бачать, а коло їх сина якась жінка є. Приїхали й спитали тої жінки:</p>
	<p>— Що ти за одна?</p>
	<p>І тут побачили вони, що їх син уже видить.</p>
	<p>— Яким ти способом провидів? — спитали вони його.</p>
	<p>— Та жінка мені ради дала.</p>
	<p>Тоді викидають ту будку, беруть їх обох і везуть додому. Приїхали і дуже радуються, що їх син прозрів. І питають тої жінки:</p>
	<p>— Що тобі за то дати, що ти вилікувала нашого сина? Ми тобі даємо половину свого майна.</p>
	<p>— Я не хочу нічого з вашого майна. Лиш дайте мене в такий-то район за суддю. Я таку роботу хочу мати.</p>
	<p>— Недобру ти вибрала собі роботу. Я тобі кращу можу дати, — сказав міністер.</p>
	<p>— Я ніякої іншої праці не хочу, тілько в тому районі суддею хочу бути.</p>
	<p>Вони її гарно вбрали, дали їй грошей, поїхала вона в той район і стала там суддею.</p>
	<p>А її чоловік усім людям казав: «Я пішов у армію, вернувся, а мою жінку вкрали розбійники, і я її не застав дома».</p>
	<p>І пише вона повістки своєму чоловікови, його другови і дівчині того друга. Найперше викликає чоловіка.</p>
	<p>— Де твоя жінка?</p>
	<p>Він її не спізнав і розказує то, що всім людям розказував. А вона йому каже так:</p>
	<p>— Скажи правду, де твоя жінка, бо тебе чекає кара смерти.</p>
	<p>Тоді він подумав, що то щось уже виявлено за него. І зачав розказувати правду — все, як було:</p>
	<p>— Ішов я в армію і договорився з своїм другом: як він піднайде мою жінку, то я йому п’ять соток даю, а як не піднайде — він мені п’ять соток. Я вернувся з армії і мусів йому зложити п’ять соток, бо він мені дав доказ.</p>
	<p>— Ти сідай, а ти мені розказуй, як ти підходив тоту жінку. Він каже:</p>
	<p>— Так. Я ходив до неї цілі два місяці і нічого з неї не скористав. А припослідку вона викинула мене з хати. Я став сумувати — треба п’ять соток складати. Тоді моя дівчина сказала: «Я тобі в тому пораджу. Дам доказ, і будеш мати гроші». Запросила вона ту жінку в лазню і побачила в неї на животі шрам від операції. І сказала про це мені. «...Ти з того будеш мати гроші. Розкажеш йому, і він повірить». Він прийшов з армії, я йому тото розказав, і товариш зложив гроші.</p>
	<p>Вона до него каже:</p>
	<p>— Я твоя жінка. Ти мене не спізнаєш? Чому ти тиждень не говорив до мене? Ти мене кинув у море, а я випливла і пережила то, і тепер я хочу знати, за що ти мене кинув. І даром ти гроші зложив.</p>
	<p>А тому другому каже:</p>
	<p>— За то, що ти нам життя розбив, і тобі, дівчино, за то, що ти фальшиво присвідчила, буде вам кара смерти. Обидвом буде. А з тобою, чоловіче, будем жити, я тобі дарую, і щоб ти ніколи не вірив, що твоя жінка пустувати ходить.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Сопіт, Сколівського району, Львівської області 19 грудня 1990 року Колосовська Настя Дмитрівна (1921)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Бойківщини/">Фольклор Бойківщини</a></li>
	</ul>
</footer>
<!--#include virtual="/-/inc/general__page_end.inc" -->
