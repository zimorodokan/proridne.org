<!--#include virtual="/-/inc/general__page_start.inc" -->
<title>Нерозумний хлопець ☼ Українська народна казка ☼ Народна творчість</title>
<meta name="Description" content="Українська народна казка Подніпров’я (Наддніпрянщини) «Нерозумний хлопець» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Нерозумний хлопець.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Нерозумний хлопець <br><span class="article__headerDescription">Українська народна казка Подніпров’я (Наддніпрянщини)</span></h1>
	<p>У невеликому селі одиноко проживала дівка. Ніби й гарна хазяйка, але обличчя її було після віспи. Можливо тому й долі в неї не було, жила неодружена.</p>
	<p>Ішов солдат тим селом після служби і попросився на ніч до дівки. Вона його прийняла, зварила вечерю, постелила постіль. А на другий день хотів віддячити добротою за гостинність. Полатав покрівлю, підшив хлівця, тин полагодив. Та як співається в тій пісні: «Був у мене козак три дні і три ночі, він покинув мені карі очі». Через певний час народився хлопчик.</p>
	<p>Як мати йому раділа! Як же вона його оберігала! Боялася щоб хто навіть глянув на нього, ховала дитину щоб, бува, хто не зурочив.</p>
	<p>Підростав хлопчик та все бачив біля себе тільки матір, котика, собачку і ягнят. Так і ріс, не розуміючи людського життя. Аж одного разу схаменулась мати. Побачила, що ровесники його на вулицю ходять, а він ще й штанів не сходив, у сорочечці тільки. Зажурилася вона та й пішла до брата питати, що ж їм робити з дитиною? Брат порадив:</p>
	<p>— Посилай його до людей, нехай іде на вулицю, з хлопцями та дівчатами спілкується.</p>
	<p>От мати вернулася додому та й каже:</p>
	<p>— Сину, треба тобі на вулицю ходити до дівчат і хлопців.</p>
	<p>— А що я там буду робити?</p>
	<p>— Та послухай, подивися, а як вони будуть балакати, то й ти підкинеш своє кругле слово.</p>
	<p>Сидів хлопець, думав-думав: «Як це кругле слово? А — а — а, ось діжка. На ній круглий обруч» Бачить зібралися дівчата на колодках, балакають, сміються. Хлопець і собі підійшов та й каже:</p>
	<p>— Обруч! Обруч!</p>
	<p>Дівчата оглянулись, що за дурень. А хлопці підбігли та по шиї, по шиї йому. Побіг він додому, плаче:</p>
	<p>— Ой, мамо, вони мене били, бо я сказав кругле слово «обруч».</p>
	<p>— Та не так треба було казати. Треба якесь гарне слово казати, та гарно на дівчат очима кидати.</p>
	<p>— Де ж я наберу стільки очей, щоб на дівчат кидати? Їх же багато там на вулиці!</p>
	<p>Сидить бідкається. Тоді бачить у овець багато очей. Взяв та й повиколупував. Позбирав у лопушок, поклав у кишеню в гуню, та й пішов на вулицю. Підійшов близенько. Дівчата співають, сміються. А він як ляпне очима на них! Дівчата закричали. Обляпав сорочки, хустинки. А хлопці догнали його та й знов набили. Приходить до матері та й плаче:</p>
	<p>— Я кидав очима, а хлопці мене побили.</p>
	<p>— Що ж ти наробив, синку?</p>
	<p>І знову навчає:</p>
	<p>— Іди до людей. Дивись як вони сіють, чи везуть снопи, то ти шапочку знімеш, привітайся та й кажи: «Боже вам помагай, щоб вам уродило, щоб ви возили та не вивезли, щоб носили та не виносили».</p>
	<p>Запам’ятав хлопець ці слова та й іде вулицею. Аж назустріч похорон, бабу хоронять. Він став перед ними, зняв шапку та й каже:</p>
	<p>— Боже вам помагай! Щоб ви возили та не вивозили, щоб ви носили та не виносили!</p>
	<p>Батюшка сторопів, геть із рук кадило випустив. Всі люди здивувались:</p>
	<p>— Що за напасть?</p>
	<p>Набили його та й прогнали. Знову прибігає до матері:</p>
	<p>—...Ти ж мене так навчала!</p>
	<p>— Ой, синку, то ж так треба було казати: «Упокой, Господи, рабу твою, царство їй небесне.»</p>
	<p>Запам’ятав ці слова і знову пішов. Аж ідуть знову багато людей, попереду молодий з молодою. Хлопець вийшов наперед, перехрестився та й каже:</p>
	<p>— Упокой, Господи, рабу твою, царство їй небесне.</p>
	<p>Молода як почула таке поздоровлення, так і впала молодому на руки. Бояри опам’ятались та й надавали йому по шиї. Знову плаче хлопець до матері:</p>
	<p>—...Ти ж мені так казала!</p>
	<p>— А хто ж то були?</p>
	<p>— Та то весілля йшло.</p>
	<p>— Треба було поздороватись і сказати: «Дай, Боже, щоб ви цілий вік жили разом, і щоб ніколи не розлучались, а тільки обнімалися й цілувалися».</p>
	<p>От іде вулицею дядько, свиню веде від кнура, парубок і каже:</p>
	<p>— Дай, Боже, щоб ви цілий вік жили разом, і щоб ніколи не розлучались, а тільки обнімались і цілувались.</p>
	<p>— Ой, дурний! Щоб це я із свинею цілувався?</p>
	<p>Та по плечах його, по плечах. Знову прибігає хлопець до матері. Бачить мати, що нема діла. Іде знов до брата свого та й плаче:</p>
	<p>— Що мені робити?</p>
	<p>А брат радить їй:</p>
	<p>— Треба женити його. Набери полотна, поший штани йому, а я підшукаю дівку на другому селі.</p>
	<p>Мати набрала полотна червоного. У кравця пошила штани, ще й півметра лишилось. Прийшла неділя, одягла мати його в штани, сорочку йому коротку дала, зверху гуню. Дядько веде небожа на друге село. Ідуть вони. Аж каже хлопець:</p>
	<p>— Дядьку, я щось хочу</p>
	<p>— Ну, сідай тут, ось під кущем, а я піду, та й доженеш.</p>
	<p>Ніколи не ходив хлопець у штанях, не знає, як пристосуватись. І так пробував, і так. Тоді зняв штани, почепив на кущ, зробив свою справу та й побіг за дядьком. А дядько до нього:</p>
	<p>— Де це так довго був?</p>
	<p>Та й не бачить що він без штанів, бо гунька ж довга. Почав навчати його:</p>
	<p>— Як прийдеш до дівки, то як сядеш, розгортай гуню, та показуй свої штани. От приходять. Посадили їх на лаві. Хлопець зразу як сів так і розгорнув гуню. А дівка як глянула:</p>
	<p>— Ого-го!</p>
	<p>— Та це ще не все, ще півметра в скрині, — відказує хлопець.</p>
	<p>Дядько як побачив те, схопив його за руку, та й гайда з хати. Отак і доживав віка нерозумний хлопець із своєю матір’ю.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>94 (5150). Нерозумний хлопець. СУС 196В*+1696. Записано 2008 року. Шандра Марія Федорівна (1930). Черкаська область, Монастирищенський район, Бачкурине</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Наддніпрянщини/">Фольклор Подніпров’я (Наддніпрянщини)</a></li>
	</ul>
</footer>
<!--#include virtual="/-/inc/general__page_end.inc" -->
