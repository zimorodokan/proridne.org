<!--#include virtual="/-/inc/general__page_start.inc" -->
<title>За добро злом відплачується ☼ Українська народна казка ☼ Народна творчість</title>
<meta name="Description" content="Українська народна казка Бойківщини «За добро злом відплачується» ☼ Український фольклор, усна народна творчість України">
<link rel="canonical" href="https://proridne.org/Українські народні казки/За добро злом відплачується.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">За добро злом відплачується <br><span class="article__headerDescription">Українська народна казка Бойківщини</span></h1>
	<p>Один чоловік любив рибу ловити. Взяв вудочку і пішов ловити рибу. Кинув вудочку у воду і чекає, чи буде смикати риба. Цілий день просидів і нічого. Хоть би раз щось смикнуло. І то вже йому надокучило. Тоді звинув він свою вудицю і вже хоче йти додому. Приходить до нього якийсь чоловік і питається:</p>
	<p>— Ну що, зловив-ись щось?</p>
	<p>— Та де! Цілий день просидів і нічого, навіть ні разу не смикнуло. А той говорить:</p>
	<p>— Закинь на моє щастя. Може, зловиш.</p>
	<p>Він розмотав вудицю і закинув. Стоїть, дивиться — щось смикнуло. Він тягне, а то щось тяжке. А він тягне, та й тягне, та й тягне. Притягнув до берега, витягає, а то ніби замок якийсь глиняний. І закрите воно. Він відкриває, думає, що, може, там гроші є. А звідтам змія вилазить. Обвилася йому на шиї і говорить:</p>
	<p>— Тепер я тебе з’їм. А він питає:</p>
	<p>— Та як? За що? За те, що я тебе від смерти врятував? Витяг тебе з води, а ти мене з’їсти хочеш?</p>
	<p>— Так, — каже. — Так світ платить.</p>
	<p>— Як, за добро злом?</p>
	<p>— Так, інакше ні.</p>
	<p>— Та не може бути! Даваймеся на суд.</p>
	<p>— Даваймеся.</p>
	<p>І йдуть вони. І ще під вечір, вже день кінчається, і стрічають вони коня. Кінь там пасеться, і такий він, та як би сто літ йому минуло. Дуже худий. Чоловік приходить до того коня та й каже:</p>
	<p>— Вуйку, засуди її.</p>
	<p>— Що є?</p>
	<p>— Та так, — каже, — я її з води витягнув, від смерти врятував, а вона за то хоче мене з’їсти.</p>
	<p>— Та, — каже, — її правда.</p>
	<p>— Як то може бути?</p>
	<p>— Як може бути? Я був молодий, мене так любили, доглядали, чистили, мені догоджали, щонайкраще давали мені їсти: вівса, конюшини. Сідав на мене мій пан і сюди приїжджав. А тепер, як я постарівся, як не годен, то мене вигнали із стайні, і я тепер чекаю тут смерти. Така нині правда.</p>
	<p>— Не може бути такого, — сказав чоловік. — Ходімо другого судді шукати.</p>
	<p>— Ходімо.</p>
	<p>Ідуть вони, дивляться, іде псисько старий, сухий такий. Чоловік каже:</p>
	<p>— Будь нам за суддю.</p>
	<p>— Що? Як?</p>
	<p>— Розсуди нас. То так було. Я її витягнув, цю змію, з води, від смерти врятував, а вона говорить, що мене з’їсть.</p>
	<p>її право. Так тепер світ платить.</p>
	<p>— Як, за добро злом?</p>
	<p>— Так. І я таке мав. Я тобі розкажу. Як я був молодим песям, то мене чистили й мили по кільканадцять разів на день, годували мене добре, найкращі страви мені давали, садовили мене за стіл, в ліжко мене клали, щоб я собі полежав, а як я постарівся і вже не годен, мене вигнали з подвір’я, браму закрили, і тепер я йду і чекаю, щоби скоро десь здохнути. Так світ тепер платить. Так і вона тобі платить.</p>
	<p>— Ну добре. Даймеся ще на один суд. Якщо й той суд нас так розсудить, то, — каже, — бери та й з’їж мене або що хоч’ роби.</p>
	<p>Ідуть вони, дивляться, лисиця. Він каже:</p>
	<p>— Гов, зачекай, будь нам за суддю.</p>
	<p>А вона ніби не чула. Обернулася та й питає:</p>
	<p>— Що-що, що-що?</p>
	<p>— Будь нам за суддю.</p>
	<p>— Як? Що?</p>
	<p>А він говорить:</p>
	<p>— Я її витягнув з води, я її визволив від смерти, а вона мені тепер каже, що з’їсть.</p>
	<p>Лисиця говорить.</p>
	<p>— Я так не знаю судити. То треба бути на місци, показати, як тото було.</p>
	<p>А він вже лисиці шепнув, що з п’ять курей дасть. Вона й каже:</p>
	<p>— ...Підеме на місце і розсудиме, бо так я не можу. Як то було? А він говорить:</p>
	<p>— Змія в тім глечику сиділа. Я її витягнув з води і відкрив. А вона вийшла і каже, що мене з’їсть.</p>
	<p>Лисиця говорить:</p>
	<p>— То не може бути правда, жеби така змія в такім глечику змістилася. То не може бути правда.</p>
	<p>А чоловік каже:</p>
	<p>— Так, у тім глечику сиділа.</p>
	<p>— Я то не повірю, — каже лисиця. — Ану залазь, чи ти там змістишся?</p>
	<p>І змія туди раз-раз, залазить. А голова лишилася зверху.</p>
	<p>— Ну видиш, — каже лисиця. — Ще хочете мене обманити. Видиш, голова не міститься.</p>
	<p>А змія каже:</p>
	<p>— Як то не міститься? Чому не зміститься?</p>
	<p>І потисла вона, так, що й голову сховала. А лисиця моргнула чоловікови, він тоді — раз! — і закрив той глечик, і вже змія закрита там. І каже лисиця чоловікови:</p>
	<p>— А тепер що-сь обіцяв, то треба виконати.</p>
	<p>— Завтра, — каже, — я тобі принесу п’ять курей.</p>
	<p>— Де?</p>
	<p>— Сюди я тобі принесу, би-сь була тут.</p>
	<p>Він прийшов додому, бере ті кури в мішок і рано має нести. А жінка питається:</p>
	<p>— А то де ти кури забираєш?</p>
	<p>— Так і так, — каже. — Лисиці треба дати.</p>
	<p>— Шкода курей, — жінка каже. — Де давати лисиці кури?</p>
	<p>— Ні, — каже, — треба дати. Вона мене врятувала від смерти. Мене би була змія з’їла.</p>
	<p>Ліг він спати. А жінка взяла ті кури випустила, а в мішок собаку вкинула і зав’язала. Він рано встав і не дивиться, що в мішку, бо сам кури клав і зав’язував. Взяв мішок на плечі і приходить з ним на то місце, де мав зустріти лисицю.</p>
	<p>— Ну, — питає лисиця, — приніс?</p>
	<p>Розв’язав він той мішок. А звідтам як вискочить пес! А лисиця — втеки. А пес зловив лисицю і загриз її. І так кажуть: за добро злом відплачується. Лисиця чоловіка від смерти врятувала і пожила смерти з його рук.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Красне, Турківського району, Львівської області 14 листопада 1989 року Малетич Ярослав Романович (1903)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Бойківщини/">Фольклор Бойківщини</a></li>
	</ul>
</footer>
<!--#include virtual="/-/inc/general__page_end.inc" -->
