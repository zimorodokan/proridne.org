<!--#include virtual="/-/inc/general__page_start.inc" -->
<title>Пригоди капітана ☼ Українська народна казка ☼ Народна творчість</title>
<meta name="Description" content="Українська народна казка Бойківщини «Пригоди капітана» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Пригоди капітана.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Пригоди капітана <br><span class="article__headerDescription">Українська народна казка Бойківщини</span></h1>
	<p>Це було дуже давно, за стародавніх часів. По всьому світі був дуже голод. Такий голод, що люде людей їли. В одному селі було таке, що батько з мамою хотіли різати своїх дітей, бо не було що їсти. Була зима, як звичайно, сніг лежав, і вже йшлося до весни. І мав сніг гинути, а він, навпаки, ще більше падав. Кінчилась весна, уже мало бути літо, а сніг ще більший падав. І так падав ціле літо аж до другої зими.</p>
	<p>Який люде мали запас хліба, весь поїли. То, що мали на насіння, поїли, худобу поїли. Поїли свої пси й коти. І зачали люде вмирати з голоду. А сніг був такий, що як хотів піти відвідати сусід сусіда, то робили тунель і один до другого ходили тунелями.</p>
	<p>Отож у одній хаті чоловік і жінка хотіли з’їсти своїх двоє дітей, хлопчика й дівчинку. Полягали вони всі голодні спати, і вночі батько до мами зачав говорити:</p>
	<p>— Що ж ми будем робити завтра, коли сьогодні нічого не їли і голодні полягали спати? Завтра хтось із нас повинен умерти. Якби хто з дітей помер, ми би ще тиждень прожили. А як з нас хто помре, то вже ніхто не буде жити, бо діти не проживуть без нас, вони ще малі.</p>
	<p>Так вони собі говорили, коли в постелі лежали. А діти лежали на печи, братчик із сестричкою. Коли батьки межи собою говорили, вони ще не спали. І все чули. А ті говорять далі:</p>
	<p>—...Завтра заріжеме Івасика і ще тиждень пробудеме. Може, до літа пробудеме. Як того мало буде, то заріжеме ще й Марійку. Як будем жити, то діти в нас ще будуть.</p>
	<p>Як це братчик з сестричкою почули, зачали плакати. І межи собою потиху говорили, щоб батько й мама не почули. І договорилися, що треба від родичів тікати. Коли батько з мамою заснули, забрали вони свою одежу і повтікали з дому.</p>
	<p>Вийшли вони надвір, а сніг уже розтавав і вже починалася весна. І не йшли вони селом, бо людей боялися. Щоб хтось їх не спіймав і не зарізав, бо таке бувало. Утекли вони просто вверх, у ліси. Коли йшли вночі верхами, лісами, дуже померзли. Дивляться, в лісі, далеко від села, світло якесь блищить. Підійшли вони до того світла, а то маленька хатина.</p>
	<p>А в тій хатині жив собі самотній старенький дідусь, про якого в їхньому селі ніхто не знав. Постукали діти в двері до дідуся, увійшли і зачали плачучи говорити:</p>
	<p>— Пустіть нас, дідусю, до хати, бо ми дуже померзли.</p>
	<p>Дідо сказав, щоб заходили в хату, наклав у печи огня, спік бульби, погодував дітей і положив їх на піч коло себе спати. А ранком зачав їх дідо питати, як вони до нього прийшли. Вони все дідови розказали, а дідо сказав їм:</p>
	<p>— Уже копа літ, як я сам живу і не бачу людей. То ви будете моїми рідними онуками. Бо я своїх дітей і онуків не маю. Будете жити коло мене, помагати мені в роботі, і якось разом проживемо.</p>
	<p>Так і було. Дідо по господарстві працював, хлопець йому допомагав, а дівчинка варила їсти та прала з них шмаття.</p>
	<p>І прожили вони в діда багато літ. Коли хлопцеви виповнилося двадцять років, він сказав дідови:</p>
	<p>— Піду я в своє село, де родився, дізнаюся про батька, про маму і про своїх сусідів.</p>
	<p>Прийшов хлопець у село, а його побачив віт і питається:</p>
	<p>— Хлопче, скільки тобі років? А він йому:</p>
	<p>— Мені вже двадцять років.</p>
	<p>— То, — каже, — тобі, хлопче, пора вже в армію йти.</p>
	<p>І дав йому віт записку, щоб на завтра з’явився — піде до армії. Бо якраз із того села відправляли хлопців. Як він то почув, повернувся додому, попрощався з дідом і з сестрою, взяв на дорогу хліба і пішов у армію.</p>
	<p>І служив він у армії дуже далеко від свого села. Він не був учений, бо в школу не ходив. Записався він у армії в школу і закінчив чотири класи. Коли одержав тоту освіту, йому дали звання капітана і відпустку на місяць. І треба було йому дуже довго йти пішки. Встрів він по дорозі сержанта, який теж ішов у відпустку, але з іншої військової частини. Сержант сам був із сусіднього села.</p>
	<p>Пройшли вони з тим сержантом цілу добу, а на другу добу стріли й солдата, який теж ішов у відпустку. І він теж був з сусіднього села. І капітан до них каже:</p>
	<p>— Будем разом повертатися з дому в армію.</p>
	<p>Договорилися, на яке число і де мають зустрітися. І як поверталися, зустрілися вони на умовленому місці і пішли разом назад, у армію. Але коли йшли, то дорогу простували, йшли через верхи, ліси. І заблудилися вони у великому лісі. Цілий день проходили і все на то саме місце попадали. І довелося їм у лісі ночувати. Розіклали вони вогонь, наносили дров на цілу ніч, щоб до рана горів вогонь. І, як звичайно, старший між ними капітан. Сказав він, щоб на посту був солдат і стеріг їх цілу ніч. Капітан із сержантом полягали спати, а сірники в солдата забрали. Щоб солдат не міг розікласти вогень, як він погасне. І заснули вони, а солдат стояв на посту, охороняв їх з капітановою шаблею від диких звірів.</p>
	<p>Коли раптом опівночі, о дванадцятій годині, щось у лісі зачало шелестіти, тріщати й шипіти. Подивився солдат, а то якесь велике страховисько суне до огня. Мов якийсь віл дикий. Один тулуб, одна шия, а три голови має. Солдат із страху капітана й сержанта не будить. Та й не хоче їх перепудити. Вийняв щаблю з похви, підскочив до страховиська, махнув шаблею, рубонув по шиї і одна голова злетіла. Рубонув другий раз і друга злетіла. Рубонув третій раз — третя злетіла. Але що? Кров ринула із шиї і погасила вогень. Але він підскочив до вогнища, зачав глядіти іскринки і знайшов головешку, яка ще не погасла, зачав дути, дути, збирати ріщя. І розіклав вогень. Як розгорівся вогень знову, у лісі стало світло.</p>
	<p>Тоді він узяв шаблю, порубав стерво на шматочки, поносив у потік і прикрив ріщям, щоб ніхто не бачив. Змив кров і сліди затер листям. Поки зробився день, солдат великий порядок зробив, і ніхто не сказав би, що там якась пригода була.</p>
	<p>Коли зробився день, капітан з сержантом прокинулися, підігріли їжу, поснідали і разом троє пішли далі. Йшли вони цілий день лісами, всякі перешкоди були — потоки, ріщя, ломаччя, — а на вечір на те саме місце прийшли, де ночували. Блуд їх їмився.</p>
	<p>Капітан знов командував. І сказав, щоб їх стеріг сержант. Розіклали вогень, наносили дров, капітан забрав від сержанта сірники, дав йому свою шаблю, і вони оба полягали спати, а сержант стеріг.</p>
	<p>Знову о дванадцятій годині почало щось тріщати в лісі. І таке саме було, як першої ночі. Тріщало, шелестіло, шипіло. Коли воно наблизилося до вогню, сержант побачив, що то страховисько. Таке велике було, як віл. Тулуб один, а дві шиї. І кожна шия мала по три голови. Вихопив він шаблю, прискочив до чудовиська і махнув — дві голови стяв, другий раз махнув — дві голови стяв і третій раз махонув — дві голови стяв. А кров ринула з шиї і загасила вогень. Але він зачав глядати, глядати і знайшов іскринку. Приклав вуглик до вуглика і роздув огень.</p>
	<p>Коли в лісі стало видно, порубав він шаблею тото стерво, у той самий потік заніс, прикрив ріщям, щоби не було видно, затер кров, щоб ніхто не помітив — зробив порядок. І коли зробився день, не було помітно, що з ним пригода була. Коли капітан і солдат рано встали, то капітан нічого не помітив, а солдат зразу по обличчю сержанта помітив, що була з ним пригода. А сержант глянув на солдата — теж зрозумів, що й з солдатом таке було. Поїли вони і далі в дорогу пішли.</p>
	<p>Ішли вони цілий день, до самого вечора, а ввечері, коли вже темніло, побачили, що прийшли на те саме місце, де вже ночували два вечори.</p>
	<p>Третьої ночі черга підійшла до самого капітана на посту стояти. Розіклали вони вогень, наносили на цілу ніч дров, забрав сержант від капітана сірники, запхав їх у свою сумку і поклав під голову. Полягали вони спати, а капітан стояв на варті.</p>
	<p>Раптом о дванадцятій годині ночі щось зачало по лісі тріщати й шипіти. Коли наблизилося до огня, капітан побачив, що то страшна звірюка. Один тулуб, три шиї і дев’ять голів. Капітан трохи злякався, але вихопив шаблю, підняв угору і як махнув, зразу три голови відрубав. За одним махом три голови! Махнув другий раз — і другий раз три голови. Махнув третій раз — і третій раз три голови. А кров як ринула з ший, весь вогонь загасила. Що він не наглядався, іскринки так і не знайшов. Що він тоді придумав? Вилізти на високе дерево, під яким вони спали. Може, десь далеко побачить світло. А вночі світло дуже далеко видно. Виліз він на дерево, подивився — метрів за двадцять-тридцять побачив світло. Зліз він з дерева і пішов глядати в торбі свої клуб’я з нитками, вийняв то клуб’я, прив’язав один кінець до дерева, де вони ночували, а сам клуб’я розмотує і йде напроти світла, яке він побачив з дерева. Недовго пройшов і побачив полянку, а на ті полянці хатинку. А в ті хатинці одно віконце, і в ньому світилося світло.</p>
	<p>Прив’язав він клуб’ятко до корчика, щоб міг його знайти, а сам підбіг до віконця і подивився у вікно. І побачив, що серед хати сидять на ковбицях три старі баби. Одна каже:</p>
	<p>— Мала-м одного сина і як пішов ще тому два дні з дому, то й не чути нічого про нього. А він був такий, що коли піде о дванадцятій годині, то на першу все додому вертався. Та коби хоть був узяв з собою шапку-невидимку.</p>
	<p>А друга каже:</p>
	<p>— Е, що твоє! Твій хоть слабший був. А мій сильніший, і він теж як ще вчора о дванадцятій годині пішов, то ще й досі його немає. Та коби був хоч узяв з собою пістолет, що коли на три милі голос почує, то на три милі на той голос у ціль попадає.</p>
	<p>А третя баба каже:</p>
	<p>— Що ви там про своїх синів говорите! Мій як піде о дванадцятій годині, то на першу вертається. А тепер уже третя. Теж з ним якась пригода сталася. Та коби узяв з собою чародійну свічку. Як засвітить її та обійде щось із нею, хоч би й кулю земську, то все спить мертвим сном.</p>
	<p>Як капітан то почув, що баби між собою говорили, швидко підбіг до дверей, постукав і двері зразу відчинив. Так, ніби він дуже швидко біг і засапався. І зачав бабам казати:</p>
	<p>— Ваші сини у великій біді! Це ті, що в одного шапка-невидимка зосталася, в другого пістолет, який стріляє на три милі на звук, а в третього — чародійна свічка. Але це ваші сини чи не ваші?</p>
	<p>Баби закричали:</p>
	<p>— Це наші сини! Це наші сини! Він каже:</p>
	<p>— Давайте мені то все, нехай я їм занесу. А мені дайте сірники. Баби то все посхапували і йому віддали. Він забрав тото і побіг до того корча, до якого прив’язав клуб’я з нитками, зачав мотати на нього нитки і прийшов до того дерева, де вони ночували. Назбирав ріщя, розіклав огень. Коли огень розгорівся, порубав він на кусочки то стерво, поскидав в потік, прикидав ріщям, замів сліди від крови, заховав у свою сумку шапку-невидимку, пістолет і свічку. Щоб про це ніхто не знав.</p>
	<p>Коли зробився ранок, підігріли сніданок, попоїли, зробили кілька кроків і вийшли з лісу на полянку, з якої мали розходитися по домах. І розійшлися вони. Один пішов направо, другий наліво, а третій прямо.</p>
	<p>Коли розійшлися, капітан хотів зразу йти в село, де народився, але попав на хатинку в лісі. І його здивувало, що хатинка була дуже подібна до тої, де він жив з дідусем. Підійшов він до тої хатини і увидів стареньку бабу з двома зубами. Його здивувало, що бабуся така стара, а дівчинка коло неї мала, років дванадцяти. Дівчинка була сумна, а бабуся весела.</p>
	<p>Він привітався і спитався в баби, як вона живе, з ким живе. А вона каже:</p>
	<p>— Внучку маю коло себе.</p>
	<p>Дозволила йому бабуся роздягнутись і сісти. І здавалося, що вона ніби гостей чекала.</p>
	<p>Покликала баба дівчинку надвір і щось їй сказала. Сама зайшла до хати, а дівчинку зоставила надворі. А він нібито не помітив, що баба з дівчинкою щось там розмовляла. Вийшов надвір, дивиться, а дівчинка стоїть під хатою й плаче. І він тихо питає її:</p>
	<p>— Чого ти, дівчинко, плачеш? А вона йому відповіла:</p>
	<p>— Мені жаль за вами. Ви такі молоді й гарні, а зараз будете вмирати.</p>
	<p>— Чого ж я буду вмирати? Яка буде причина смерти? Вона каже:</p>
	<p>— Дивіться, онде скраю лісу вогень горить. А коло вогня дванадцять синів бабиних. Вони всі розбійники. Баба мені сказала, щоби я дала їм знати, вони прийдуть і вб’ють вас.</p>
	<p>А він каже до дівчинки:</p>
	<p>— Ти йди до лісу, трохи постій скраю, а тоді прийдеш і скажеш бабі, що ти коло них була і сказала.</p>
	<p>Дівчинка пішла, а він вернувся до хати, скинув з себе шинель і зачав з бабою розмовляти. Баба все розказувала, весело вела бесіду і весь час поглядала у вікно, чи йдуть уже сини. А коли повернулася дівчинка, зайшла до хати і стала в кутику, він сказав до баби:</p>
	<p>— Приготуйте мені щось їсти, бо я з дороги, голоден. Я з вами за все розрахуюся. Ви приготуйте і покладіть на стіл, а я зараз прийду. Іду трохи надвір погуляти.</p>
	<p>Він сказав, щоб баба дала їсти, хоч і мав з собою їжу.</p>
	<p>Вийшов капітан надвір і пішов до лісу, де огень горів. Дивиться, коло огня дванадцять розбійників сидять. Зарізали вола й печуть його. Відрізують шматками м’ясо, печуть на вогни й їдять. Відрізав шматок м’яса старший брат, ватажко. Припік на вогни і приніс до рота. У той час підійшов капітан у шапці-невидимці, вийняв пістолет і вистрілив. І то м’ясо з прута збив. Тоді розбійник крикнув:</p>
	<p>— Браття, хтось тут є, треба його спіймати.</p>
	<p>Всі розбійники розбіглись по лісі, скрізь перешукали, а капітана не виділи, бо він був невидимка. Тоді всі зійшлися знову до огня. І знову зачали м’ясо печи. Між собою розмовляють і сміються:</p>
	<p>— Чи ми глухі? Нам почувся стріл якийсь, а то нікого не було. Але коли ватажко знову підніс м’ясо до рота, той знову вистрілив і м’ясо збив.</p>
	<p>— Е, — каже, — браття, то не жарт. Тут хтось є. Треба його спіймати.</p>
	<p>Скрізь глядали, геть і на дерева лізли — ніде нічого не знайшли. І знову приступили до їжі. Коли той ватажко третій раз підносив м’ясо до рота, він йому третій раз збив. Тоді ватажко сказав:</p>
	<p>— Є людина між нами, яка хоче з нами дружити. Покажись нам на очі. Ми всі будем тобі служити, бо знаєм, що якби ти хотів, ти міг би побити всіх нас.</p>
	<p>Тоді капітан обізвався збоку:</p>
	<p>— Поверніться всі лицем в один бік.</p>
	<p>Вони повернулися, а капітан зняв з голови шапку-невидимку, заховав у свою торбу, а одяг свою. Тоді сказав:</p>
	<p>— Повертайтесь лицем до мене.</p>
	<p>Вони повернулись і увиділи капітана перед собою, який стояв з шаблею при боці. Всі розбійники обскочили капітана. А капітан крикнув на них:</p>
	<p>— Стійте! Що, ви хочете мене спіймати? То я зараз зникну, а вас усіх повбиваю.</p>
	<p>Тоді вони стали і зачали його питати, як він до них попав. А він сказав, що все знає, що в світі є, і до них прийшов, щоби з ними дружити. Сказав їм, що він невидимка, що його палець стріляє і в ціль попадає. І коли махне рукою, все омертвіє.</p>
	<p>Вони як то почули, зразу його обрали своїм отаманом. Кажуть:</p>
	<p>— Ти будеш у нас старший. Що скажеш, то ми будемо робити.</p>
	<p>— Тепер ходіть додому, до свої мами. Вона нам їжу приготовила. Поїмо і підем на полювання.</p>
	<p>Він іде попереду, а всі розбійники позаду. А баба як увиділа у вікно, що він спереду, а її сини позаду, то зраділа. Думала, що її сини вже його спіймали.</p>
	<p>Коли вони зайшли до хати, він сказав, щоби всі сідали до столу. І вони це зробили, посідали за стіл. Всі слухали його наказу. Баба то увиділа і застовпіла на місці. Каже:</p>
	<p>— Вас є дванадцять, моїх синів, і ви його одного слухаєте? Вбити його! Щоб він вами не командував!</p>
	<p>Але капітан сказав, щоби всі сідали, і вони тихо сіли за стіл. Слухали його. Випили по келішку горівки, попоїли. І каже він до них:</p>
	<p>— Куди тепер підем?</p>
	<p>— Банки розбирати, — кажуть вони. — Є тут банк великий. У самого царя. Але він під великою охороною. До того банку звідси три милі. Але як тільки ми з хати виходим, переступаєм поріг свої хати, то вже чуєм голос пса. І вже цар знає, що ми хочем іти до нього. Коли пройдем милю, пес два рази брехне, що дві милі осталось нам до банку. Тоді цар піднімає військо, ставить велику варту. А коли проходимо ще одну милю, то цар тисячі війська посилає назустріч нам. І ми мусим втікати.</p>
	<p>Тоді він їм каже:</p>
	<p>— Підем до царя.</p>
	<p>Вийшли вони з хати, а коло хати стовпчик закопаний. Розбійники кажуть:</p>
	<p>— Коли ми підійдеме до цього стовпчика, то царський пес раз гавкне. Він сказав:</p>
	<p>— Ви всі повертайтесь лицем у другий бік, а я вистрілю і пса вб’ю. Тільки вони підійшли до стовпчика і обернулися, він почув голос пса: «Гав!» Голос той рознісся по лісах. Капітан вийняв пістолет і вистрілив на звук пса. Заховав пістолет у свою торбу і сказав до них:</p>
	<p>— Пса я вже убив. Тепер сміло ідім до царя.</p>
	<p>Розбійники зачали йти, але вони не вірили, що пес убитий. Але коли підійшли до другого стовпа, вже не чути було голосу пса. Підійшли і до третього стовпа, і пес теж не обзивався. Коли вже підійшли до самого царського замку, тоді побачили, що пес убитий. В саме серце куля попала. Він їм каже:</p>
	<p>— Ви мене тут почекайте.</p>
	<p>А сам засвітив чародійну свічку і обійшов з нею царське подвір’я. І хто там був, усі мертвим сном заспали. І вартові заспали. Та й сам цар як грав з сім’єю у карти, так і заспав за столом.</p>
	<p>Тоді капітан зайшов до царського банку. Розломили розбійники залізні двері, щоб дорогоцінні речі і гроші забрати. Він каже:</p>
	<p>— Ви всі слухайте мої команди. Я сам піду наперед у підвали, щоб вас усіх однаково тими скарбами поділити. Ви будете по одному сходити долі східцями, коли я буду вас кликати.</p>
	<p>Зійшов капітан униз і сказав:</p>
	<p>— Тепер сходьте по одному до мене.</p>
	<p>Так вони й зробили. Коли розбійники сходили вниз, капітан стояв у шапці-невидимці, брав по одному за голову і відрізував. І всім дванадцятьом розбишакам голови повідрізував. Тоді пішов у кімнату самого царя. Цар з жінкою й дочкою сиділи за столом і за грою в карти заспали. Тоді він узяв царівну за руку і зняв перстень з її пальця. І забрав носову хустинку — на знак того, що він коло неї був. Тоді пішов у підвал до мертвих розбишак, повідрізував кожному кінчики язиків, в хустинку царівни позагортав і в торбу собі заховав. Тоді вийшов надвір, засвітив чародійну свічку і обійшов з нею царське подвір’я. І всі, котрі спали, прокинулися. Їм здавалося, що вони лиш трошки задрімали. А сам цар далі з сім’єю в карти грав. А варта як стояла, так і далі стояла до самого ранку.</p>
	<p>А вранці побачила варта розбиті двері. І знайшли дванадцять трупів.</p>
	<p>Вартові повідомили своє начальство, і це дійшло аж до генерала. А генерал добре знав про такий царський наказ: хто знищить тих розбійників, за того цар дочку дасть. Генерал підійшов до царя і доповів, що він убив розбійників. І цар сказав:</p>
	<p>— Я від свого слова не відмовляюсь. Сказав, що дочку віддам, то так і зроблю.</p>
	<p>А капітан лишив царський замок і пішов до свого діда, де жила його сестра. Підійшов він до хати, а стежка вже травою заросла. Не було вже в хаті ні діда, ні його сестри. Тоді він обійшов навколо хати — ні могили дідової не знайшов, нічого. Скрізь було пусто. Пішов по лісі, може, так могилу дідову знайде. Не було могили, тільки знайшов далеко в лісі великий двір панський. Зайшов — там було багато кімнат. Зачав кричати:</p>
	<p>— Хто живе тут?!</p>
	<p>Ніхто не обзивався. Він вийшов на подвір’я, став кричати надворі, бо надворі видно було сліди. І раптом він почув людський голос. Глянув, а то сестра його біжить. Підбіг він до сестри, обняв її, поцілував і каже:</p>
	<p>— Де ж наш дідусь? Чи живе він ще? А вона йому відповіла:</p>
	<p>— Нашого дідуся вже давно немає. Пішов у ліс, заблудився і додому не повернувся. А я його шукала і на цей панський двір попала. І живу тепер у цьому домі сама. Зайди, брате, до мої хати. Ти з дороги, треба тобі помитися, покупатися.</p>
	<p>Коли брат зайшов до того дому, роздягся і почав купатися, вона дала знати розбишакам, що її брат купається. А їх було теж дванадцять. Зайшли вони в лазню, де він мився, схопили його роздягнутого і сказали йому так:</p>
	<p>— Ми вороги з тобою до смерти. Нам жити на цьому світі, а тобі треба вмирати.</p>
	<p>Ватажко тих розбишак був наречений його сестри. Став він питати капітана, якою той смертю хоче померти. А він каже:</p>
	<p>— Найкраща смерть — десять літрів киплячої води випити.</p>
	<p>Як сестра тото почула, зразу набрала води, пішла нагріла і подала йому великий горщик у руки, щоб «легше вмирати». Всі розбишаки стали в круг, щоб дивитись на його смерть. Він підняв горщик високо, і вони думали, що він уже буде пити. А він обкрутився і їм всім голови обілляв. Вони поїмались за очі, а він підскочив до стіни, де висіла його шабля, і повідрубував їм усім голови. А сестра як то увиділа, зачала кричати:</p>
	<p>— Вбивця ти, вбивця! Я хотіла за нього віддатися!</p>
	<p>Тоді він узяв сестру за руку, завів її до великої кімнати, прикував до стіни на ланц і сказав:</p>
	<p>— Ти будеш тут умирати.</p>
	<p>І приніс він дві бочки. Одну налляв повну води, а другу лишив порожню. І каже:</p>
	<p>— Як захочеш пити, маєш у бочці воду. А коли захочеш плакати, свої гріхи спокутувати, то щоб твої сльози капали в цю порожню бочку. Ти нашого діда, який нас до свого дому прийняв, із світу збавила. Твій наречений убив його і десь в лісі закопав, що й могили немає. А тепер, сестро, будь здорова, бо я від тебе йду. А через рік прийду і від цього ланца відв’яжу.</p>
	<p>Відклонився він від неї і пішов.</p>
	<p>Пішов він і по дорозі вступив до царя. Хотів знати, що там робиться. А цар мав одну дочку і вже за генерала її віддає. Капітан хотів зайти до царського замку — варта не пустила. Він одяг шапку-невидимку і пройшов поміж гостей до самого царя. Цар стояв за столом і мав промову. Говорив, що має зятя, який таких страшних розбишак побив.</p>
	<p>Тоді капітан зняв з голови шапку і царю показався. Підійшов до молодої, показав їй перстень і сказав:</p>
	<p>— Це я побив тих розбишак. Всі скричали:</p>
	<p>— Це неправда! Чим докаже він?</p>
	<p>Він розгорнув носовик, у якому було дванадцять язиків розбишак. І цей перстень він взяв тої ночі від царівни. Царівна зразу спізнала свій перстень. Вона зразу повірила і сказала цареви:</p>
	<p>— Це мій суджений наречений. Але капітан сказав:</p>
	<p>— Я маю дівчину другу. Вона у баби, матері тих розбишак.</p>
	<p>Він з ними відклонився і не хотів брати ніяких подарунків, хоч йому й давали. Пішов просто до тої баби, щоб забрати дівчину. Взяв він тоту дівчину за руку і пішов з нею до війська. І продовжував службу.</p>
	<p>А через рік пішов відвідати свою сестру. Чи живе вона? Відкрив двері, подивився, а вона вже мертва лежить. Узяв він тіло сестри, поховав її коло того двору і зробив могилу.</p>
	<p>А бочка, в якій вода була, вже стояла порожня. Всю воду випила сестра. А та бочка, що порожня була, тепер повна сліз стояла.</p>
	<p>Тоді капітан вернувся служити в армії. І з тою дівчиною-сиріткою оженився. І казка на тім закінчилася. Більше про капітана я нічого не знаю. Він казав, що буде мені писати, а не пише.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Красне, Турківського району, Львівської області 13-14 листопада 1989 року Малетич Михайло Ілярович (1927)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Бойківщини/">Фольклор Бойківщини</a></li>
	</ul>
</footer>
<!--#include virtual="/-/inc/general__page_end.inc" -->
