<!--#include virtual="/-/inc/general__page_start.inc" -->
<title>Про обмін бичків і передачу на той світ ☼ Українська народна казка ☼ Народна творчість</title>
<meta name="Description" content="Українська народна казка Бойківщини «Про обмін бичків і передачу на той світ» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Про обмін бичків і передачу на той світ.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Про обмін бичків і передачу на той світ <br><span class="article__headerDescription">Українська народна казка Бойківщини</span></h1>
	<p>Один був оженився. І нічого не мав, тільки два бички. Жінка говорить йому: — Жени ті бички на ярмарок, продай і купи хліба. Іде він з тими бичками на ярмарок, дивиться, а там один продає вози. Зайшов він туди і оглядає віз. А той майстер питає:</p>
	<p>— Що, хочеш віз купити? А він говорить:</p>
	<p>— Хотів би-м, але не маю грошей. А продавець воза говорить:</p>
	<p>— То поміняйме. Ти мені бички, а я тобі віз. Будеш мати віз і самотяж натягнеш дров.</p>
	<p>Він подумав: «Треба поміняти». Взяв і поміняв. І тягне той віз. Зайшов туди, де продавали сокири. Взяв він до рук одну сокиру, оглянув її. Продавець сокир говорить:</p>
	<p>— Хочеш купити?</p>
	<p>— Та хотів би.</p>
	<p>— То купуй.</p>
	<p>— Я грошей не маю. А той каже:</p>
	<p>— То поміняйме. Ти мені віз, а я тобі сокиру. Та будеш мати сокиру. Якесь дерево підрубаєш і на плечах принесеш.</p>
	<p>Він подумав, що це добра справа. Поміняли. Взяв він сокиру і йде. Коли пробує, а сокира тупа. Треба би погострити. А один стоїть коло дороги і продає камені для гострення. Цей став з сокирою, взяв у руки камінь та й дивиться на нього. А той питає:</p>
	<p>— Хочеш купити камінь?</p>
	<p>— Хочу.</p>
	<p>— То купуй.</p>
	<p>— Та я не маю грошей.</p>
	<p>— Давай поміняємось.</p>
	<p>Той узяв камінь, а той сокиру. Іде він з каменем додому. Коли дивиться, на ставку плавають качки. Він собі думає: «Бички втратив і нічого не купив, то хоч качку заб’ю і додому принесу». Прицілився він і кинув камінь. Камінь втопився, а качка полетіла. І він з нічим повернувся додому. Приходить, а жінка питає:</p>
	<p>— Продав бички?</p>
	<p>— Та я заміняв їх за віз.</p>
	<p>— А де віз?</p>
	<p>— Заміняв за сокиру.</p>
	<p>— А де сокира?</p>
	<p>— Заміняв за камінь.</p>
	<p>— А де камінь?</p>
	<p>— Та я хотів убити качку. Качка полетіла, а камінь пропав у воді. Жінка говорить до нього:</p>
	<p>— Іди собі, в світ. Як знайдеш дурнішого за себе, то можеш приходити додому, а не знайдеш — не приходи.</p>
	<p>І він пішов. Ішов, ішов і зіпрів. Та й думає собі: «Піду я в холодок. Трохи відпочину». Обперся на дерево і стоїть. Коли під’їжджає якийсь пан і питає його:</p>
	<p>— Чого ти, чоловіче, тут стоїш? А він говорить:</p>
	<p>— Я зліз із неба, з тамтого світу, і мене один чоловік попросив, щоб я взяв для його родичів передачу. Я чекаю на нього, заки він принесе.</p>
	<p>А той пан говорить до нього:</p>
	<p>— Йой, та в мене теж є родичі там. І я би хотів щось їм передати. Прошу тебе, возьми й передай.</p>
	<p>Він каже:</p>
	<p>— Та добре, давайте. Пан говорить:</p>
	<p>— Ти зачекай трохи. Я поїду додому, спакую то все і привезу, би ти взяв.</p>
	<p>Пан вернувся додому, набрав там грошей, убрання, хліба, сала, ковбаси — всього понабирав багато. Привіз і дав йому. А він говорить до пана, щоби йому дав коня. Щоби поїхав до того, що мав привезти передачу.</p>
	<p>— А ви за той час потримайте це дерево, щоби не впало.</p>
	<p>Сів він на коня і поїхав додому. Д той лишився тримати дерево. Чоловік приїхав додому і дав усе добро жінці:</p>
	<p>— На. Маєш гроші, маєш хліб. І маєш гарного коня. Вона його питає:</p>
	<p>— Відки ти то взяв?</p>
	<p>— Я знайшов дурнішого від себе. Він там тримає дерево, щоби не впало.</p>
	<p>І жінка втішилася, і вже вони добре жили.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Красне, Турківського району, Львівської області 3 січня 1989 року Малетич Ярослав Романович (1903)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Бойківщини/">Фольклор Бойківщини</a></li>
	</ul>
</footer>
<!--#include virtual="/-/inc/general__page_end.inc" -->
