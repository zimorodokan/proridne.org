<!--#include virtual="/-/inc/general__page_start.inc" -->
<title>Тонке діло ☼ Українська народна казка ☼ Народна творчість</title>
<meta name="Description" content="Українська народна казка Буковини «Тонке діло» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Тонке діло.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Тонке діло <br><span class="article__headerDescription">Українська народна казка Буковини</span></h1>
	<p>Був чоловік і робив мишоловку, щоби била щури та миші. Кінчає він її, аж приходи до него корчмар.</p>
	<p>— Що робите, Іване?</p>
	<p>— Я роблю, — каже, — таку машинку, щоб робити гроші.</p>
	<p>— Іване, якщо зробите хорошу машинку, то, може б, і я у вас купив?</p>
	<p>— Чого, — каже, — купите. Прийдете, побачите, як я роблю гроші, та й купите. А я собі другу зроблю.</p>
	<p>— А коли ж прийти до вас? — питає корчмар.</p>
	<p>— Можете пізненько ввечері прийти. Бо вдень не будеш робити гроші.</p>
	<p>Корчмар пішов додому радитися з жінкою, а Іван покликав сусідського хлопця. Прийшов той, а Іван каже:</p>
	<p>— Станеш у мене під хату. Я відкрию вікно. А ти будеш мати в руках гроші: рубля, три, п’ять, десять, двадцять п’ять, п’ятдесят і сто. Дам тобі ці гроші і будеш держати напоготові в руці.</p>
	<p>І все розказав хлопцеві, як він має робити. Прийшов корчмар.</p>
	<p>— Ну, — каже, — Іване, будете робити гроші?</p>
	<p>— Буду, — каже.</p>
	<p>Бере він свою мишоловку, поклав у неї рубля, виставив мишоловку у вікно і крикнув:</p>
	<p>— Руб на руб!</p>
	<p>А той хлопець відти кидає на того рубля ще їдного. Іван витягнув машинку — є два рублі! А Іван стави в машинку три.</p>
	<p>— Три на три! — крикнув і виставив до того хлопця.</p>
	<p>А хлопець кидає три рублі. Іван притиснув їх долонею і потягнув до себе. Та й показує корчмареви, що машинка зробила й три. Далі стави п’ять.</p>
	<p>— Машинко, п’ять на п’ять!</p>
	<p>Виставив він у вікно мишоловку, і хлопець кинув п’ять. Іван закрив рукою, потягнув до себе і показує п’ять. І так само аж до сотні.</p>
	<p>— Машинко, сто на сто!</p>
	<p>І з одної сотні зробилося дві, а за вікном у хлопця не зосталося нічого. Питає корчмар:</p>
	<p>— Що ж ти за цю машинку хочеш?</p>
	<p>— Дві тисячі рублів, — каже той.</p>
	<p>Корчмар платить гроші і бере машинку. Приноси машинку додому, буди свою жінку.</p>
	<p>— Вставай, будем робити гроші. Будем робити рубля, потому три. І так усе більше, і, нарешті, зробим сотню.</p>
	<p>А Іван підійшов під корчмареву хату, тримає в руці підібрані гроші і стоїть коло вікна. Корчмар поставив у мишоловку рубля і каже:</p>
	<p>— Машинко, руб на руб!</p>
	<p>І виставив машинку в вікно. Іван кинув рубля. Корчмар так само накрив рукою, як Іван накривав. Подивився — є два рублі! Кладе жид троячку.</p>
	<p>— Машинко, три на три!</p>
	<p>Іван поклав троячку. Потяг корчмар машинку до себе — е два рази по три! І так вони «пробили» гроші аж до сотні. А єврейка каже:</p>
	<p>— Гай, даймо на всі.</p>
	<p>Витягає з сумки велику пачку грошей, поставила їх на «машинку», і корчмар крикнув:</p>
	<p>— Всі на всі!</p>
	<p>А Іван забрав усі ті гроші і втік. Корчмар витяг «машинку»- нема грошей. Виходи він вночі надвір, але боявся йти права глядіти. А рано приходи він до Івана та й каже:</p>
	<p>— Іване, що робити? Я робив машинкою гроші. Так добре викидало рубля, троячку і далі. Усе виходило добре, аж до сотки. А жінка поклала разом більше тисячі і хотіла всі на всі вдарити. І нічого не осталося, машинка вернулася порожня.</p>
	<p>А Іван каже:</p>
	<p>— То ти перегрузив машинку. Ти ж видів, які вона гроші випускає. А ти хтів зразу багато мати. Ти січкарню перегрузи. То збавиш. А тут тонке діло.</p>
	<p>Перегрузив — пропало. Та й розійшлися вони.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Кулішівка, Сокирянського району, Чернівецької області 5 серпня 1984 року Бендус Семен Микитович (1908 року народження)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Буковини/">Фольклор Буковини</a></li>
	</ul>
</footer>
<!--#include virtual="/-/inc/general__page_end.inc" -->
