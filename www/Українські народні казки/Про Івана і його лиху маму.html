<!--#include virtual="/-/inc/general__page_start.inc" -->
<title>Про Івана і його лиху маму ☼ Українська народна казка ☼ Народна творчість</title>
<meta name="Description" content="Українська народна казка Покуття «Про Івана і його лиху маму» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Про Івана і його лиху маму.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Про Івана і його лиху маму <br><span class="article__headerDescription">Українська народна казка Покуття</span></h1>
	<p>Були собі чоловік та й жінка. Бідні вони були. Народився їм хлопець. Зачав той хлопець підростати, пустили вони його в школу. Ходив він до школи, і ріс, і ставав чимраз сильніший. Мав велику силу. Зачав він розбивати дітей, бо не чув у собі сили.</p>
	<p>Раптово помер тато. Лишився він з мамою. І далі він бив дітей. Люди зачали з мамою сваритися:</p>
	<p>— Що твій хлопець робить?! Ти його запри, бо він нам дітей розбиває.</p>
	<p>Він каже мамі:</p>
	<p>— Мамо, на нас люди недобрі. Лишім собі коника й воза, а решту продаймо та й їдьмо в світ.</p>
	<p>Мама на це погодилася, вони все продали. Лишили собі віз і коня. Своє майно склали на той візок і їдуть собі в світ. Їхали вони село від села, місто від міста, далеко заїхали. І в’їхали в ліс. Їхали вони лісом, а в тому лісі був великий зруб. Там рубали дуби і закидали дорогу, нема куди їхати. І ще над’їхало дванадцять фір панських. Він каже:</p>
	<p>— Мамо, я зараз ці дуби з дороги повідтягаю.</p>
	<p>Повідтягав він дуби, зробив дорогу, і поїхали вони далі. І ті фіри поїхали з ними разом. Ідуть вони далі лісом. Ті фіри звернули собі в свою дорогу, а вони їдуть у свою. І в дуже густий ліс заїхали. Він каже:</p>
	<p>— Мамо, ви посидьте коло фіри, а я піду роздивлюся, що де є. І, може, щось сполюю, аби ми попоїли.</p>
	<p>Зайшов він у ліс, дивиться, а там стоїть на горі великий дім. Камениця штириповерхова. Там жили збуї. Заходить він до тої камениці, в одну кімнату, в другу, в третю — нема нікого, він кричить, і ніхто не обзивається. Так він вийшов аж на четвертий поверх. Відкрив вікно і дивиться, милується лісом, Все пахне, пташки співають. Дивиться, йде до того дому дванадцять чоловік. Збуї йдуть, найстарший з них каже до одного із своїх збуїв:</p>
	<p>— Хтось до нашого дому зайшов. Іди зроби, з його шкіри решето. Най він там не зазирає.</p>
	<p>Той збуй приходить і каже:</p>
	<p>— Ти що сюди прийшов? Що ти тут робиш?</p>
	<p>— А що тобі треба?</p>
	<p>І ловить збуя та як фурне його через вікно з четвертого поверху, то не знати, куди він полетів. А старший збуй чекав, чекав товариша та й каже:</p>
	<p>— Що він там забавився? Іди ти.</p>
	<p>І післав другого. Він і другого фурнув. І так він їх усіх перебив. І приходить до него найстарший збуй. То змій був. Та й каже він:</p>
	<p>— Що ти тут робиш?</p>
	<p>А він його схопив та через вікно як дзвенькнув. Але той не вбився, був сильний дуже. Приходить він д’мамі й каже:</p>
	<p>— Мамо, я знайшов дуже файну хату. Будем у тій хаті жити. Мама прийшла.</p>
	<p>— О, — каже, — це дуже файна хата.</p>
	<p>Так вона обзирає. А в хаті все є. Килими, все золотом оббито, та як у панів колись було.</p>
	<p>— Мамо, ви тут жийте, а я беру рушницю і йду вполювати якогось звіря, та й будем варити обід.</p>
	<p>Пішов він полювати, а мама ходить по надворю. І підступив до неї змій. Та й каже:</p>
	<p>— Хоч’ жити чи вмирати?</p>
	<p>А вона напудилася та й каже:</p>
	<p>— Я хочу жити.</p>
	<p>— Як хоч’ жити, то сховай мене в підвал, би твій син не знав. Бо він, — каже, — мене вб’є. І би-с мені давала їсти. Би я там з голоду не здох. А ми будем готувати йому смерть.</p>
	<p>Приходить син.</p>
	<p>— Ну, — каже, — як, мамо, сподобалося вам тут?</p>
	<p>— Е, — каже, — тут дуже файно, ми живем на свіжому повітрі.</p>
	<p>— Ну то добре, мамо. Ви собі тут будете жити, а я буду ходити на полювання.</p>
	<p>Вона зварила обід, він пообідав і пішов собі знов у ліс. А мама понесла їсти змійови. Та й радяться, як його знищити. Змій каже їй:</p>
	<p>— Ти зробися слаба і кажи, що тобі снилося, ніби десь за горою є змійова мама. Вона має маленькі діти, змійки. Скажи, що якби він одного маленького зміїка приніс, то тобі буде легше. А як він туди піде, то уже не вернеться, бо моя мама його вб’є.</p>
	<p>Він приходить додому — мама вже «слаба» лежить, та й каже:</p>
	<p>— Синку, мені такий сон снився, щоб ти поїхав до одної гори. А в тій горі є нора. А в тій норі зміїха має маленькі діти. Ти би мені одне приніс, я би собі зварила, з’їла та й мені би стало легше.</p>
	<p>А він свою маму дуже любив. Та й сказав:</p>
	<p>— Мамо, я вам під світом найду.</p>
	<p>І пішов у дорогу.</p>
	<p>Іде він дорогою через ліс, і здибає його в лісі дуже старенький дідок з бородою по коліна. Та й каже:</p>
	<p>— Куди ти, синку, йдеш? А він каже:</p>
	<p>— Я йду до такої гори. Там є печера, а в ній змія зі змієнятами. Я маю принести мамі з тої печери змієня на ліки.</p>
	<p>— Ти туди не дійдеш, — сказав дідок. — Ти ходи зо мною. У мене є пивниця, а в ній є дванадцять дверей. Ти так лусни в одні двері, щоби дванадцять ся отворило, і вибіжить відти кінь. Як ти його стримаєш і сядеш на него, то можеш до тої печери їхати, а як не стримаєш, то тобі нема чого туди їхати, бо змія тебе спалить.</p>
	<p>Він приходить до тої пивниці і як ударив ногою, отворилося дванадцять дверей. І виходить кінь. Він його схапав за гриву і на него сів. Кінь хотів його струтити, але не міг. Здоймився кінь у повітря, об’їхали вони навколо ліс і знов стали на тім самім місці. І він не впав з коня. А кінь каже:</p>
	<p>— Як, Іване, будем їхати — землею чи поверх лісу?</p>
	<p>— Так, аби ми там скорше були. І поїхали вони поверх лісу.</p>
	<p>Приходять на то місце, а там у норі є якраз п’ятеро змієнят. А старої зміїхи, їх мами, на той час не було. І він одно вхопив, поклав у торбину, і поїхали вони. А стара зміїха прилетіла, вздріла, що одного нема, і почала за ними летіти на крилах і сипати вогнем. Кінь каже:</p>
	<p>— Йване, доганяє нас. Що робити?</p>
	<p>— Не знаю, — каже. А кінь тоді:</p>
	<p>— Вимич з мої гриви пару волосків і кинь назад себе. І стане дуже великий і густий ліс, і їй буде тяжко летіти.</p>
	<p>Так він і зробив. Вимикнув пару голосків, кинув назад себе, і зробився густий ліс, і зміїха їх не догнала. А змій його мамі каже:</p>
	<p>— Твій син зараз буде дома. Але би ти то не їла, бо то отруєне. Він був віщун, той змій.</p>
	<p>Хлопець приходить додому — мама вже ходить. Та й каже:</p>
	<p>— Іванку, синку, мені вже трохи легше. Ти приніс, але я вже це не буду їсти. Викинь геть.</p>
	<p>Пустив Іван коня на пасовисько, пообідав, відпочив трохи з дороги. А як відпускав коня, кінь йому сказав:</p>
	<p>— Як тобі мене буде треба, би-с три рази свиснув, і я буду коло тебе.</p>
	<p>Відпочив Іван і далі пішов на полювання, а мама лишилася сама. І знову радиться із змійом, як знищити Івана. Каже змій:</p>
	<p>— У тих краях, де я був, є золотий сад. Кажи йому, би він тобі приніс відти золотих яблук. Якби ти їх з’їла, ти би на двадцять літ відмолодла. І ніколи би-с не слабувала. Він поїде і там пропаде. А як привезе яблук, то можеш їх їсти, нічо’ тобі не пошкодить.</p>
	<p>Іван, її син, приходить додому, а вона знов «слаба». Та й каже:</p>
	<p>— Іванку, снило мені ся, що є така гора і на ній золотий сад з луками. Якби ти мені тих яблук нарвав, я би на двадцять літ відмолодла і ніколи би-м не слабувала.</p>
	<p>— Мамо, — каже, — все для вас дістану, з-під світу дістану. Виходить він з того дому, три рази свиснув, і зразу прийшов кінь. І каже:</p>
	<p>— Куди будем їхати?</p>
	<p>— Будем їхати в золотий сад. Я хочу для свої мами золотих яблук принести.</p>
	<p>А кінь каже:</p>
	<p>— Як будем їхати — лісом чи поверх лісу? Іван сказав:</p>
	<p>— Так, аби ми там найскорше були.</p>
	<p>Приїжджають вони в той сад, нарвав він торбу яблук. А там сторожувала зміїха, мама того змія. Сів він на коня, і тікають вони. А зміїха вздріла, що яблука обірвані, і почала їх ловити. Кінь каже:</p>
	<p>— Доганяє нас, Іване!</p>
	<p>— Що будем робити? Кінь знов каже:</p>
	<p>— Вимикни з мої гриви три волоски і кинь назад себе, і стануть скали високі.</p>
	<p>Іван кинув назад себе три волоски з гриви коня, і зробилися дуже великі скали. І вони зуміли утечи від тої лютої змії. А змій з його мамою знов радяться. Каже змій:</p>
	<p>— Він принесе яблука. Би ти їла їх. Відмолоднеш на двадцять літ. Зараз їх принесе.</p>
	<p>Він приходить і каже:</p>
	<p>— Мамо, дістав я вам яблук, файних, золотих. Мама каже:</p>
	<p>— Добре, синку, що-с приніс.</p>
	<p>Мама з’їла тих яблук — на двадцять літ відмолодла. І він її не пізнав, і стала вона здоровою. А Іван відпочив пару день з тої дороги, бере рушницю та й каже:</p>
	<p>— Мамо, я знов іду на полювання.</p>
	<p>Іван пішов на полювання, а змій і мама знову радяться, як знищити Івана. Каже змій:</p>
	<p>— Знаєш, як ми його знищим? Я маю шовковий шнурок. А ти йому зроби купіль. Скажеш: «Ти, синку, ходиш по світі. Я тобі зроблю купіль». І як буде він митися, зв’яжеш йому руки назад.</p>
	<p>Приходить він додому, а мама каже:</p>
	<p>— Синку, я тебе скупаю.</p>
	<p>Загріла йому води, сів він у ванну, вона обмила його файно та й каже:</p>
	<p>— Іванку, синку, ти такий сильний. Чи ти годен урвати цей шнурок, як я тобі зав’яжу руки назад?</p>
	<p>А він каже:</p>
	<p>— Най буде, мамо, я попробую. В’яжіть.</p>
	<p>Мама зв’язала йому туго руки, він попробував раз і не мож розірвати, бо шовковий шнурок дуже сильний. Попробував другий раз і третій — не мож. Каже:</p>
	<p>— Мамо, розв’яжіть, не годен я його врвати. А мама каже:</p>
	<p>— Як не годен, то не годен.</p>
	<p>Та й пішла випустила того змія. А він каже:</p>
	<p>— Мамо, то на це ви мені руки в’язали? І з того жалю зачав плакати.</p>
	<p>—...Розпечіть гачок і випечіть мені очі, би я не видів, як цей змій буде мені смерть робити. Мама розпекла гачок, випалила йому очі. А змій каже:</p>
	<p>— Не треба вже його вбивати. Відведем його в ліс, і його з’їдять вовки.</p>
	<p>Вивів його змій у ліс, до дороги, якою він колись заїжджав. Та й поклав його в лісі коло тої дороги.</p>
	<p>А ті фіри, що він колись їм дорогу робив, верталися назад, та й ті люди його пізнали. Та й кажуть оден до другого:</p>
	<p>— Це той чоловік, що нам дорогу робив.</p>
	<p>— Той самий. Берем його на фіру і везем у село. Там є бідненька жінка, та й буде він жити в неї. Він каліка, будуть йому люди давати поміч.</p>
	<p>Привезли його до тої жінки, та жінка його приймила. Каже:</p>
	<p>— Він каліка, буду його обходити.</p>
	<p>І жив він у тої жінки довший час, може, рік, може, два. Одного разу сліпий і його хазяйка полягали спати, і сниться їм, що сліпому сів на голову голуб і клює йому очі. Він пробудився та й розказує це свої господини:</p>
	<p>— Мені снилося, що сів мені на голову голуб і клює мені очі. А вона каже:</p>
	<p>— А то й мені таке ся снило. Що тобі голуб клював очі. Якби ти, — каже, — протер очі, ти би увидів світ Божий.</p>
	<p>А він зачав протирати очі і зачав прозрівати. Каже господини:</p>
	<p>— І вже бачу світ.</p>
	<p>Прозрів він. І дуже тій господини дякує, що його перетримала. Каже:</p>
	<p>— Як вам буде біда, я вам поможу, будете моєю рідною мамою.</p>
	<p>І ніде не йде він від неї, ходить на полювання, та як колись ходив. Та й каже їй:</p>
	<p>— Хочу піти подивитися, як мама з тим змійом ґаздує. Приходить він на дорогу, свиснув на коня, і кінь став перед него. І сказав він:</p>
	<p>— Їду до свої мами.</p>
	<p>Приїжджає туди, а мама господарює, варить їсти. Там такі запахи.</p>
	<p>— Ну що, мамо, ґаздуєте?</p>
	<p>А вона страшно напудилася. Думала, що його вовки з’їли, а він живий прийшов. Каже він:</p>
	<p>— Збирайтеся і поїдем зо мною до мене. А змійови каже:</p>
	<p>— Врятував ти мені життя, то я тобі рятую. Ґаздуй собі на здоров’я, а маму я забираю.</p>
	<p>Узяв він маму і добрий шнурок з собою. Та сів на коня і їде в ліс.</p>
	<p>Приїжджає в ліс, дає мамі в’язку сіна і дволітровий ґарнець, прив’язує маму шнуром до дуба і каже їй:</p>
	<p>— Як це сіно з’їш, а цей ґарнець сліз наплачеш, то я тебе відци пущу.</p>
	<p>Він відійшов, а вовки маму рознесли по кістці. І на цім конець.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Ганьківці, Снятинського району, Івано-Франківської області 22 червня 1987 року Ворощук Кузьма Іванович (1917)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Покуття/">Фольклор Покуття</a></li>
	</ul>
</footer>
<!--#include virtual="/-/inc/general__page_end.inc" -->
