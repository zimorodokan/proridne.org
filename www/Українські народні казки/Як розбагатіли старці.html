<!--#include virtual="/-/inc/general__page_start.inc" -->
<title>Як розбагатіли старці ☼ Українська народна казка ☼ Народна творчість</title>
<meta name="Description" content="Українська народна казка Буковини «Як розбагатіли старці» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Як розбагатіли старці.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Як розбагатіли старці <br><span class="article__headerDescription">Українська народна казка Буковини</span></h1>
	<p>Був їден багач, Іван Кобза. Була у него дочка. Вона ніколи не сміялася і сміятися не могла. Батько й мати задумалися: «Що ж будем робити? Наша дівка не вміє сміятися, а вона ж уже на відданні. Хто її розсміє, за того її дамо заміж». Написав батько оголошення і розвішав по стовпах: «У нас дівка на відданні. Хто її розсміє, за того дамо заміж». Хлопці ходять, читають і кажуть: — Чим би її розсміяти?</p>
	<p>І думають хлопці, і не можуть надуматися. А тут ідуть два старці.</p>
	<p>— Ану що там написано? Почитаємо. А-а-а, це про ту дівку, що ніхто її не годен розсміяти. Мей, та ми її не розсмієм?</p>
	<p>— А як?</p>
	<p>— Дуже просто.</p>
	<p>І договорилися ті два старці, як її розсміяти. Прийшли вони до того хазяїна, до Івана Кобзи. Глянули у вікно, а дочка сидить у хаті з матір’ю й батьком.</p>
	<p>— Хтось іде до нас, — каже хазяїн.</p>
	<p>— То, здається, старці.</p>
	<p>— А чого то вони кожного разу лиш сюди та й сюди? Як зайдуть, то дай їм щось та й най ідуть.</p>
	<p>А вони відчиняють двері та й входять. Один падає на коліна, а другий як потягне його за ногу. Той упав та випустив з себе непристойний звук, а всі троє — дочка, мати й батько — як підняли регіт! А старці кажуть:</p>
	<p>— Ми по вашій заяві прийшли. Ми читали її. Ви писали, щоб розсміяти вашу дочку. А тут не лише дочка, а й ви з жінкою посміялися.</p>
	<p>— Ви, хлопці, поки що йдіть собі, а потім буде видно. Хлопці пішли. А хазяїн питає жінку:</p>
	<p>— Що будем робити? Це ж старці.</p>
	<p>— Як вони розсмішать її на селі, межи людьми, то тоді вже ми нічого не вкрутимо.</p>
	<p>А старці приходя знов.</p>
	<p>— Ну, хазяїне, треба виконувати то, що було написано в заяві.</p>
	<p>— Ну що ж, у хаті ви розсміяли її. А ви зробіть так, щоб вона й на селі розсміялася, щоб люди бачили. Тоді вже буде свадьба.</p>
	<p>В один празник вийшли люди на село, молоді багато вийшло. Була там і та дівчина з матір’ю й батьком. Стали ті багачі межи людьми. А старці тут як тут. І один другому каже:</p>
	<p>— Ну давай, біжи!</p>
	<p>Як забіг поміж люди той старець, як упав на коліно, а другий як потягнув його за ногу: той упав та випустив з себе непристойний звук, і не тілко та дівка засміялася, а весь народ. Усі скричали:</p>
	<p>— Ану ще раз повтори! І сказали люди:</p>
	<p>— Дивися! Навіть Івана Кобзи дочка і та розсміялася.</p>
	<p>А інші казали:</p>
	<p>— Хто знає, як то буде. Кобза — багач, а це старці.</p>
	<p>— А що, — казали ще одні, — як було таке оголошення, так повинно й бути.</p>
	<p>Кожен зустрічний питав Кобзу:</p>
	<p>— А коли свадьбу будете робити?</p>
	<p>— Та думаєм робити через недільку.</p>
	<p>— Та то хлопці бідні, а ви багаті. То вони так і будуть жити у вас обидва?</p>
	<p>— Так, так.</p>
	<p>Проходить тиждень, і приходять ті два старці. Обірвані такі. А Іванови Кобзі стало трохи й стидно, що такі обірвані будуть у него свататися. А жінка Кобзи й каже:</p>
	<p>— Ти, Іване, бери та хлопців одягни. Ти ж знаєш, їден з них буде наш зять.</p>
	<p>— Але зять має бути їден, а їх зразу два.</p>
	<p>— Нічого, нічого, Іване, одягнути треба обох.</p>
	<p>Приходя вони обидва до Івана Кобзи. Їден жених, а їден так. А Іван запрягає коні, бере їх обох на візок і їдуть у магазин — одягнув їх обох з ніг до голови.</p>
	<p>І зробили свадьбу. Їден був за жениха, а другий старшим дружбою. А як закінчилася свадьба, узяв жених старшого дружбу собі за слугу. Забагатів жених, а коло него і його товариш. А через якийсь час і товариш оженився, і зажили обидва колишніх старці в повнім достатку. І було в них багато дітей.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Василівці, Сокирянського району, Чернівецької області 12 серпня 1984 року Штофа Семен Зіновійович (1919 року народження)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Буковини/">Фольклор Буковини</a></li>
	</ul>
</footer>
<!--#include virtual="/-/inc/general__page_end.inc" -->
