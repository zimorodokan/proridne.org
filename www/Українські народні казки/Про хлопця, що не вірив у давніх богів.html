<!--#include virtual="/-/inc/general__page_start.inc" -->
<title>Про хлопця, що не вірив у давніх богів ☼ Українська народна казка ☼ Народна творчість</title>
<meta name="Description" content="Українська народна казка Гуцульщини «Про хлопця, що не вірив у давніх богів» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Про хлопця, що не вірив у давніх богів.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Про хлопця, що не вірив у давніх богів <br><span class="article__headerDescription">Українська народна казка Гуцульщини</span></h1>
	<p>Колись, так наші предки приказували, в одній сім’ї було дванадцятеро дітей, і наймолодший був хлопчик Онофрей. Ті люди вірили в якихось бовванів, будували собі якісь пам’ятники і вірили в них, як у бога. А той наймолодший хлопчик відродився розумом і не хотів у ті пам’ятники вірити, але вірив у одного справедливого бога. І його батько за це на него зворогував, незлюбив його. Не подобалося вому, що син відмовляється від давніх богів. Сказав йому батько:</p>
	<p>— Будеш вірити так, як ми віримо, чи не будеш? А хлопчик йому відповів:</p>
	<p>— Я не буду в це вірити. Я вірю в одного бога, а не в багатьох. Тоді батько подумав, що треба цю дитину якось привернути до старої віри, треба, щоб хлопчик покорився. Він узяв шнур, зв’язав хлопцеви назад руки і повів його далеко в ліс поза село. Там, у лісі, був під деревом кривий корінь і була попід него діра. І до того кореня прив’язав батько сина. І сказав йому так:</p>
	<p>— Якщо навернешся, то я третьої днини тебе відв’яжу й заберу з собою. А як не навернешся, то тут мусиш гинути. Третьої днини я до тебе прийду.</p>
	<p>І залишив батько сина і пішов додому.</p>
	<p>До третьої днини хлопець там не добув, бо на другий день трафився в лісі старий чоловік, який ходив лісами і записував собі, що видів, що чув, кого находив. Спитався він хлопця:</p>
	<p>— Що ти, небоже, тут робиш? А хлопець йому відповідає:</p>
	<p>— Мене тут мій батько привів і прив’язав.</p>
	<p>— А за що він тебе так покарав?</p>
	<p>— За те, що я не погоджувався вірити в давніх богів, у яких вірять мої родичі.</p>
	<p>На це сказав дідо:</p>
	<p>— Я тебе відв’яжу і заберу з собою.</p>
	<p>Відв’язав дідо хлопця, пустив, а хлопець не знає, куди йому йти. Тримається діда.</p>
	<p>Ішли вони з дідом довго-довго лісами, аж хлопцеви наприкрилося. Та й зачав він казати:</p>
	<p>— Дідусю, доки ми маємо так ходити? А дідусь йому сказав:</p>
	<p>— Уже недовго. Знайдемо зараз місце, таке, що ти лишишся, а я піду далі.</p>
	<p>Ще трошки пройшли і в лісі на полянці найшли дивне дерево. Таке дерево, що одні гілляки цвитуть, другі вже відцвили, а інші гілочки вже вродили спілі плоди. А під тим деревом була керничка з водою. І дідо хлопцеви сказав:</p>
	<p>— Отут лишайся. А хлопець спитав:</p>
	<p>— Що ж я буду тут їсти?</p>
	<p>Дідо справив пальцем на дерево і сказав:</p>
	<p>— Ці овочі будеш їсти, а цю водичку будеш пити. Та й так тут будеш жити.</p>
	<p>Хлопець питає діда:</p>
	<p>— Доки я тут маю бути? А дідо йому відповів:</p>
	<p>— Доки тут будеш, поки тобі не виросте борода до кінця твоїх ніг. А коси на голові мають так вирости, щоб досягли п’ят. Волосся, що буде на плечах, буде твоє постеління, а борода — твоє накривало. Коли вже все так буде, як я говорю, то довго вже тут не будеш сидіти. З заходу сонця підойметься хмара, зачне падати дощ і блиснуть блискавиці. Блисне, ударить грім у це дерево і його спалить, а керничка засунеться. Тоді аби-с знав, що маєш відци вертатися на свою батьківщину.</p>
	<p>Як дідусь сказав, так і сталося. А ще був дідусь йому напімнув:</p>
	<p>— ...Як будеш вертатися, аби ся вертав на схід сонця. І так цим лісом будеш іти, аж поки не найдеш село. І будеш питати тих людей: «Чи не пам’ятаєте ви такої давнини, щоби хтось приказував про хлопця, який не хотів підкоритися батькови, і батько його кудись відвів. А третьої днини батько пішов відвідати його, але його вже не було».</p>
	<p>Він пішов і знайшов село. І питав. І були люди, які приказували:</p>
	<p>— Був такий колись. Наші діди приказували, що батько лишив сина у лісі. Третьої днини йшов його відвідати, а хлопця вже не було, хтось його забрав.</p>
	<p>Тоді він сказав до тих людей:</p>
	<p>— Це я, той самий Онофрей, якого батько завів у ліс і присилив до кореня. І так мені наказав той дідусь, котрий мене випустив з неволі: «Тут будеш, аж прийде час, коли ти вернешся на свою батьківщину. І там ти признаєшся, хто ти такий». І я прийшов, і кажу вам, що й далі вірю в єдиного бога.</p>
	<p>Він усе це сказав і вмер.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Бабинопілля (Акришори), Косівського району, Івано-Франківської області 18 лютого 1985 року Бойчук Іван Николайович (1911 року народження)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Гуцульщини/">Фольклор Гуцульщини</a></li>
	</ul>
</footer>
<!--#include virtual="/-/inc/general__page_end.inc" -->
