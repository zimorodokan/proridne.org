<!--#include virtual="/-/inc/general__page_start.inc" -->
<title>Хто не робить, той не їсть ☼ Українська народна казка ☼ Народна творчість</title>
<meta name="Description" content="Українська народна казка Подніпров’я (Наддніпрянщини) «Хто не робить, той не їсть» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Хто не робить, той не їсть.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Хто не робить, той не їсть <br><span class="article__headerDescription">Українська народна казка Подніпров’я (Наддніпрянщини)</span></h1>
	<p>Було це в одному селі. Жила в жінки дуже ледача дочка. Цілими днями сиділа вона на печі та їла зернята. Мати журилась:</p>
	<p>— Хто ж тебе, дочко, заміж візьме?</p>
	<p>Багато сватів приходило. Та тільки побачать, як вона з печі зсунеться в одній сорочці, зразу виходили з хати. Дівка була гарна, але дуже лінива.</p>
	<p>От одного разу сидить вона на печі, коли до хати заходять свати і парубок з ними. Подивились на дівку, та й кажуть:</p>
	<p>— Збирайся, підеш до нас жити, ми беремо тебе за невістку в свою сім’ю.</p>
	<p>Мати в плач. Хоч і ледащо, та жаль одну дочку віддавати. Але пішли.</p>
	<p>От приходять в інше село, повечеряли і лягли спати. На ранок тільки світає, все в хаті заворушилося, кожен пішов до своєї роботи. А дівку ніхто не чіпає. Лежить вона на печі та й думає: «От добре вийшла заміж, буду лежати, як дома».</p>
	<p>Прийшов час обіду. Всі сіли за стіл їсти, а невістку ніхто не зве. От вона виспалась гарненько, а їсти хочеться. «Нічого, — думає собі, — на вечерю сама до столу піду».</p>
	<p>От прийшов вечір. Вся сім’я сіла біля стола і лінива невістка з печі суне. А батько сів у голові стола та й питає:</p>
	<p>— Ну жінко! Що ти сьогодні робила?</p>
	<p>— Їсти варила, посуд мила, в городі копала.</p>
	<p>— Добре, бери ложку, їж! А ти, сину, що робив?</p>
	<p>— Худобу глядів, дрова рубав.</p>
	<p>— І ти їж.</p>
	<p>— А я до бджіл заглядав, тин лагодив, — сказав син, — і я можу їсти.</p>
	<p>— А ти, невістко, що робила?</p>
	<p>— Нічого. На печі сиділа.</p>
	<p>— То поклади ложку та йди на піч.</p>
	<p>Ледве переночувала ніч невістка. На ранок скочила з печі, вхопила віник. Мете, а далі до бараболі та й чистить. До самого обіду не сіла. А вже за обідом наїлась от пуза.</p>
	<p>От пройшов тиждень. Рішила мати одвідати дочку. От прийшла до сватів, а в хаті нікого нема, тільки її дочка біля печі порядкує. Побачила матір, зраділи, обнялись. А тоді дочка й каже злякано:</p>
	<p>— Мамо, беріть бігом ножа та хоч бараболю чистіть, бо тут їсти дають тільки тим, хто щось робить.</p>
	<p>Мати здивувалась, але послухала. Коли заходить до хати батько.</p>
	<p>— Свахо, а що це ви робите?</p>
	<p>— Та кажуть, свате, що у вас без роботи їсти не дають.</p>
	<p>Засміявся сват.</p>
	<p>— Вам, свахо, можна і без роботи.</p>
	<p>Довго ще мати дякувала сватові, що дочку робити навчив. Розійшлись аж пізнього вечора. А ледача дівка стала гарною господинею.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>39 (5098). Хто не робить — той не їсть. СУС 1370А*. Записано 2008 року. Радецька Марія Захарівна (1924). Черкаська область, Монастирищенський район, Аврамівка</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Наддніпрянщини/">Фольклор Подніпров’я (Наддніпрянщини)</a></li>
	</ul>
</footer>
<!--#include virtual="/-/inc/general__page_end.inc" -->
