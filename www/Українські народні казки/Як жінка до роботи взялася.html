<!--#include virtual="/-/inc/general__page_start.inc" -->
<title>Як жінка до роботи взялася ☼ Українська народна казка ☼ Народна творчість</title>
<meta name="Description" content="Українська народна казка Гуцульщини «Як жінка до роботи взялася» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Як жінка до роботи взялася.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Як жінка до роботи взялася <br><span class="article__headerDescription">Українська народна казка Гуцульщини</span></h1>
	<p>Ходив парубок до дівки. Дівка ніби файна й чемна. Та й посваталося, та й поженилося. Накидали їм у повницю повісем, кужелів, аби молода пряла, аби не спала. А молода напряла одно веретено за три місяці. Питає її чоловік:</p>
	<p>— Ти попряла вже?</p>
	<p>— Йой, попряла-м. Ану я тобі покажу.</p>
	<p>Та й то одно веретено показує та й показує.</p>
	<p>— Ану рахуй.</p>
	<p>Він рахував, рахував та й нарахував десять. Та й каже:</p>
	<p>— Треба десь мотовила позичити, у мами твої або в мої. А вона каже:</p>
	<p>— Ні, не можна на чуже мотовило мотати. А то нема що мотати! Він каже:</p>
	<p>— То я піду втяти мотовило.</p>
	<p>— Най буде.</p>
	<p>А вона така цюндрава сидить на печи, бо вже все поносила, що від мами мала.</p>
	<p>Пішов він мотовило рубати. А вона з печи та за ним. Він деревце сокирою пах! А вона з-за корча:</p>
	<p>— Хто мотовило втне, тому жінка вмре! Він другий раз зарубав, а вона знов:</p>
	<p>— Хто мотовило втне, тому жінка вмре!</p>
	<p>І він кинув сокиру і лишив рубати. Подумав: «Як має мені жінка вмирати, то най ліпше буде так, як є». І пішов. Вертається він т’хаті, а вона наперед него і далі на піч. Він приходить, а вона питає:</p>
	<p>— Взяв мотовило?</p>
	<p>— Не втяв, бо хтось казав, що хто мотовило втне, тому жінка вмре.</p>
	<p>— Добре, що-с не втяв.</p>
	<p>Каже він до неї:</p>
	<p>— Піду я до твої мами знати, що вони там роблять. А вона йому каже:</p>
	<p>— Скажи мамі, би мама дала мені сорочку, запаску, фартушок і хустку.</p>
	<p>Він сказав це мамі. А там уже другу дочку віддають, та й вони вже про друге весілля говорили. Мама каже, що його жінка буде вінчана кума. Він собі думає: «В чім вона піде в куми, як вона чисто гола?» Каже мама:</p>
	<p>— Я дам вам гусочку, би-сте мали.</p>
	<p>— Добре.</p>
	<p>Дала йому мама гуску, і він пішов додому.</p>
	<p>Параска увиділа, що чоловік несе щось біленьке під пахою. І привиділося їй, що він сорочку несе. І вона тоти рубці з себе скинула, кинула в піч і спалила. І сидить гола, як її мати на світ народила. Він входить до хати та й каже:</p>
	<p>— Ти чого гола?</p>
	<p>— Я гадала, — каже, — ти сорочку несеш.</p>
	<p>— Та мама гуску нам дала. І розказує він:</p>
	<p>— Тато й мама казали, віддається твоя сестра. Ти в кумах. А вона каже:</p>
	<p>— Як я піду, як я гола?</p>
	<p>— Е, — каже, — якось підемо.</p>
	<p>Та й прийшли молоді кликати на весілля. Вона на печи загороджена сидить. Сестра просить:</p>
	<p>— Сестричко, би-с прийшла, кума будеш.</p>
	<p>— Добре, добре.</p>
	<p>Зять іде помагати готувати весілля. Вона все за сорочку просить, а він їй ніц не сказав і пішов. У середу ідуть убирати деревце. Каже вона йому:</p>
	<p>— Скажи мені, як ми поїдемо, як я гола? А чоловік ї’ каже:</p>
	<p>— Поїдемо, не бійся.</p>
	<p>Колись були такі великі околоти з соломи житняної. Він такий околіт виносить на сани, розпростерає і каже ї’:</p>
	<p>— Злазєй з печи.</p>
	<p>Жінка злізла гола з печи. Та й питає:</p>
	<p>— Куди ти мене голу береш у таку студінь? А він каже:</p>
	<p>— Не бійся, ходи.</p>
	<p>Завиває він її на санях у околіт, зав’язує вгорі і вдолині. І обв’язав курманом околіт, лиш дірочку лишив, аби дихала. Тоді виніс на сани приноси.</p>
	<p>Приїхають вони на то деревце. Тато й мама:</p>
	<p>— Зять приїхав! Зять приїхав! Музики, йдіть грайте.</p>
	<p>Музики вийшли, файно заграли «На добрий день». Приноси зять віддав і за себе, і за жінку, бо жінка в околоті. Тато розпрягає коні, заганяє до стайні. А чоловік жінку разом з околотом заносить до сіней. І поклав той околіт поза двері. Тато зайшов до хати та й каже:</p>
	<p>— Музики, заграйте, най зять загуляє, бо зять змерз.</p>
	<p>А за дверима сиділи бахурчаки та й слухали музику і піддивлялися. А жінка в околоті змерзла та й все говорить: «Верети-ти-ти, прясти-ти-ти-ти. Верети-ти-ти, прясти-ти-ти-ти». А бахурчаки це підслухали та й усе:</p>
	<p>— Гей-гей! Ану ходіть послухайте, щось у околоті говорить. Все каже: «Верети-ти-ти, прясти-ти-ти-ти».</p>
	<p>А чоловік танцює в хаті. А тато й мама прислухалися і кажуть йому:</p>
	<p>— Щось у нас у сінях говорить. А він тоді:</p>
	<p>— Йой, мамо, та то Параска. Я, — каже, — Параску привіз голу в околоті.</p>
	<p>Та й за голову ймився.</p>
	<p>Заносить він той околіт до комори, розбирають його. Мама дає сорочку, запаску, фартушок. Убули Параску та й ведуть до хати. Він каже:</p>
	<p>— Музики, заграйте, я хочу з жінкою загуляти. Жінка моя на весілля прийшла.</p>
	<p>А бахури кажуть:</p>
	<p>— Та як «прийшла», як тепер у ’колоті говорила?</p>
	<p>Музики заграли, вони двоє файно загуляли. І вже по деревци. Вже вони їдуть т’хаті, бо другої днини весілля.</p>
	<p>Другої днини молоді звінчалися, приїхали від шлюбу з церкви. Сіли за стіл, а Параска каже до чоловіка:</p>
	<p>— Пішли т’хаті. А він каже ї’:</p>
	<p>— Чого так скоро?</p>
	<p>— Хочу прясти, бо намерзлася гола.</p>
	<p>Встали з-за стола, жінка пішла т’хаті, а чоловік лишився. Прийшла вона т’хаті, сіла та й пряде. А чоловік файно побув собі на весіллю, приїхав, подивився — Параска робить. Вже Параска зрозуміла, що треба сорочки, як побула на весіллю в околоті.</p>
	<p>І сіли на столець, і цій казці конець.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Уторопи, Косівського району, Івано-Франківської області 9 травня 1987 року Ласійчук Марія Юріївна (1919 року народження)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Гуцульщини/">Фольклор Гуцульщини</a></li>
	</ul>
</footer>
<!--#include virtual="/-/inc/general__page_end.inc" -->
