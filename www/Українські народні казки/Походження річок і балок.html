<!--#include virtual="/-/inc/general__page_start.inc" -->
<title>Походження річок і балок ☼ Українська народна казка ☼ Народна творчість</title>
<meta name="Description" content="Українська народна казка Чернігівщини «Походження річок і балок» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Походження річок і балок.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Походження річок і балок <br><span class="article__headerDescription">Українська народна казка Чернігівщини</span></h1>
	<p>Колись на землі жив змій. Багато він пожер людей, бо дужчого від нього на світі не було. В той час жили Кузьма і Дем’ян, божі ковалі. От задумали вони того змія з світу згубить. Змій сунувся до них, а вони в кузню і заперли залізні двері. Змій і каже:</p>
	<p>— Кузьмо, Дем’яне, божі ковалі, відчиніть, а то ковтну вас з кузнею.</p>
	<p>Ті і відповідають:</p>
	<p>— Коли ти силу маєш, пролижи двері. Сядемо тобі на язик і ковтай.</p>
	<p>Змій лиже та й лиже, а святі гріють та й гріють залізо та кують кліщі. Пролизав змій двері, всунув язик, Кузьма та Дем’ян кліщами за той язик і почали гатить молотами. Уморили змія, запрягли в плуг, що на дванадцять пар волів, і давай орать. Орали степ уздовж, орали в поперек, і скільки змій не просив, не давали йому ні пити, ні їсти.</p>
	<p>— Буде з тебе — кажуть — і того жиру, що відкохався на людях.</p>
	<p>— Ну, — каже змій, — коли так, то перед страшним судом освічу я своїм жиром весь світ.</p>
	<p>Чи довго ще орали, чи ні, дійшли до моря. Змій — в море і давай згарячу воду пити. Пив, пив, випив все море і лопнув. Кузьма і Дем’ян взяли і закопали того змія під горою.</p>
	<p>Так от, коли хочете знать, відкіля взялися по степах річки і балки, то це Кузьма та Дем’ян, поки не заморили змія, орали глибоко і потекли річки, а як заморили, орали мілко і стали балки.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>74 (4591). Походження річок і балок. СУС —. Записала Лиходій Г. Д. 2008 року. Лиленко Сергій Володимирович (1951). Чернігівська область, Сосницький район, Пекарів</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Чернігівщини/">Фольклор Чернігівщини</a></li>
	</ul>
</footer>
<!--#include virtual="/-/inc/general__page_end.inc" -->
