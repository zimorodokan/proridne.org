<!--#include virtual="/-/inc/general__page_start.inc" -->
<title>Гадюка ☼ Українська народна казка ☼ Народна творчість</title>
<meta name="Description" content="Українська народна казка Буковини «Гадюка» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Гадюка.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Гадюка <br><span class="article__headerDescription">Українська народна казка Буковини</span></h1>
	<p>Був собі хлопчака, що нічого не робив, а лиш ходив по лісі та гадюк бив. Ходив він так, поки не вибив майже всіх.</p>
	<p>Одного разу приходить він знов у ліс та й здибає вужа. Підняв палицю, щоб його вбити, а вуж озивається до нього людським голосом:</p>
	<p>— Не бий мене, я щось тобі скажу. Іди під такий-то кущ. Там є ще три гадюки. Послухай, що вони говорять, а тоді вернися до мене, і я тобі щось скажу.</p>
	<p>Пішов він під той кущ і слухає. Одна гадюка говорить:</p>
	<p>— Той, що так багато нас побив, буде завтра возити снопи із поля. А я піду туди, ляжу під верхній сніп і вкушу його. !</p>
	<p>— Ні, я піду. Я вкушу його за ліву руку, близько серця, і він помре, — сказала друга.</p>
	<p>Вертається хлопець до вужа та й розказує, що чув, а той каже:</p>
	<p>— Ти йди додому, набери негодящої соломи, накидай навкруг тих снопів і запали, а сам стань із буком і бий все, що буде вилазити з вогню.</p>
	<p>Він так і зробив. Убивав усе, що тікало від вогню. А наостанку вилазить гадюка. Тільки розмахнувся, щоб убити її, а вона й каже:</p>
	<p>— Не бий мене! — та й перекинулася красивою дівчиною.</p>
	<p>Бере він ту дівчину з собою, приводить додому й говорить батькам:</p>
	<p>— Ця дівчина буде у нас жити.</p>
	<p>Жила вона у них місяць, жила другий. І все файно робила в хаті. Тоді батьки й кажуть:</p>
	<p>— То женися на ній.</p>
	<p>Ідуть вони вінчатися, а дівчина по дорозі й каже:</p>
	<p>— Ми будемо добре жити, але щоб ти ніколи не назвав мене гадюкою. Бо як назвеш, то я пропаду.</p>
	<p>Поженилися вони та й живуть. І вся робота у них добре йде. Одного разу забрали його на службу в армію, а вона лишилася сама. Якраз було багато роботи в полі. Зжала вона хліб, а одну смужечку лишила для пташок.</p>
	<p>Вертається він із тої служби та й повертає на своє поле. Дивиться, усе зібрано і звезено, а той клаптик не зібраний. Усміхнувся він та й каже сам собі: «От гадюка. Усе зібрала, а це лишила».</p>
	<p>Приходить додому, а вона лежить під лавицею, звита в клубок. Гадюка. Зітхнув чоловік важко та й говорить:</p>
	<p>— Попереджувала ж вона мене, щоб не казав «гадюка», а я он що зробив.</p>
	<p>А вона й озивається ледве чутним людським голосом:</p>
	<p>— Знайди тростину, один кінець дай мені в рот, а другий приклади собі до вуха.</p>
	<p>Так він і зробив. Вона взяла кінець тростини в рот і вже трохи голосніше промовила:</p>
	<p>— Я тобі казала: «Не назви мене гадюкою». А ти не послухав. Тепер ми розлучимося навік. Але я дам тобі велике знання. Ти будеш чути, що ліс говорить, що земля. Ти будеш розуміти мову худоби й птиці на оборі, звірів у лісі. І тобі буде добре. Але одного лиш не роби: коли матимеш другу жінку, не кажи їй правду про мене, бо як скажеш, то й ти, як я, гадюкою станеш. А мене візьми на лопату і кинь на дорогу, щоб мене змішали з болотом.</p>
	<p>Зробив він так. Виходить після цього надвір і чує, як деревина говорить, і худоба, і звірі, і птахи, і все на світі.</p>
	<p>Одного разу вийшов він на подвір’я і сумно говорить: «Нема нашої хазяйки». А подвір’я каже: «Ти оженишся на другій, але вже не буде того, що було».</p>
	<p>Бере він та й жениться на другій. І куди йде, то все згадує про те, що йому наказала перша жінка. Та все усміхається про себе. Жінка й питає:</p>
	<p>— Чого ти все усміхаєшся?</p>
	<p>Але він не сказав їй. І нічого їй не розказував.</p>
	<p>Одного разу жінка надумала поїхати до свого батька в гості. Запрягає він коні у візок та й їдуть. Проїжджають через ліс, а ліс промовляє: «Ось наш хазяїн. Він би добре жив, якби жінці правду не казав». Він усміхнувся, а жінка почала допитуватися, чого йому весело.</p>
	<p>Приїжджають до батька, а жінка плаче:</p>
	<p>— Чо’ ти плачеш? — питає батько.</p>
	<p>— Того плачу, що чоловік не хоче мені правди сказати.</p>
	<p>— То що ж ти за чоловік, — дорікає батько зятеві, — що своїй жінці правди не хочеш сказати?</p>
	<p>Мучили вони його, мучили, а він і говорить:</p>
	<p>— Як я скажу правду, то вмру.</p>
	<p>— Ти вмри, а правду скажи, — стоїть на своєму жінка. А батько мовчав.</p>
	<p>Він і погодився. Лягає на лаву І хоче казати правду. Лиш розкрив рота, а кугут під піччю злопотів крильми і запіяв: «Дурню! Ти хочеш жінці правду казати? У мене їх десять, а я їм правди не кажу. Як знайду зеренце, то всіх кличу до себе. Вони збіжаться, а я сам зеренце з’їм. Не кажи правди, а дай їм обом бука».</p>
	<p>Тоді він устав з лави, провчив добре жінку і тестя та й поїхав із жінкою додому. І ще довго після цього жив, та жінці правди про гадюку не казав.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p>Гадюка. Сравнительный указатель сюжетов: Восточнославянская сказка. Составитель Л. Бараг, И. Березовский, К. Кабашников, Н. Новиков. — Л.: Наука, 1979 409А*. Записано 1 листопада 1975 року в селі Рукшині Хотинського району Чернівецької області від Іллі Васильовича Білівського (1898 року народження, колишній емігрант у Канаду і США, учасник двох світових воєн і Хотинського повстання, пенсіонер).</p>
			<p>Чарівна квітка: Українські народні казки з-над Дністра. Запис, упорядкування, примітки та словник М. А. Зінчука; Художники: Н. В. Кирилова і П. А. Гулін. — Ужгород: Карпати, 1986. — 301 с: іл.</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>


<article class="articleMain">
	<h1 class="articleMain__header">Гадюка <br><span class="article__headerDescription">Українська народна казка Чернігівщини</span></h1>
	<p>Жив собі хлопець та ніяк не міг оженитися. Як не старався, так ніхто</p>
	<p>його й не полюбив. Пішов він до ворожки, а вона й каже:</p>
	<p>— Я тобі пораджу, що робити. Нажни півкопи жита та й постав. І хай вона стоїть до кінця всіх жнив. А тоді рано іди до схід сонця і запали ту півкопи. Побачиш там багато гадюк у стовпі диму. Звідти вийде красива дівчина, а ти її й спитай: «Ти вийдеш за мене заміж?». Вона тобі відповість: «Так, але з однією умовою щоб ти ніколи не називав мене гадом». А ти погодься.</p>
	<p>Хлопець так і зробив і засватав її. Народилося в них двоє дітей і живуть собі добре. Та треба було чоловікові їхати у відрядження. А якраз настали жнива. От жінка й питає:</p>
	<p>— Як же мені самій? І дітки малі. Як же мені робити, щоб було у снопах чи щоб зерно було?</p>
	<p>Чоловік подумав та й каже:</p>
	<p>— Краще зерно.</p>
	<p>Та й поїхав. Повертається, дивиться, в усіх людей пожате жито, а в нього в колосочках. Він не придивився, що там зерна нема, що воно все вже дома, в коморі. Приходить додому, а жінка з дітьми лежить на печі. Він глянув на неї і каже:</p>
	<p>— А з гада гад і буде!</p>
	<p>Вона враз випросталася і стала гадюкою. Та й каже:</p>
	<p>— Не послухав ти мене, тепер одвези мене до моря та й скинь там. Та дітей не ображай. А я тобі розкажу, як далі жити. Знатимеш, як коні балакають і всіх мову будеш розуміти. Та нікому про це не кажи. Мовчи собі тихенько. Бо як признаєшся, то вмреш.</p>
	<p>Оженився він на другій жінці і їде в чужому селі. Чує, а кінь до кобили каже:</p>
	<p>— Чого ти відстаєш?</p>
	<p>— Добре тобі, — відповідає кобила, — що ти везеш тільки одного хазяїна. А я везу хазяйку, а в хазяйці дитя, а в мені лоша. Трудно мені.</p>
	<p>Чоловік засміявся, а жінка давай питати, чого він сміється. Не хотів казати чоловік.</p>
	<p>— Зараз ми їдемо в гості, а як приїдемо додому, розкажу.</p>
	<p>Жінка перетерпіла, у батьків пересиділа. Приїхали додому, а вона знову чіпляється: „Скажи та скажи”. А він і каже:</p>
	<p>— Коли я тобі розповім, то помру. Так, що іду ще коней напоїти, і курей нагодувати.</p>
	<p>Пішов у хлів та й мовить до коней:</p>
	<p>— Прощайте, бо вже не буду я більше вас порати. Треба мені вмирати.</p>
	<p>— А чого?- питають коні.</p>
	<p>А тут де не візьмись півень та й давай овес розгрібати.</p>
	<p>— Що ти робиш?- обурилися коні. — Нам хазяїн і так останній раз їсти дає.</p>
	<p>— А через що?- питає той.</p>
	<p>— Бо вмирати має і жінці правду казати.</p>
	<p>А півень каже:</p>
	<p>— Який же він дурний! Я сім жон маю і жодній правду не кажу. От якби взяв хазяїн дрючок довгий та вповів «правду», отоді б і сам жив.</p>
	<p>Закукурікав та й пішов до сусідських курей.</p>
	<p>Чоловік так і зробив. Так жінку відлупцював, що правди їй не хотілось. І досі вони живуть і хліб жують.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>186 (4036). Гадюка. 409А* + 670. Записав Микола Зінчук 1 листопада 2007 року. Косташ Марія Василівна (1930). Чернігівська область, Носівський район, Лихачів</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Буковини/">Фольклор Буковини</a></li>
		<li><a href="/Фольклор Чернігівщини/">Фольклор Чернігівщини</a></li>
	</ul>
</footer>
<!--#include virtual="/-/inc/general__page_end.inc" -->
