<!--#include virtual="/-/inc/general__page_start.inc" -->
<title>Про вбиту сестру і калинову сопілку ☼ Українська народна казка ☼ Народна творчість</title>
<meta name="Description" content="Українська народна казка Подніпров’я (Наддніпрянщини) «Про вбиту сестру і калинову сопілку» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Про вбиту сестру і калинову сопілку.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Про вбиту сестру і калинову сопілку <br><span class="article__headerDescription">Українська народна казка Подніпров’я (Наддніпрянщини)</span></h1>
	<p>Жив собі чоловік та жінка. У чоловіка була своя дочка, а в жінки — своя. Ото послали їх у плавню по ожину. Це ягоди такі. Чоловікова дочка була проворна і дуже швидко збирала ягоди. Вже назбирала повен кошик, а сестра її що візьме ягідку, то з’їсть. От і каже чоловікова дочка:</p>
	<p>— Ходімо, сестро, додому, поділюсь я з тобою ягодами.</p>
	<p>От ідуть та йдуть стежкою, а потім на шлях повернули, а жінчина говорить:</p>
	<p>— Ляжемо, сестро, відпочинемо, бо втомилася я дуже.</p>
	<p>Полягали. Чоловікова дочка, втомившись, заснула. А жінчина взяла ніж, підкралася й устромила сестрі у серце. Потім вирила яму та й поховала її, а сама пішла додому та й каже:</p>
	<p>— Дивіться, скільки я ожини назбирала.</p>
	<p>А чоловік і питає:</p>
	<p>— А де ж ти мою дочку діла?</p>
	<p>— Та іде ззаду.</p>
	<p>А тим часом їхали через плавні чумаки та й кажуть:</p>
	<p>— Станьмо, брати, отут відпочинемо.</p>
	<p>Так і стали. Аж дивляться, над шляхом свіжа могила, а на могилі така гарна калина виросла! Вони вирізали з тієї калини гілочку. Один чумак зробив сопілку та й став грати, а сопілка говорить:</p>
	<p>Ой помалу-малу, чумаченьку, грай,</p>
	<p>Та не врази мого серденька вкрай!</p>
	<p>Мене сестриця з світу згубила —</p>
	<p>Ніж у серденько та і встромила!</p>
	<p>А другі чумаки кажуть:</p>
	<p>— Щось воно та й значить, що калинова сопілка так промовляє.</p>
	<p>Відпочили чумаки і поїхали далі. От прийшли вони в село і просяться якраз до того чоловіка ночувати.</p>
	<p>— Пусти нас, чоловіче, переночувати. Ми тобі розкажемо пригоду.</p>
	<p>Він їх і пустив. Зайшли вони в хату, сів один чумак на лаві, а другий став біля чоловіка та й каже:</p>
	<p>— Ану, брате, вийми сопілку та й заграй!</p>
	<p>Той вийняв. Сопілка й говорить:</p>
	<p>Ой помалу-малу, чумаченьку, грай,</p>
	<p>Та не врази мого серденька вкрай!</p>
	<p>Мене сестриця з світу згубила —</p>
	<p>Ніж у серденько та й встромила!</p>
	<p>Тоді чоловік каже:</p>
	<p>— Що воно за сопілка, що вона так гарно грає, що аж мені плакати хочеться? Ану дай я заграю.</p>
	<p>Чумак і дав йому. А та сопілка говорить:</p>
	<p>Ой помалу-малу, таточку, грай,</p>
	<p>Та не врази мого серденька вкрай!</p>
	<p>Мене сестриця з світу згубила —</p>
	<p>Ніж у серденько та й встромила.</p>
	<p>А жінка сиділа на печі та й собі:</p>
	<p>— Ану лише дай, чоловіче, і я заграю!</p>
	<p>Він їй подав сопілку. Вона стала грати, а сопілка говорить:</p>
	<p>Ой помалу-малу, матусенько, грай.</p>
	<p>Та не врази мого серденька вкрай!</p>
	<p>Мене сестриця з світу згубила —</p>
	<p>Ніж у серденько та й встромила!</p>
	<p>А жінчина дочка сиділа на печі у самому куточку і дуже злякалася, що дізнаються всі правду. А мати і каже:</p>
	<p>— А подай їй, щоб і вона заграла.</p>
	<p>От вона взяла, аж сопілка їй одказує:</p>
	<p>Ой помалу-малу, душогубко, грай.</p>
	<p>Та не врази мого серденька вкрай!</p>
	<p>Мене сестриця з світу згубила —</p>
	<p>Ніж у серденько та й встромила!</p>
	<p>От тоді вже всі дізналися, що і як воно трапилось. По чоловіковій дочці обід справили, а жінчину прив’язали до кінського хвоста та й рознесли по полю.</p>
	<p>Вам казочка, а мені бубликів в’язочка.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>265 (7482). Про вбиту сестру і калинову сопілку. СУС 780. Записано Ангеловим Юрієм 2009 року. Холод Марія Іванівна. Дніпропетровська область, Томаківський район, Іллінка</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Наддніпрянщини/">Фольклор Подніпров’я (Наддніпрянщини)</a></li>
	</ul>
</footer>
<!--#include virtual="/-/inc/general__page_end.inc" -->
