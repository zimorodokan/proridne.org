<!--#include virtual="/-/inc/general__page_start.inc" -->
<title>Баба, чорт і циган ☼ Українська народна казка ☼ Народна творчість</title>
<meta name="Description" content="Українська народна казка Гуцульщини «Баба, чорт і циган» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Баба, чорт і циган.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Баба, чорт і циган <br><span class="article__headerDescription">Українська народна казка Гуцульщини</span></h1>
	<p>В однім селі жила баба, сама-самітна. Взяла вона курмеї в руки та й пішла до лісу по дрова. Набрала дров, нав’язала в курмеї, поклала на плечі. Оден кінець дров на плечах, а другий ззаду везеться за нею. Іде вона з гори, везе ті дрова, і нараз її щось сперло. Баба обглянулася назад, чи хтось її не тримає — нема нікого. Тягне вона далі. Знов її спирає щось. Вона зверла в’язку з плеч, дивиться, чи щось не зачіпає її по дорозі. Ні, дорога вільна. Взяла в’язку на плече та й везе далі. Аж тут нараз підбігає до неї якийсь чоловік.</p>
	<p>— Ану дай мені в’язку, я тобі поможу нести. Несе той чоловік в’язку, несе. Та й питається баби:</p>
	<p>— Де твоя хата? А баба каже:</p>
	<p>— Ади, генде видко вже мою хату.</p>
	<p>Доніс чоловік ті дрова, вер перед хати. Та й увійшли обоє з бабою в хату. Баба пішла до печі поратися, а той чоловік сів на лавицю.</p>
	<p>А це було вже перед вечором. Баба зварила їсти, сіли вони обоє та й попоїли.</p>
	<p>Баба полізла на піч, а той чоловік витяг з-за ременя люльку, десь до сто сантиметрів задовгу. Набив тютюну, витяг кресало та й кремінь. Та й губку. Запалив фест&nbsp;<sup>*</sup> кавалок губки, забив у люльку та й зачав курити. Накурив повну хату диму, що баби на печі й не видко.</p>
	<p>Баба каже:</p>
	<p>— Пішов би ти до дідька з твоїми димами, я світу не вижу. А він каже:</p>
	<p>— Я дідько й є.</p>
	<p>Але баба подумала, що він то на жарт сказав. Закрилася баба на печі клу́нтям&nbsp;<sup>*</sup> та й до рана мучиться, не спить. Бо той цілу ніч курить.</p>
	<p>Розвидлося надворі, баба каже до чоловіка, що сидить на лавиці:</p>
	<p>— Ти чого, дідьку старий, не спав сеї ночі? А він каже:</p>
	<p>— Я ніколи вночі не сплю, відколи я на ногах.</p>
	<p>Бабі дало дуже джє́ху&nbsp;<sup>*</sup>. Та й думає вона: «Як цего дідька з хати збути?»</p>
	<p>Вийшла баба надвір, а той за нею. Та й стали говорити. Каже баба цему чоловікови:</p>
	<p>— Іди собі геть, відки прийшов, бо я йду від хати.</p>
	<p>А він нічого не каже. Іде сусідня жінка попри них обох.</p>
	<p>— Ей кумо, поздоровляю вас із чоловіком!</p>
	<p>— Та йдіть геть, кумо, я не хочу ніяких чоловіків, я вже старша жінка.</p>
	<p>— Нічого, нічого, кумо, дай Боже, аби кожний мав пару. Аби мала пару й та, що в корчі.</p>
	<p>А то, знаєте, лиш гадина в корчі сидить.</p>
	<p>Та й пішла та кума. А цей чоловік каже бабі:</p>
	<p>— Я хочу з тобою укупі жити.</p>
	<p>— Забирайся мені геть від хати, іди собі до дідька, аби я тебе не виділа, — каже баба. А він каже:</p>
	<p>— Полюбиш, полюбиш мене, як я принесу тобі золоті кугутки́&nbsp;<sup>*</sup> від царської дочки.</p>
	<p>— А ти як можеш узяти від неї золоті кугутки, як вона в царських палатах сидить?</p>
	<p>— Як вона буде спати, я тоді в неї здійму.</p>
	<p>— А ти як до неї доберешся, як там варта?</p>
	<p>— Я вночі прийду, мене ніхто не буде видіти.</p>
	<p>Здоймився він у повітря і полетів просто в царські палати. Дочка саме тоді спала в палаті. Хохнув він на ню ротом, аби вона ще твердіше заснула. Здіймив з неї золоті кугутки та й перстені, затис у жменю та й летом до баби.</p>
	<p>— Маєш, бабо, подарунок від мене, лиш жий зо мною. А баба каже:</p>
	<p>— Нащо мені цего? Я стара до цего. А той розлютися:</p>
	<p>— Хоч-не-хоч, а жити з тобою я буду. Баба й собі розлютилася та й каже йому:</p>
	<p>— Якщо ти убереш через голову штани, то я тоді буду з тобою жити. Чорт (а то був таки чорт) стяг з себе штани та й тягне їх на себе почерез голову, тягне — то нікуди не йде. Чорт розлютився та й каже бабі:</p>
	<p>— Ну, я твоє завдання не міг виконати. Я від тебе відійду, але не надовго.</p>
	<p>Та й чорт щез. Баба залишилася сама вдома. Зраділа, що збулася чорта з хати. Та й жиє собі та й все думає: «Десь прийде моя біда знов». Думала, думала та вже й призабула про свого чорта.</p>
	<p>Пройшов рік. Баба йде знов у ліс по дрова. Набрала в’язку дров, зав’язала курмеями та й не годна відорвати її від землі. Лишила ті дрова та й втекла до хати. Та й пішла собі в опліт&nbsp;<sup>*</sup> взяти сіна козі.</p>
	<p>Набрала і не може то сіно понести до хати. Дуже тяжкою вагою їй то стало. Взяла козу з хліва та й повела до того сіна, аби коза там їла, бо вона голодна. Коза їсть то сіно, їсть. Та й з’їла весь той оденок&nbsp;<sup>*</sup>. Та й стала та коза така велика, як гора. Баба дуже напудилася та й втекла в хату. Подивилася, а в хаті всі стіни обмуровані залізом.</p>
	<p>Великої шкоди завдає чорт бабі. Баба побігла до свеї куми на пораду.</p>
	<p>— Порадь мене, кумочко, що маю робити. У мене в хаті запанував чорт. Отой «чоловік», що ти казала, як ішла попри нас. Ти казала: «Щоби бог дав пару і тій, що в корчі». А то не чоловік, то чорт, — каже баба кумі свої.</p>
	<p>Каже кума:</p>
	<p>— О, як так, то велика біда в тебе. Мусиш піти до цигана. Циган мудрий чоловік, порадить тебе, як маєш робити.</p>
	<p>Пішла баба до цигана, все розповіла йому про свою біду. Та й каже циган бабі:</p>
	<p>— Що мені дасте, як я вижену чорта з вашої хати?</p>
	<p>— Дам тобі золоті кугутки й перстені з самої царської дочки. Дуже втішився циган, що такі дорогі річи буде мати.</p>
	<p>— Ідіть до хати, а я ввечір до вас прийду.</p>
	<p>Наробив циган у свої кузні сильних ланців, зробив молот важкий, то все взяв на плечі та й іде до бабиної хати. Увійшов, вер серед хати молот, ланци та й сказав бабі:</p>
	<p>— Ви мусите піти проживати в іншу хату. Ідіть собі, до кого хочете, бо я мушу бути у вашій хаті сам.</p>
	<p>Пішла собі баба до свеї куми. Питається кума в баби:</p>
	<p>— А що, ви були в цигана?</p>
	<p>— Була, була. І він є вже в мої хаті. І сказав, щоби я переховувалася в іншій хаті.</p>
	<p>— Нічого, нічого, — сказала кума, — будете в мене, скільки треба.</p>
	<p>Сидить циган у бабиній хаті та й ночує там. Аж тут нараз опівночі страшна буря завелася. Чує циган великий тупіт на бабиному подвір’ю. Нараз отворяються двері і входить страшний чоловік.</p>
	<p>— Що дієш, чоловіче? — спитав цигана.</p>
	<p>— Та, ади, не видиш? Ланци кую. А циган таки ланци перебирав.</p>
	<p>— Що думаєш робити з цими ланцами?</p>
	<p>— Казала мені ця домашня баба, що мала чоловіка. Але той чоловік хати не тримається. А вона рада би з ним жити. Мушу я того чоловіка зв’язати ланцами. Щоб він тримався хати. Вона мені за це повбіцяла золото дати.</p>
	<p>Чорт сказав:</p>
	<p>— То я її чоловік. Куй мене.</p>
	<p>Циган обперезав чорта ланцами від ніг до голови, взяв великий штифт, забив молотом серед хати в землю, прив’язав до того штифта чорта та й закляв:</p>
	<p>— Щоб ти цеї хати не попустився, поки тут не здохнеш.</p>
	<p>А сам вийшов з хати, обмастив знадвір’я глиною вікна, запрутив двері та й пішов до тої куми, що в неї баба пересиджувала. І сказав бабі:</p>
	<p>— Не журіться, я вже чорта закував навіки. Лиш ви мусите ту хату свою покинути навраз. Бо коли будете відвідувати свою хату, то погинете.</p>
	<p>— Добре, — сказала баба циганови, — я пережию де-небудь.</p>
	<p>— Давайте мені плату, — сказав циган.</p>
	<p>Баба витягає з пазухи хустину, розв’язує та й подає циганови кугутки та й перстені. Циган бере в руки, і прикувалися ті кугутки та й перстені циганови до рук, що циган не годен руки підоймити. Йойкнув циган:</p>
	<p>— Що це мені сталося?! Я вже не зароблю на кавалок хліба, не зможу дітей своїх прогодувати.</p>
	<p>Та й пішов циган до хати плачучи. Вийшла з хати циганова жінка, подивилася на чоловіка свого, а чоловік руки тягне землею, не годен їх підоймити. Питається жінка в цигана:</p>
	<p>— Що з тобою сталося?</p>
	<p>І він геть усе їй розказав, як то було. А жінка йому на то сказала:</p>
	<p>— Аби ніколи не тішився чужим золотом, бо чуже золото очима вилазить.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__footnotes">
			<p><sup>*</sup> Фест — сильно.</p>
			<p><sup>*</sup> Клу́нтя — дрантя.</p>
			<p><sup>*</sup> Джє́ху дати — злякатися, жахнутися.&nbsp;<sup>*</sup> Кугутки́ — сережки.</p>
			<p><sup>*</sup> Оплі́т — обгороджений плотом стіжок.</p>
			<p><sup>*</sup> Оде́нок — вистелене дошками горище хліва.</p>
		</div>
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Хутір Калинки́, Косівського району, Івано-Франківської області 20 січня 1986 року Колобейчук Григорій Дмитрович (народж. 1930)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Гуцульщини/">Фольклор Гуцульщини</a></li>
		<li><a href="/Українська міфологія/Чорт.html">Чорт в українській міфології</a></li>
	</ul>
</footer>
<!--#include virtual="/-/inc/general__page_end.inc" -->
