<!--#include virtual="/-/inc/general__page_start.inc" -->
<title>Чорт на службі в бідного ☼ Українська народна казка ☼ Народна творчість</title>
<meta name="Description" content="Українська народна казка Закарпаття «Чорт на службі в бідного» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Чорт на службі в бідного.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Чорт на службі в бідного <br><span class="article__headerDescription">Українська народна казка Закарпаття</span></h1>
	<p>Був голодний чоловік, мав чотирнадцять дітей. Пан давав йому дрова різати. Він узяв собі старшого хлопця, і пішов у ліс. Ріжуть вони дрова, ріжуть. Хлопець уже такий голоден. Каже йому отець:</p>
	<p>— Іди там, бери хліб та їдж.</p>
	<p>А чортик пішов та й той хліб украв. Хлопець пішов ід свому вітцю та жаліється:</p>
	<p>— Там не є хліба.</p>
	<p>А чортик пішов ід свому вітцю чорту:</p>
	<p>— Тату, я вкрав три хліба. Позирайте, які.</p>
	<p>— Ой, — загойкав, — ти знаєш, який то бідний чоловік? То найбідніший у селі. І ти від нього хліб украв? Іди до нього служити, і служи за три хліба три роки, аби він був найбагатший у селі.</p>
	<p>— Добре.</p>
	<p>Іде він дораз у ліс. На другий ранок старий вийшов у ліс, а чортик перекинувся на хлопчика й прийшов ід’ньому. Проситься:</p>
	<p>— Батьку, візьміть мене за слугу.</p>
	<p>— Та в мене, — відповідає, — слугів є цілих чотирнадцять. Багато маю таких малих, як ти. А що з них?</p>
	<p>— Не побануєте, — каже, — кить мене возьмете. Возьміть мене.</p>
	<p>— Та ходи вже.</p>
	<p>Узяв чортик пилу, пообзирав.</p>
	<p>— Маєте пильник?</p>
	<p>— Є.</p>
	<p>— Ану дайте.</p>
	<p>Узяв пильник, поострив одного зуба скраю, з другого боку три зуби погострив.</p>
	<p>— Е, — говорить чоловік, — я острив усі зуби, та не різала, а ти поострив три зуби, та буде різати?</p>
	<p>— Буде.</p>
	<p>Взяли різати — лем різанки летять. Ріжуть вони, а чоловік міркує:</p>
	<p>— Нам треба, хлопчику, щось їсти. Раз на день.</p>
	<p>— Е, — відповідає, — я так не їм.</p>
	<p>— Раз на тиждень?</p>
	<p>— Раз на місяць. Айбо дасте мені стілько, як ви всі за день поїсте. А мені дасте самому.</p>
	<p>— Добре, най буде, даме. Ріжуть, ріжуть.</p>
	<p>— Ходім, — каже, — долі.</p>
	<p>Пішли долі, щоб одне на друге не падало, і далі ріжуть дрова. Підрізують цілу ленію. Ріжуть, що там є.</p>
	<p>— Йдіть геть, бо падуть буки!</p>
	<p>Ріжуть і ріжуть. Не треба нич пили острити, пила ріже. Де треба в яму, вони собі стали в яму й далі ріжуть.</p>
	<p>Ну й що? За день вони много врізали. Прийшов барон, позирає — ого! «Треба їм дати картку на муку, треба їм їсти.» Дав картку в бовт на муку. Пішли принесли муки, солонини, масти, соли — добре! Ріжуть вони, і порізали все. Далі різати вже не треба. Теперка треба обрубувати, стягати й палити ріщя.</p>
	<p>Робота йде добре. Обрізують вшитко, дрова колють. Чоловік, жона й старший хлопець — вони троє кололи. А той хлопчик більше сам наколов, як вони троє, і наскладав у миглу. Добре. Як порізали все, говорить чоловік:</p>
	<p>— Обшацовали, кілько то має бути грошей?</p>
	<p>Пішов старий на гроші й приніс повну клебаню. Приніс та дав тото жоні, а жона купила тітям топанки обути й все, що треба. Жона дуже рада.</p>
	<p>Повідає барон:</p>
	<p>— Всі дрова, що нарізали, треба волочити долі.</p>
	<p>За то, що привезти, платилося в два рази більше, ніж за то, що нарізати. То ще в два рази більше грошей буде. Айбо чим везти дрова долі? Каже старий жоні:</p>
	<p>— Чи маєш якісь гроші? Слуга грошей хоче, аби купити якесь тягло: коні, воли.</p>
	<p>— Онде два рублі, бери.</p>
	<p>Взяв два рублі, пішов межи коні, дає два рублі.</p>
	<p>— Давай ми коні. А йому показують:</p>
	<p>— Айно, йди межи кози. Пішли т’козам.</p>
	<p>— Давайте мені ті дві кози.</p>
	<p>— Два рублі плати.</p>
	<p>Дав два рублі, взяв кози, пішов до барона.</p>
	<p>— Пане бароне, дайте мені віз і все, що треба. Я буду возити козами.</p>
	<p>— Добре.</p>
	<p>Барон не за ото давав, щоб він возив. Де коза віз потягне? Барон хотів видіти чудо, як будуть везти кози. А чоловік запряг кози в віз, сам імився за дишель та й везе тото. І їдуть у ліс.</p>
	<p>А оден чоловік наклав повний віз дров. А там була млака, і чоловік з волами запав у млаку, не може виїхати. А чортик до нього:</p>
	<p>— Що? Не може виїхати? Ми їм той віз витягнеме. А той чоловік говорить:</p>
	<p>— Я хочу видіти, як ви то зробите.</p>
	<p>— Випрягайте геть воли.</p>
	<p>Випрягли воли, запрягли кози. Він їмив за дишель, кози потягнули віз на берег! А чоловік каже:</p>
	<p>— Знаєш що? Заміняйме. Я тобі дам воли, а ти мені кози.</p>
	<p>— Добре, айбо чорне на білім.</p>
	<p>І помінялися, і підписали контрат. Чорне на білім!</p>
	<p>І везуть вони дрова згори волами. А той кози взяв — нич вони не тягнуть. Він узяв їх бити, вибив, дрова виметав і притяг порожній віз. А кози на возі побиті.</p>
	<p>Барон позирає, як будуть кози везти. А то воли везуть.</p>
	<p>— А кози де?</p>
	<p>— Заміняв.</p>
	<p>— Та який дурень заміняв з тобою воли на кози? Но добре. Каже хлопець старому:</p>
	<p>— Ідіть з волами та ще через млаку привезіть до два рази. А я йду в ліс другу наяти цугу.</p>
	<p>Там були складені дрова, а чортик усе розметав. Аби не могли люди возити, аби їм було. Прийшов чортик у ліс й увидів вовка:</p>
	<p>— Ходи сюди, ходи!</p>
	<p>Він вовка їмив, ужевку скрутив і прив’язав вовка до бука та пішов за другим. Імив другого, скрутив їх обох ужевками й веде вовків до барона. Привів і каже:</p>
	<p>— Дайте віз, буду везти вовками.</p>
	<p>— І-яй, вовками! — крикнув барон і дав йому віз.</p>
	<p>Чортик напаковав великий віз. А старий із старшим хлопцем своїм поїхали в ліс волами. Везе чортик вовками дрова, через млаку перевіз. Привіз, а барон йому каже:</p>
	<p>— Ти знаєш що? Я тобі дам пару коней, а ти мені дай ці вовки. Вовки будуть у кочії ходити, будуть мене возити.</p>
	<p>— Добре, най буде.</p>
	<p>Сесь запряг коні та поїхав у ліс. А вовки запер баронови в стайні. Коли вовки виділи чорта, то боялися. А як чорт пішов геть, вони імилися до худоби. Там коні б’ються, телята ревуть — все пищить. А барон чекає, аби той вернувся й забрав вовків геть.</p>
	<p>Прийшов чорт, пан каже забрати вовки. А чорт:</p>
	<p>— Ми підписали контрат чорним на білому. Ви не давайте мені вовків нич. Я вам дав вовки, ви мені дали коні, і мені коні добрі.</p>
	<p>— Я тобі дам іще ідну пару коней, лем забери вовки геть.</p>
	<p>— Добре, заберу.</p>
	<p>Дав йому барон ще пару коней, а він дораз пішов до стайні та як почав бити вовків патиком! І приказує:</p>
	<p>— Йдіть там, де-сьте були! І вовки пішли в ліс.</p>
	<p>Возять вони далі з лісу дрова. Дві пари коней і пара волів. І повозили всі дрова. І чортик дораз вираховав, скілько барон їм заплатити має. Взяли вони міх і пішли на гроші. Та гроші летять та летять у міх. І насипали їм повний міх грошей. Чорт із чоловіком принесли гроші домі. Повідає чоловік жоні:</p>
	<p>— То не я робив на них, то він робив. У мене би два рублі були, а то й воли суть, і коні.</p>
	<p>— Кілько маєте дітей? — звідає чорт.</p>
	<p>— Чотирнадцять.</p>
	<p>— Вам треба нова хижа?</p>
	<p>— Треба.</p>
	<p>Пішов чортик у сільраду, купив землі під будову, землі для хазяйства, купив камінь на хижу. І сам пішов його ламати. Ламлять і возять кіньми й волами. Навозили, кілько треба. А хазяїн нич не вміє муровати. Найшли мурників двох.</p>
	<p>— Зробиме то за іден день, — вирішив чорт.</p>
	<p>— Та хто таке рушить, такий камінь?</p>
	<p>— Ви не бійтеся, ходіть.</p>
	<p>Прийшли мурники, викопали все під фундамент, а чортик бере камінь, який вони хотять, і подає їм. І вибудовали хижу на чотирнадцять кімнат. Чотирнадцять хиж під ідним подбоєм. Все зробили в порядку, підлоги поробили, замки поставили. То вже на другий рік чортикової служби було.</p>
	<p>Но що? Треба ще пшениці, треба жита, треба вівса — хліба треба. Та й хліви порожні. Прийшов чортик д’баронови:</p>
	<p>— Слухайте, я у вас можу рік служити, а мені дасте за той рік роботи раз понести домі всього: пшениці, жита, вівса.</p>
	<p>— Бери й неси. Раз понести — то небагато.</p>
	<p>Думає собі барон: «Що там він понесе? За раз аби два міхи взяв».</p>
	<p>І він у барона служив, возив гній. Одним возом за десять возів возив. Пішов косити — за десять кісців косив. Все-все він за десятьох робив. Прийшли жнива — він все за десятьох робить. Пішов молотити. Та й за три дні ні їдного снопа, ні їдного мішка не осталося, все змолотили. Складають усе зерно на купи. І враз він говорить:</p>
	<p>— Я своє понесу. Барон відповідає:</p>
	<p>— Бери та неси.</p>
	<p>Він пішов узяв собі вірьовку, простелив. Та бере мішок, та на вірьовку. Та другий бере, та на вірьовку. Три дні молотили, а він все склав на вірьовку. Барон подумав: «Що він хоче? Наклав таке, як хижу!» А він взяв вірьовку за їден конець, за другий конець, склав кінці докупи, та й на плече, та й то все підняв. А барон імив знизу за мішок, то він і барона поніс. О-йой!</p>
	<p>Приніс ту пшеницю до нової хижі. І насипали пшениці скрізь, і мелють, і їдять, бо пшениці доста є. А тоді поїхав чортик у ліс дрова возити. І десять днів з лісу дрова трьома возами возили. Десять! А він то все забрав і поніс за іден раз.</p>
	<p>А далі що? Каже барон:</p>
	<p>— Нич я вже з тобою мати не хочу. А він озивається:</p>
	<p>— Я більше й не прийду.</p>
	<p>І він пішов до того чоловіка, скликав до хиж усіх дітей. Прийшла ціла фамілія. Та й прощається:</p>
	<p>— Ви були найхудобніші, а теперка ви найбагатші. Лишайтеся туй, а я піду.</p>
	<p>Та й чорт пішов, а вони лишилися жити в нових хижах. І нись ще живуть, кить не повмирали. Казці конець, хто слухав, той молодець.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Лази, Воловецького району, Закарпатської області 24 січня 1997 року Гогирчак Михайло Іванович (1908 року народження)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Закарпаття/">Фольклор Закарпаття</a></li>
		<li><a href="/Українська міфологія/Чорт.html">Чорт в українській міфології</a></li>
	</ul>
</footer>
<!--#include virtual="/-/inc/general__page_end.inc" -->
