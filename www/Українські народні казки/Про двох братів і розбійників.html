<!--#include virtual="/-/inc/general__page_start.inc" -->
<title>Про двох братів і розбійників ☼ Українська народна казка ☼ Народна творчість</title>
<meta name="Description" content="Українська народна казка Кіровоградщини «Про двох братів і розбійників» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Про двох братів і розбійників.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Про двох братів і розбійників <br><span class="article__headerDescription">Українська народна казка Кіровоградщини</span></h1>
	<p>Жили собі два брати на одній вулиці. Один був бідний, бо сімейний, а другий — багатий, бо бездітний. Та й через це вони не дуже родалися.</p>
	<p>Бідний брат мав ішака і їздив у ліс по дрова. Напиляє, наламає сухеньких дров цілу в’язку, наложить на ішачка та й везе додому, щоб хату обігріть, їсти наварить. От поїхав він одного разу по дрова та й каже ішачкові:</p>
	<p>— Ти попасися, а я полізу на дерево по сухенькі гілячки.</p>
	<p>Виліз, тіки почав пиляти, аж чує гомін, лемент. Він тихенько притулився на дереві, аж бачить, ідуть коні, а на конях сидять озброєні розбойніки. Він добре роздивився, куди ж вони їдуть. Дивиться, велика крута гора. Під’їхали, главний злазить і каже:</p>
	<p>— Сєм-сєм, одкрий двері!</p>
	<p>Двері й відкрилися, і всі розбойніки увійшли. Коли чує:</p>
	<p>— Сєм-сєм, закрий двері!</p>
	<p>Двері закрилися.</p>
	<p>Брат усе видивився і вислухав, як треба казать, та й думає: «Ану я підійду і скажу так». Пішов до тої гори, став коло неї та й каже:</p>
	<p>— Сєм-сєм, одкрий двері!</p>
	<p>А двері й одкрилися. Він зайшов і сказав:</p>
	<p>— Сєм-сєм, закрий двері!</p>
	<p>Двері й закрилися.</p>
	<p>А він тим часом роздивляється, що ж там є. Дивиться, а то золоті монети, зброя і повно всякого добра. Набрав трохи він золотих монет в кишені і до дверей:</p>
	<p>— Сєм-сєм, одкрий двері!</p>
	<p>Тільки проказав, як вони відкрилися.</p>
	<p>— Сєм-сєм, закрий двері!</p>
	<p>Двері закрилися. Він швиденько до ішачка, положив на нього в’язку дров і поїхав додому.</p>
	<p>І так він не раз і не два висліджував тих розбійників, і потроху, щоб непомітно, наносив золотих монет, а потім каже жінці:</p>
	<p>— Піди до брата, попроси мірку і узнаємо, скільки у нас золота.</p>
	<p>Пішла жінка, попросила. Не казала нащо, а вони й не питали. Але той брат узяв та й намастив дно мірки медом, щоб липке було. Принесла жінка мірку додому, поміряли вони золото, радіють, що буде за що дітям їсти купувати.</p>
	<p>Однесла жінка мірку, подякувала, а не подивилася на дно. А на дні прилипли дві золоті монети. Багатий брат подивився, що прилипло золото, та й каже до своєї жінки:</p>
	<p>— Де це вони набрали золота? Піду узнаю, та хай признається, бо заявлю.</p>
	<p>Приходить той та й питає. От бідний брат і мусив розказати. Каже:</p>
	<p>— Я ходю в ліс по дрова, а там є така гора, що до неї приїжджають розбойніки. У тій горі їхній склад. Треба казати: «Сєм-сєм, одкрий двері!»і вони відкриються. Побачиш, скільки там добра всякого, візьмеш трохи золота і скажеш: «Сєм-сєм, закрий двері!».</p>
	<p>От багатий брат пішов у ліс, роздивився. А як почав набирати золота, то куди вже тільки не напихав. Підійшов до дверей та й забув, як казати треба. І почав:</p>
	<p>— Овес, овес, одкрийсь!</p>
	<p>Не одкриваються.</p>
	<p>— Ячмінь, ячмінь, одкрийсь!</p>
	<p>Не одкриваються.</p>
	<p>— Кукурудза, кукурудза, одкрийсь!</p>
	<p>Знову не одкриваються.</p>
	<p>Аж тут уже й разбойніки приїхали, побачили чужого та й убили його.</p>
	<p>А жінка ждала, ждала чоловіка, не діждалася, пішла до брата і все розпитала. А брат розказав, що і як він казав йому.</p>
	<p>Потім на другий день приїхав бідний брат з жінкою, забрали брата й поховали. Більше бідний брат не їздив до тієї гори. Жили собі потихеньку, дітям було за що їсти купити, господарство завели. А братова жінка лишилася сама.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>77 (7957). Про двох братів і розбійників. СУС 676. Записала Білокрис Валентина 2010 року. Лисенко Ганна Макарівна (1936). Кіровоградська область, Новомиргородський район, Капітанівка</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Кіровоградщини/">Фольклор Кіровоградщини</a></li>
	</ul>
</footer>
<!--#include virtual="/-/inc/general__page_end.inc" -->
