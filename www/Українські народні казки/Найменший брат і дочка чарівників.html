<!--#include virtual="/-/inc/general__page_start.inc" -->
<title>Найменший брат і дочка чарівників ☼ Українська народна казка ☼ Народна творчість</title>
<meta name="Description" content="Українська народна казка Закарпаття «Найменший брат і дочка чарівників» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Найменший брат і дочка чарівників.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Найменший брат і дочка чарівників <br><span class="article__headerDescription">Українська народна казка Закарпаття</span></h1>
	<p>Єдна мати мала дванадцять синів. Як виросли вони, дали вітцю залізні чоботи, аби йшов і найшов таку, що має дванадцять дівок. Як буде трудно найти, то хай шукає, поки не зносить залізні чоботи. Обувся він у ті чоботи і йде глядати. І зустрічає його на дорозі гарно вбраний хлопець:</p>
	<p>— Куди йдеш?</p>
	<p>— Глядаю таку жінку, котра має дванадцять дівок.</p>
	<p>— О, туй я тобі найду.</p>
	<p>А то був диявол. Повів він його до єдної баби, а там дівки файні. Подивився старий, вернувся додому та сказав синам, що найшов. Сини сіли на дванадцять коней і пішли. Приїхали вони там, а наймолодший брат каже:</p>
	<p>— Хлопці, ми приїхали посватати ці дівки. Будете робити то, що я — будемо жити, не будете то робити — не будемо жити.</p>
	<p>— А що?</p>
	<p>— Як прийдемо до тих дівок, нам будуть давати пити. Пересунете свої погари дівкам, а від дівок собі. І поміняєте місцями коні. На тому місці, де бабині коні, наші будуть. А бабині будуть на місці наших.</p>
	<p>Раненько схопився він.</p>
	<p>— Хлопці, вставайте!</p>
	<p>— Що є?</p>
	<p>— Йдім геть.</p>
	<p>Зайшли до стайні, а там крови! Всі бабині коні вирубані. А вони посідали на свої коні і пішли геть. Від’їхали вони та сіли обідати. І що зробила відьма! Сказала відьма, щоб його вітер поніс. І схопив його вітер і поніс до тої баби, і такі страшні очі мав той Вітер! Приніс він хлопця до баби, а баба каже:</p>
	<p>— Но, сідай, а завтра я тобі дам таке завдання, що виконаєш — будеш жити, не виконаєш — не будеш.</p>
	<p>А браття пішли.</p>
	<p>А в тої баби була ще єдна дівочка, тринадцята. Дуже вона хлопця пожаловала.</p>
	<p>— А яке тобі няньо дав завдання? — звідала вона хлопця.</p>
	<p>— Дав завдання заметати то море піском, засіяти на піску пшеницю й на вечір з того урожаю йому хліб принести. А нє — голова долі.</p>
	<p>— Не журися та лягай спати, — сказала вона.</p>
	<p>І нараз свиснула дівочка. А він не йде спати, дивиться. Набігли робітники, і він не бачив, хто воно. Раз-два заметали, заметали то море, посіяли. Він дивиться, е-е, вже пшениця є. А то все організовує дівка, дочка тої баби.</p>
	<p>Уже все, приносить він хлібину до діда.</p>
	<p>— А-а-ай, гунцват ти, сине. Я тобі завтра не таке завдання дам. Входить дівка й звідає:</p>
	<p>— Но, що няньо дав тобі робити?</p>
	<p>— Що? Із тої гори на ту міст поставити. А як я це зроблю?</p>
	<p>— Лягай і спи. І не журися.</p>
	<p>Викликає вона свою робочу силу. І поставили міст, і ще й старого її батька на ньому намалювали.</p>
	<p>— Вставайте! Подивіться, який ваш міст!</p>
	<p>— То хтось тобі помагає. Айбо він не знає, хто.</p>
	<p>А на третій день знов звідає вона:</p>
	<p>— Що няньо дав робити?</p>
	<p>— Сказав зайця імити.</p>
	<p>— Е-е-е, це трудна річ, — повідає дівочка. — Туй можеш пропасти.</p>
	<p>Тоді впала вона на коліна, відмовилася від вітця й мами та помолилася:</p>
	<p>— Господи, дай блискавицю з зайцем, аби врятувався цей хлопець! Та й блиснула блискавиця й впала на землю зайцем. І принесла вона того зайця вітцьови.</p>
	<p>— А тепер ми двоє тікайме.</p>
	<p>І тікають вони, бо вже біда і їй, вже й вона пропаде. Прийшла стара баба, звідає:</p>
	<p>— Де вона?</p>
	<p>— Втікла.</p>
	<p>— За нею!</p>
	<p>І старий погнався за ними. Так доганяє, що аж вітер гучить. Ще чуть-чуть і дожене їх старий.</p>
	<p>— Меч підкову! — крикнула вона до нього.</p>
	<p>Він кинув назад себе підкову, і зробилися на шляху старого гори й каміння. І він довго пробирався через них. А тоді знов погнався за ними. А він кидав предмет за предметом і все затримував старого. І втікали вони далі, і вже не було чого метати, а старий доганяє їх. Тоді сказала вона:</p>
	<p>— Я зроблюся ланом пшениці, а ти — сторожем коло тої пшениці. І вчинилася вона пшеницею, а він сторожем. Прилетів старий і питає сторожа:</p>
	<p>— Ти не видів, як туй тікали двоє, леґінь і дівка?</p>
	<p>— Видів, айбо це було давно, ще тоді, як ця пшениця сіялася. «То це не вони були», — подумав старий і вернувся назад. І розказав бабі, що він видів. Пшеницю й сторожа.</p>
	<p>— То вони були! — крикнула баба. — Лети та дожени їх!</p>
	<p>І старий знов погнався за ними, ще чуть-чуть і дожене. А вона вчинилася монастирем, а він монахом. Та й він там кадить собі.</p>
	<p>— Чи ви не виділи туй двоє челяді?</p>
	<p>— Нє, ми тисячу років туй. Ми нікого не виділи, тілько вас. Вернувся він. А баба звідає:</p>
	<p>— Чи не находив-ись їх?</p>
	<p>— Нє.</p>
	<p>А як оповів, що видів монастир і монаха, вона крикнула:</p>
	<p>— То вона була монастир, а він монах! За ними!</p>
	<p>Полетів старий за ними. І вже доганяє їх. Та й перетнули вони ту смугу, за якою старому вже не положено було за ними гнатися. І вернувся старий. А вони обоє з дівочкою прийшли додому. І дівочка пішла за нього, і вони стали обоє жити.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Вучкове, Міжгірського району, Закарпатської області 31 липня 2002 року Юрик Дмитро Іванович (1911 року народження)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Закарпаття/">Фольклор Закарпаття</a></li>
		<li><a href="/Українська міфологія/Відьма.html">Відьма в українській міфології</a></li>
	</ul>
</footer>
<!--#include virtual="/-/inc/general__page_end.inc" -->
