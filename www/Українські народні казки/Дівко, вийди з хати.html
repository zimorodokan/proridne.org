<!--#include virtual="/-/inc/general__page_start.inc" -->
<title>Дівко, вийди з хати ☼ Українська народна казка ☼ Народна творчість</title>
<meta name="Description" content="Українська народна казка Гуцульщини «Дівко, вийди з хати» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Дівко, вийди з хати.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Дівко, вийди з хати <br><span class="article__headerDescription">Українська народна казка Гуцульщини</span></h1>
	<p>Жила в одній хаті баба, і була в неї дівчина. Жили вони бідно, дівчина була не дуже файна. А то були м’ясниці&nbsp;<sup>*</sup>, та й ходили хлопці в старости. Того вечора чути, ходять сватають дівок підряд. А тут не приходить, тілько проходять попри хату. Ввечір мама сиділа на печі, а дівчина пряде куделю та й говорить:</p>
	<p>— Мамо, чого то скрізь ходять хлопці в старости, а до нас би не прийшов ніякий дідько?</p>
	<p>Та й на тім бесіда закінчилася. А на другий вечір мама знов полізла на піч, а дівчина сіла прясти. І приходить до них невеличкий хлопець. Прийшов і поковтав&nbsp;<sup>*</sup> по-паноцьки. Зайшов, сів. Дівчина пряде, та все пустить веретено. А той хлопець махом здоймає веретено і подає їй в руки. Та й далі тихо сидить. Дівчина питає в него:</p>
	<p>— Як вам ім’я?</p>
	<p>Він не каже. Говорить всяке, а ім’я не каже:</p>
	<p>— А з котрого ви села?</p>
	<p>Він не розказує, з котрого села. Вона далі всяке в него питає, він щось-то розказує, по слову говорить, а на її питання не відповідає. На другий вечір знов так — спізна приходить той хлопець. Як вона пустить веретено, він махом схоплює його і подає їй. Та й далі вона питає:</p>
	<p>— Відки ви? Як вам ім’я? А він не каже їй.</p>
	<p>На третій день дівчина спудилася та й каже мамі:</p>
	<p>— Це щось неясне. Я йду до ворожки. Це якесь нефайне. Прийшла до ворожки та й каже:</p>
	<p>— Що це є, що вже два вечори приходить до нас якийсь парубок? Невідомий, невеличкий і ковтає ногами. Я питаюся, як його ім’я, з котрого він села — нічого би не випитався в него. Я такого хлопця ніде не виділа.</p>
	<p>— А ти що говорила перед тим увечері?</p>
	<p>— Та й, — каже, — говорила, що дівчат сватають, до ґаздів старости приходять, а до нас не прийшов би ніякий дідько.</p>
	<p>— Ну, — каже, — все. Неважне це діло. Іди додому. Якщо прийде вечером, то пускай навмисно веретено попід ноги і здоймай його сама. І мацай його ноги. Як будуть у него ноги кінські, то це чорт, а як людські, то таки якийсь хлопець.</p>
	<p>На третій вечір він знов прийшов. Вона пряде, пускає веретено і махом мацає його ноги. Помацала, а ноги кінські. Вона спудилася та й зачала говорити до него остріше:</p>
	<p>— Чого ви тут приходите? І чого не кажете, як вам ім’я і з котрого ви села? Яка у вас претензія до нас, як ви не признаєтеся, хто ви такий?</p>
	<p>Він осердився, не говорить нічого. Уздрів: вона потямила, що він чорт.</p>
	<p>А ворожка казала: «Прийдеш та й повідомиш, як то буде». І рано вона знов до тої ворожки пішла. Та й каже:</p>
	<p>— Я пускала веретено і намацала кінські ноги. Ворожка каже:</p>
	<p>— Все ясно. Це є чорт. Бери тоти пряшники, що ти спряла від того вечора, як це зачалося, і аби тими пряшниками, тими першими, обснувала хату три нитці навколо. І він не переступить ті три нитці, що ти ними обснуєш хату. А все інше переступить, навіть пліт дротяний до самого неба.</p>
	<p>І обснувала вона на другий вечір хату, як сказала ворожка. А він приходить знов. Лиш дійшов до тих ниток та й каже:</p>
	<p>— Гов, дівко, пусти в хату! А вона каже:</p>
	<p>— Не пущу.</p>
	<p>— Ще раз тобі повторюю, третій раз говорити не буду. Пусти в хату. Як не пустиш, то вмре тобі назавтра мама.</p>
	<p>Вона його в хату таки не пускала. Та й до рана таки мама вмерла. Мама вмерла, зробили похорон, все попорядкували — уже все. А він ввечір знов приходить. Приходить та й каже:</p>
	<p>— Дівко, пусти в хату!</p>
	<p>— Ні, — каже, — не пущу таки.</p>
	<p>— Далі тобі повторюю: пусти в хату. Бо я третій раз говорити не буду.</p>
	<p>— Ні, не пущу таки.</p>
	<p>— Пусти, бо, — каже, — вмреш назавтра.</p>
	<p>— Байка.</p>
	<p>Та й пішов собі. А дівчина рано таки вмерла. Зробили похорон, комашню&nbsp;<sup>*</sup>. А пліт з тих ниток стоїть. Та й понесли ті пряшники до гробу і тими нитками гріб заснували. Щоби чорт не міг дійти до гробу.</p>
	<p>Відтак на тім гробі виросла косичка&nbsp;<sup>*</sup>. Дуже файна, квітуча. А оден шофер не раз їхав тою дорогою та й ту косичку замітив. Так файно світить вона. Шофер мав гадку, що то буде лиш одного вечора так світити або два-три вечори. Але кілько вечорів він їхав — все світила косичка. Він собі подумав: «Я мушу стати і ту косичку зірвати. Вона буде стояти в мене на столі і світити в хаті». Та й став машиною, та й пішов, та й косичку зірвав. Приніс додому та й поклав собі на столі в горщику. Та й то стояло.</p>
	<p>Та й до того часу ніхто шоферови нічого не кивав&nbsp;<sup>*</sup> на столі. А відтоді став хтось з’їдати йому їду на столі. Принесе він додому щось їсти, попоїсть, а решту лишить. Ляже спати, а рано встає — тої їди вже нема. Рано принесе собі шофер їди, а решту лишає. Та й дивиться, як то він лишає на столі. Чи то щось киватиме, чи ні? Приходить він увечір, а то щось кивало, щось їло! Агій, що це таке є? Чи хтось ключ підібрав та ходить у його хату їсти, чи якась змія виплодилася в хаті? Що то може бути? Йому стало від того пудно&nbsp;<sup>*</sup>.</p>
	<p>Думає він: «Ляжу ввечір та й не буду спати. Маю голову накрити і хитро дивитися. Хто прийде їсти?» І так він і зробив: ляг, але не спить. Дивиться на стіл. Що то буде?</p>
	<p>А з тої косички зробилася дівчина та сіла за стіл і їсть. Така файна, що аж сіяє. Бере вона того, того та й їсть. А він розкрився та й каже:</p>
	<p>— Оп, я вижу тебе, тепер ти не втечеш! Вона каже:</p>
	<p>— Нічого, що не втечу. Хоть не втечу, а твоя й так не буду.</p>
	<p>— Ей будеш.</p>
	<p>— Нє, не буду.</p>
	<p>Та й зачала вона розказувати, як то зайшло та й як то є. Та й як вона вмерла. Якби ступила надвір ногою, то має бути у гробі. Ступить ногою почерез поріг, та й щезник&nbsp;<sup>*</sup> забере її, та й уже.</p>
	<p>— Ти надвір не будеш ходити, ти будеш таки в домі. Я буду все в хату носити, та й ти в хаті будеш кутатися, а надвір не будеш ходити. Ти будеш зо мною жити.</p>
	<p>Та й так було, та й жили вони так десять років. А в десять років женився його брат, що жив зовсім недалеко. Та й каже чоловік:</p>
	<p>— Це недалеко. Десять років я ходив на весілля самий, а тепер уже підемо на весілля обоє. Бо мене кортить піти з тобою. Усі люди знають, що я маю жінку, а я ніде з жінкою не ходив. Тут нічого не станеться, бо це зовсім близенько.</p>
	<p>— Е ні, як я піду з тобою, то я вже додому не прийду. Бо щезник мене забере. Переступлю почерез поріг і не вернуся, та й уже.</p>
	<p>— Та ми вже десять років прожили, та й нічого не приходило, та й тебе не брало. Та й того таки не буде, я не вірю в то. Вже то все перейшло.</p>
	<p>Та й він не дався говорити.</p>
	<p>Пішли вони на то весілля, увійшли в хату, а він приходить. І два рази крикнув:</p>
	<p>— Дівко, вийди з хати, бо я третій раз говорити не буду!</p>
	<p>Та й прийшов і вхопив її. І здавалося, що всі дахи злетіли. Вхопив її та й поніс. Загутіли&nbsp;<sup>*</sup> вітри, все!</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__footnotes">
			<p><sup>*</sup> М’ясни́ці — період після посту, коли можна їсти м’ясо, одружуватись.</p>
			<p><sup>*</sup> Ко́втати — вдаряти; тут: тупати.</p>
			<p><sup>*</sup> Кома́шня — поминки.</p>
			<p><sup>*</sup> Коси́чка, коси́ця — квітка.</p>
			<p><sup>*</sup> Кива́ти — чіпати.</p>
			<p><sup>*</sup> Пу́дно — лячно, страшно.</p>
			<p><sup>*</sup> Ще́зник — чорт.</p>
			<p><sup>*</sup> Загуті́ти — зашуміти, застугоніти.</p>
		</div>
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Село Снідавка (хутори), Косівського району, Івано-Франківської області 15 грудня 1985 року Копчук Анна Дмитрівна (1924 року народження)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Гуцульщини/">Фольклор Гуцульщини</a></li>
		<li><a href="/Українська міфологія/Чорт.html">Чорт в українській міфології</a></li>
	</ul>
</footer>
<!--#include virtual="/-/inc/general__page_end.inc" -->
