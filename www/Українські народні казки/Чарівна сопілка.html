<!--#include virtual="/-/inc/general__page_start.inc" -->
<title>Чарівна сопілка ☼ Українська народна казка ☼ Народна творчість</title>
<meta name="Description" content="Українська народна казка Покуття «Чарівна сопілка» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Чарівна сопілка.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Чарівна сопілка <br><span class="article__headerDescription">Українська народна казка Покуття</span></h1>
	<p>Були дід та й баба. Та й дід мав дочку, та й баба мала дочку. Обі дівчині ходили на вечорниці. І дідова пряла, робила, а бабина лиш з парубками гандриґалася. Ідуть вони додому, та й треба було їм переходити через шанець. Бабина скочила наперед, дідова дала їй потримати веретена, бо мала штрикати. А бабина взяла веретена, побігла додому й каже:</p>
	<p>— Дивіться, мамко, кілько я напряла. А дідова лиш з парубками ся гандриґала.</p>
	<p>Дідова дівчина плакала, що то неправда, але їй ніхто не повірив.</p>
	<p>Другий вечір знов пішли на вечорниці, і знов дідова пряде, а бабина лиш ся гандриґає з парубками. Але дідової більше хлопці хотіли, як бабиної. Ідуть вони з вечорниць додому, а дідова вже не дає їй веретена. Тоді вона відобрала веретена, а її ножем зарізала і закопала.</p>
	<p>Приходить бабина дочка додому, а дід питає:</p>
	<p>— А де моя дочка?</p>
	<p>— Не знаю, — каже. — Я пішла додому, а вона ще там з парубками стояла.</p>
	<p>Так та дівчина й не прийшла додому. Але одного разу пасли хлопці вівці, дивляться, а то така файна калина виросла, ще такої файної калини не виділи. Хлопець собі з неї зробив сопілку. Він лиш до губів приклав, а сопілка заговорила:</p>
	<p>Ой помалу-малу, чумаченьку, грай Та не врази мого серденька вкрай. Мене сестриця з світу згубила, Ніж у серденько та й устромила.</p>
	<p>Тоді хлопець зачав ходити з тою сопілкою по хатах. Що це таке є, що сопілка так файно говорить? Ходили, грали і трафили на ту хату, де жив її тато. Зачав хлопець грати, а то каже:</p>
	<p>Ой помалу-малу, чумаченьку, грай Та не врази мого серденька вкрай. Мене сестриця з світу згубила, Ніж у серденько та й устромила.</p>
	<p>А дід думає: «Що це за сопілка, що так файно говорить?» Та й каже:</p>
	<p>— Ану бери, бабо, ти заграй.</p>
	<p>Баба притулила до губ, а то говорить:</p>
	<p>Ой помалу-малу, матусенько, грай Та не врази мого серденька вкрай. Мене сестриця з світу згубила, Ніж у серденько та й устромила. Та й дали тої сопілки дідові. Дід притулив до губів, а сопілка заговорила:</p>
	<p>Ой помалу-малу, татусеньку, грай Та не врази мого серденька вкрай. Мене сестриця з світу згубила, Ніж у серденько та й устромила.</p>
	<p>А дівка зі страху вилізла на піч. Дід каже:</p>
	<p>— Ану дай їй на піч, най ще вона заграє. Дали їй сопілку, а сопілка заговорила:</p>
	<p>Ой помалу-малу, душогубко, грай Та не врази мого серденька вкрай. Ти мене, сестрице, з світу згубила, Ніж у серденько та й устромила.</p>
	<p>І тоді всі здогадалися, що бабина дочка дідову вбила. Дід заплакав і нагнав бабину дочку з хати. І пішла вона в світ, і десь пропала, і ніхто вже за неї не чув.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Снятин, Снятинського району, Івано-Франківської області 4 квітня 1987 року Личук Іванна Касіянівна (1924)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>


<article class="articleMain">
	<h1 class="articleMain__header">Чарівна сопілка <br><span class="article__headerDescription">Українська народна казка Подніпров’я (Наддніпрянщини)</span></h1>
	<p>Давно це було. Жили колись в одному краю люди в згоді та злагоді. Жили не тужили. Простори кругом, ліси, озера, всюди вільно, одне одному не заважали. Хліб сіяли на полях, рибу ловили в озерах, пісні співали та дітей ростили. А як прийде до кого біда, то одне одному допомагали, разом біду перемагали.</p>
	<p>Та ось унадився звідкілясь літати в той край страшний змій. Почав він літати, людське добро хапати, собі в зміїне лігво носити.</p>
	<p>Поназносив добра так, що дівати нікуди! Надумав тоді він собі хороми будувати, та сам працювати і не вміє, і лінується. Почав змій людей ловити та у своє зміїне царство носити.</p>
	<p>Своїм слугам наказав людей не жаліти, голодом морити, бити, і карати, примушувати їх хороми будувати. А щоб до нього ніхто не добрався, обгородити: зміїне царство густою огорожею, обкопати глибокими ровами, обсипати високими насипами.</p>
	<p>День і ніч працюють люди на змія, бідують, гірку долю проклинають, пухнуть з голоду, мруть, як мухи. Набудували люди силу-силенну хоромів, проклали між ними, обкопали ровами, огородили парканами-огорожами. А змій все нових людей приносить, нові хороми заставляє зводити, щоб бути багатим та непереможним.</p>
	<p>Страждають люди, служать змієві, все йому віддають, а самі в голоді та холоді за працею світа Божого не бачать. І ніхто не знає, що робити, аби життя змінити.</p>
	<p>Та ось народився в самій бідній сім’ї хлопчик. Був він такий слабкий та кволий, ніяк видужати не міг. Виріс Василько, а все з дітьми гуляє, як маленький. Всіх змієві слуги на роботу женуть, а його не чіпають.</p>
	<p>Сидить якось Василько та хатки з пісочку будує. А в це село заблукала якось бабуся-подорожня. Ходить вона по селу, куди не зайде, усюди порожньо, ні живої душі, усіх змієві слуги на роботу погнали. Підходить до нього старенька бабуся, та й просить води. Пішов Василько до хати та виніс подорожній води.</p>
	<p>Вона напилась та й питає:</p>
	<p>— Що ти робиш?</p>
	<p>А він каже:</p>
	<p>— Піском граюся, бо все одно, що не роби, то на змія піде.</p>
	<p>Вислухала бабуся Василька, головою похитала, потім погладила його по голові та й наділила його великим розумом, любов’ю до музики та гнівом до злого.</p>
	<p>Пішла бабуся-подорожня, а Василько змайстрував сопілку та так заграв, що заслухались ліси, озера, звірі та птахи. Почав Василько по світу ходити, на чарівній сопілці грати, правду про змія та його слуг розповідати.</p>
	<p>Де не пройде Василько, там люди розуму од нього набираються, за сокири хапаються та за правду боротися йдуть. А змієві слуги гадають, як Василька зі світу зжити.</p>
	<p>Зібрали вони військо та й кинулись музиканта шукати. Почують спів сопілки — шусть туди. Шаблі дзвенять, списи блистять, гармати гримлять. А Василька як не було.</p>
	<p>Так ходив, піднімав народ Василько, граючи на чарівній сопілці, аж поки люди в краї не піднялися проти змія. Змієвим слугам та самому змієві не було пощади. Знищили їх, а хороми забрали та стали в них жити. А Василева сопілка відтоді грає та прославляє добро, любов та людей.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>136 (5322). Чарівна сопілка. СУС — 592*. Записано 2008 року. Кузуб Катерина Іванівна (1926). Черкаська область, Канівський район, Канів</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Покуття/">Фольклор Покуття</a></li>
		<li><a href="/Фольклор Наддніпрянщини/">Фольклор Подніпров’я (Наддніпрянщини)</a></li>
	</ul>
</footer>
<!--#include virtual="/-/inc/general__page_end.inc" -->
