<!--#include virtual="/-/inc/general__page_start.inc" -->
<title>Які знаки на царській дочці ☼ Українська народна казка ☼ Народна творчість</title>
<meta name="Description" content="Українська народна казка Закарпаття «Які знаки на царській дочці» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Які знаки на царській дочці.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Які знаки на царській дочці <br><span class="article__headerDescription">Українська народна казка Закарпаття</span></h1>
	<p>Був один чоловік, мав сина. І мав одну свиню, що привела дванадцять поросят. А він то ходив на поли пасти. Малі свині бігають, підскакують, скачуть у болото, качаються. Іде дівка. А він собі наклав огня, пече солонину. З солониною хліб їсть. А дівка звідає:</p>
	<p>— Іванку, чиї свині?</p>
	<p>— Мої.</p>
	<p>— Продаш їдно?</p>
	<p>— Продам.</p>
	<p>— А що хочеш?</p>
	<p>— Жменю грошей і показатись голою до колін. А дівка:</p>
	<p>— Добре.</p>
	<p>Дала йому жменю грошей і платтячко підняла до колін. Та й взяла поросятко, обернулася й пішла геть.</p>
	<p>Приходить Іван домі. Старий отець рахує поросята. Ага, є одинадцять поросят. А де дванадцяте?</p>
	<p>— Іване, де порося?</p>
	<p>— Вовк узяв.</p>
	<p>— Міркуй, аби вовк не взяв і тебе.</p>
	<p>Іван ліг спати й думає собі: «Прийшла би ти ще та дала мені грошей».</p>
	<p>Прийшла другий раз та сама дівка. І звідається;</p>
	<p>— Іванку, чи не дав би ти одно порося? Тото само не буде. Треба двоє.</p>
	<p>— Продати продам.</p>
	<p>— Та що хочеш?</p>
	<p>— Дві жмені грошей і до пупа голою показатися.</p>
	<p>— Добре.</p>
	<p>Дівка подумала, до пупа заголилася, і дав їй Іванко порося. Вона прийшла домі та й думає собі: «Коби ще одно порося було. Та було би троє, ліпше би бавилися».</p>
	<p>А Іванко прийшов з поросятами домі, старий порахував.</p>
	<p>— А де порося? Вже є лиш десять.</p>
	<p>— Вовк узяв.</p>
	<p>— Міркуй, щоб тебе не взяв вовк.</p>
	<p>Другий день знов пішов Іванко із свиньми в поле. Прийшов у поле, наклав огня. Позирає, іде та сама дівка:</p>
	<p>— Іванку, щось дуже погано поросята граються. Продай ще одно.</p>
	<p>— Я ті продам, — каже.</p>
	<p>— А що хочеш?</p>
	<p>— Три жмені грошей і ціла гола покажися.</p>
	<p>— А ти ще таке не видів?</p>
	<p>— Нє, не видів.</p>
	<p>Дівка зняла з себе плаття й показалася йому. Іванко увидів — під одним плечем у неї зірниця, під другим звізда. І запам’ятав собі то Іванко, та й узяв три жмені грошей.</p>
	<p>Іванко загнав домі свині, вже є лем дев’ять. А сам Іванко домі не йде, пішов прямо геть, у город Мукачів, а далі в Ужгород. І найшов Іванко там собі квартиру. Ходить у вечірню школу, найшов собі роботу в швейні. Вшив собі цайговий костюм, бо на дорогий грошей не мав.</p>
	<p>Добре Іванкови, вже він і на танці ходить, вже танцює з дівками. Вже Іван школований, вже знає язик мадярський, німецький, італьянський.</p>
	<p>Раз пішов він у ресторан, а там газети. Читає: «У нашого царя є дочка. Вона має на своїм тілі два знаки родні. Хто вгадає, які то знаки, то буде вона його жона.» А Іванко вже виріс великий. Та й думає він собі: «А-а-а, то, мабуть, та дівка, котрій я продавав свині. Іду я туди.»</p>
	<p>Купив він малого коня, бо на великого не мав грошей. Та купив сиру, хліба. Поклав то в мішок та й їде. Доганяють його мадяри. На конях, коні великі. Їдуть разом з ним та й питають:</p>
	<p>— Іванку, де ти йдеш?</p>
	<p>— А, йду та йду. А вони:</p>
	<p>— Ми йдеме до царя, ми ще леґіні. Ми ще нежонаті.</p>
	<p>— Добре, там, — каже, — і я йду. А один мадяр шепче другому:</p>
	<p>— Чому він зразу не сказав, що йде до царя? Убийме його. А Іванко все чує, що вони кажуть, і розуміє по-мадярськи. Увечері пішли спати. Прийшли на одно поле, а там сіно. Мадяри наклали огень, витягли хліб, солонину, їдять. А Іванко мав хліб і сир, мало з’їв та й ліг спати. Один говорить:</p>
	<p>— Вбийме його. Другий не хоче:</p>
	<p>— Нє. Знімай з нього плаття. Цей добре плаття має.</p>
	<p>А по-мадярськи плаття «ругонь» називається. Другий подивився:</p>
	<p>— Нє, це не ругонь, це цайгове. А він не вгадає, — каже. — А як і вгадає, то дівка за нього не піде, бо він простий.</p>
	<p>Переспали. А мадяр знов:</p>
	<p>— Вбийме його.</p>
	<p>— Нє, берім його коня та й забийме його в млаку. І не будеме боятися, бо він вернеться домі. Онде млака є.</p>
	<p>А Іванко то чув. Та встав, заліз мадярському коньови межи лаби, пообрізував на лабах кожу ножем та й закотив до колін. Позакачував одному й другому коньови. А мадяри встали раненько:</p>
	<p>— Іване, Іване, руш, позирай, де твій кінь заліз. У млаку.</p>
	<p>— А позаду за ним ішли ваші коні та й гаті підкотили. Попідкачували, аби не намочили.</p>
	<p>Хотіли би мадяри їхати, та вже не мож. Та де такими кіньми їхати, що гаті підкочені до колін? Та й вернулися вони домі. А Іванко підклав свому конєви під коліна древо й вибрав коня вон. Та помив його, попуцував, накормив та їде далі. І доганяють його теліяни. А він уже й по-теліянськи знав говорити. Теліяни звідають:</p>
	<p>— Іванку, де йдеш?</p>
	<p>— Я йду та йду. А де ви йдете?</p>
	<p>— А ми йдеме до царя сватати дівку. Дівка має два родні знаки на своїм тілі. Та, — каже, — ми вгадаєм, та буде одному з нас жона.</p>
	<p>— Та там, — повідає, — і я йду.</p>
	<p>— Айно? І ти йдеш?</p>
	<p>— Іду.</p>
	<p>Та й ідуть. І прийшли в іден ліс дубовий. Прийшли під дуба, наклали огень. Теліяни печуть жаби та й їдять. А Іванко взяв собі хліба, сиру, поїв та й з тим пішов спати. А іден теліян говорить:</p>
	<p>— Вбийме його.</p>
	<p>— А нащо вбивати? Заженім його коня на дуба, там упряжеме та най там буде. І він до царя не піде.</p>
	<p>А Іванко все чує й по-теліянськи знає. Вони взяли коня, витягли горі на дуба та й там його прив’язали. І висить кінь. Рано встає Іванко, а теліяни йому:</p>
	<p>— Іванку, Іванку, позирай.</p>
	<p>А Іванко вночі встав, узяв собі ніж і теліянським коням губи повідрізував. І зуби їм видно. Та й каже їм Іванко:</p>
	<p>— А ви позирайте, як ваші коні сміються з мого коня.</p>
	<p>Вони позирають — і-іяй, немає в коней губів. То Іванкова робота. А Іванко скоро на дуба виліз та й позирає з дуба. А вони позирають на нього:</p>
	<p>— Іванку, ходи сюди. Може, здоймеме коня.</p>
	<p>А Іванко не йде. І теліянці пішли геть. Куди такими кіньми підуть, що губів не мають? Пішли домі.</p>
	<p>Вони пішли, а Іванко з дуба зліз, коня одв’язав, помаленьку опустив долі, накормив, попуцував його. Та й іде далі. А їде на коні жид і його обганяє:</p>
	<p>— Іванку, а де ти йдеш?</p>
	<p>— Я йду та йду. А ти де йдеш?</p>
	<p>— Я йду, — повідає, — до царя. Царська дочка має два знаки на своїм тілі. Я вгадаю, які знаки, і буде вона моя жона.</p>
	<p>— Та там, — каже, — і я йду.</p>
	<p>— Йдем два, — пропонує жид.</p>
	<p>Та й ідуть вони. І прийшли вже в город, де була царська дочка і де був цар. Прийшли в той город, а Іванко позирає, а там малий бовт коло дороги. Та заскочив Іванко в той бовт і купив собі цукру. «Шене цукор» — так називали його колись німці. Купив Іванко, та й жид нараз прибіг:</p>
	<p>— Іванку, а ти чого хочеш?</p>
	<p>— Ай, — каже, — хотів-им закурити, а туй не є.</p>
	<p>— Іванку, та туй, — говорить, — цукральня, туй не є трафіки. Йде Іванко далі, позирає — аптека! Скочив Іванко з коня, прив’язав коня до аптечного стовпа та й у аптеку. І купив собі дикалон. А жид питає:</p>
	<p>— Іванку, ти що хочеш?</p>
	<p>— Та купив-им би паленки випити. Би май був сильніший.</p>
	<p>— Іванку, та туй не корчма. То аптека. Я знаю, де туй корчма.</p>
	<p>А Іванко вже має, що йому треба.</p>
	<p>Прийшли вони до царя, а там народу повно. І оголошують там:</p>
	<p>— Збори відкриті! Слово надається кожному! Хто вгадає, які царська дочка на тілі знаки має, того вона жона буде.</p>
	<p>Всі слухають. Іде комісія. Сіли, зазвідали ідного, а той вгадує:</p>
	<p>— Червену ружу має. Не вгадав. А другий:</p>
	<p>— Боляк має.</p>
	<p>Не вгадав. І всі не вгадують. А цар каже:</p>
	<p>— Ми провіриме всіх.</p>
	<p>Провіряють усіх, а Іванко з жидом сидять і говорять. А цар звідає</p>
	<p>їх:</p>
	<p>— А ви два що скажете? Говорить Іванко:</p>
	<p>— Пресвітлий царю! У неї під одном плечем зірниця, а під другим звізда.</p>
	<p>А жид собі:</p>
	<p>— І я знаю. Під одним плечем — зірниця, під другим звізда. Цар не розобрав. Він думає: «Іднако повіли, оба знають». А то ж не разом повіли. Та й присудив цар:</p>
	<p>— Но айно. Іднако одгадали два. Но як за двох оддати одну дівку? Такого не може бути.</p>
	<p>Та й поклали їх спати на ідну широку постіль. Іванко од стіни, а жид од краю. А дівка всередині. Ід’котрому вона обернеться, того й жона буде.</p>
	<p>А Іван файним дикалоном напашився, і дівка обернулася до нього. А він дає їй цукерки та цукор. А жид нічого не має, аби дати їй. І дівка так і заснула, обернута лицем до Іванка. А рано одкрили ту кімнату, увійшов цар й увидів, що його дівка спить, обернута лицем до Іванка. І оженився Іванко з царською дівкою. Оженився та й просить:</p>
	<p>— Я би хотів, щоб на свадьбу прийшов мій тато. Та й пак прийшов отець. А Іванко повідає йому:</p>
	<p>— Коли я пас, я продав троє поросят, а сказав, що їх вовк узяв. А тепер я, — каже, — за зятя в царя.</p>
	<p>Та й казці конець.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Лази, Воловецького району, Закарпатської області 23 січня 1997 року Гогирчак Михайло Іванович (1908 року народження)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Закарпаття/">Фольклор Закарпаття</a></li>
	</ul>
</footer>
<!--#include virtual="/-/inc/general__page_end.inc" -->
