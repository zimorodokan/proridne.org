<!--#include virtual="/-/inc/general__page_start.inc" -->
<title>Лисичка та її товариші ☼ Українська народна казка ☼ Народна творчість</title>
<meta name="Description" content="Українська народна казка Буковини «Лисичка та її товариші» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Лисичка та її товариші.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Лисичка та її товариші <br><span class="article__headerDescription">Українська народна казка Буковини</span></h1>
	<p>Була лисичка. Жила собі сама у своїй хаті в лісі. А ще були в тому лісі кабан, ведмідь, вовк і зайчик. Ті всі четверо жили разом. Лисичка що зроби собі хату, вони їй завалять, що зробить — вони завалять. Іде вона лісом та й плаче, що вони знущаються над нею. Йде та й здибає кота.</p>
	<p>— Добрий день, котику!</p>
	<p>— Добре здоровля, лисичко. Куди ти йдеш?</p>
	<p>— Іду десь, — каже, — в поле, може, миш пійму.</p>
	<p>— І я мишами живлюся. А тепер я вже старий і не годен миші ловити, то хазяїн нагнав мене від хати. Не хоче вже давати мені їсти.</p>
	<p>Каже лисичка:</p>
	<p>— Гай, ідім зо мною. Будеш зо мною разом жити, будем годуватися обоє разом.</p>
	<p>Пішов з нею котик. Ідуть вони, йдуть і здибають пса.</p>
	<p>— Добрий день! — кажуть до пса.</p>
	<p>— Дай Боже здоровля.</p>
	<p>— Куди йдеш?</p>
	<p>— Іду в степ, може, якогось стерва найду, щось поїм. Бо я старий став, уже не гавкаю. Хазяїн нагнав мене від хати, то йду.</p>
	<p>— Гай, — каже, — іди до мене, будем разом жити. Гезде й котик є.</p>
	<p>Пес каже:</p>
	<p>— Добре, най буде.</p>
	<p>І пристав пес до неї. Ідуть вони всі троє далі, здибають вівцю. Каже лисичка до вівці:</p>
	<p>— Добрий день, кумо! Куди йдеш?</p>
	<p>— Іду, — каже, — бо хазяїн мене нагнав. Вже стара я, ягнят не роблю, молока не даю. Не дає мені хазяїн їсти.</p>
	<p>Каже лисичка:</p>
	<p>— Йди до нас, будеш разом з нами жити. Гезде котик і пес е, і ти будеш з нами.</p>
	<p>— Добре, най буде.</p>
	<p>Ідуть вони всі четверо. Ідуть далі, здибають качку.</p>
	<p>— Добрий день!</p>
	<p>— Доброго здоровля.</p>
	<p>— Куди ти йдеш?</p>
	<p>— Іду, може, десь попасуся. Хазяї нагнали мене, бо я вже стара, яйця не несу. Не дали мені їсти і відправили мене.</p>
	<p>— Ти знаєш, гай, іди до нас. У нас уже є кумпанія. І ти будеш з нами годуватися.</p>
	<p>— Най буде, — сказала качка і приєдналася до їхньої кумпанії.</p>
	<p>— Гай, ідем назад туди, — сказала лисичка, і вернулися вони на то місце, де вона жила.</p>
	<p>Зробили собі там нову хату і жиють. А ті звірі вже до них не йдуть. Чули вони, що лисичка вже назбирала собі кумпанію, що вона не сама. І думають, що їм робити. Як би піти до неї та взнати, що там у неї за сила є, щоб їй робити збитки? Але не знають вони, як до неї підійти. Порадилися:</p>
	<p>— Гай, робім обід. Зробим обід і взнаєм, яка в неї сила є. Готуються вони до того обіду. Зготували, що треба, і каже кабан до вовка:</p>
	<p>— Іди, бри вовче, попросиш їх на обід. Попросиш лисичку і тих звірів, що в неї є.</p>
	<p>А вовк і каже:</p>
	<p>— Я не йду, мене там з’їдять. Я боюся, іди ти, бри. А кабан йому:</p>
	<p>— Що, — каже, — я піду? Та там вчеплять мене зубами та й пірвуть. Я боюся.</p>
	<p>Ну й що? Кабан не йде. Вовк каже до ведмедя:</p>
	<p>— Іди ти, бри.</p>
	<p>— Та як, — каже, — я піду? Я такий здоровий, — каже, — я там не просунуся в двері. Та зніму двері на себе — й вони мене там розірвуть. Я боюся.</p>
	<p>Каже ведмідь до зайця:</p>
	<p>— Нікому, лиш тобі льоси падуть, щоб ти йшов.</p>
	<p>— А я що? Я, — каже, — боюся. Я маленький, вони мене там з’їдять. Не йду.</p>
	<p>— З’їдять вони тебе чи не з’їдять, а як нас не послухаєш, то ми тебе розірвемо. Ти найменший — ти підеш. Там скіць, там скіць та й помаленьку зайдеш туди.</p>
	<p>Той бачить, що біда: або там йому пропасти, або тут вони його розірвуть. Бере та й іде. Іде він туди, вже близько. Там скіць, там перескіць. Підходить під поріг, а там якесь кукурудзиння зашалапало. Лисичка так порозкладала своїх товаришів: пса поклала в сінях, вівцю — в хаті, качку — під лавку, а кіт вийшов аж на горище і гріється собі коло теплого на висоті.</p>
	<p>Пес учув, як щось зашелепотіло під дверми, та й загавкав:</p>
	<p>— Гав, гав, гав! А заєць каже:</p>
	<p>— З’їм, з’їм, з’їм!</p>
	<p>Ще й не видів нікого, а каже, що з’їсть. Бо що ж робити? Треба якось лякати. Треба йти. Лиш відкрив двері та й попри пса до хати, дивиться — а лисичка витяглася на припічку, лежить та й усміхається. Заєць каже:</p>
	<p>— Добрий день. Просили вас на обід і вовк, і ведмідь, і кабан, і я вас просю. Приходьте до нас на обід.</p>
	<p>Лисичка подякувала. А вівця каже: — Де?</p>
	<p>Питає, де буде той обід. А кіт «ньор, ньор», подає голос з поду. А з-під лавки щось каже:</p>
	<p>— Так-так, так-так. Заєць у двері та й побіг.</p>
	<p>Прибіг, а ті пантрують уже, чекають.</p>
	<p>— Ну що, просив на обід? — питають зайця його товариші.</p>
	<p>— Просив.</p>
	<p>— Ну то що, які там звірі?</p>
	<p>— О, — каже, — страшні звірі. Я до дверей, ступаю в хату, а там якесь волохате, вовнисте стояло. Та й питає: «Де?» А якесь сиділо там, таке волохате. Та й навіть злізти не хотіло, лиш казало: «Подай, подай». Хоче, щоб йому подати аж туди. А якесь там сиділо, що я й не видів його, та й лиш казало: «Так-так, так-так». Ледве вирвався. Страшне діло, — каже, — там такі звірі!» «Страшні звірі», — думають вони. Та й кажуть:</p>
	<p>— Ну що ж, як таке діло, треба ховатися в ліс. Поховаємся в лісі і будем дивитися. Вони будуть йти, і будем бачити, що то за звірі. Не будем сидіти дома.</p>
	<p>Приготували вони все, поставили на стіл і поховалися. Ведмідь виліз на дуба, притаївся та й сидить там, кабан заліз у листя, зарився та й сидить. Заєць під скалу заліз. А вовк і собі підсів до зайця.</p>
	<p>А лисичка з товаришами йде стежкою. Зближилися вони, а кабан не види їх, бо у листі. Побиває кабан хвостиком у листі, а сухе листя шелепотить. Котик думає: «То мишка в листі шелепотить. Давно я вже миші не ловив. Доки той обід буде, то скочу та пійму хоть мишку». Подивився кіт, а кабан знов зачав хвостом шелепотіти. Кіт як скочи туди! А кабан відти вискочив та давай тікати. Заєць з-під скали, а вовк за ним. А ведмідь скочив з дерева. І всі повтікали.</p>
	<p>Каже кабан:</p>
	<p>— Зіправди то страшний звір! І як він мене побачив у листі? Я так глибоко зарився, а він хотів мене пірвати. Добре, що хоть не піймав мене за шкіру, а то був би розірвав.</p>
	<p>А лисичка з товаришами прийшла туди — нема нікого, а на столі все лежить. Наїлися вони там добре, позабирали колачі й пішли. Кіт поклав собі колачик на хвостик. А ведмідь і його товариші вже більше до свої хати й не верталися. Збудували собі хату десь далі. І лисичку вже не зачіпали.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Розкопинці, Сокирянського району, Чернівецької області 17 серпня 1986 року Панько Дьордій Іванович (1919 року народження)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Буковини/">Фольклор Буковини</a></li>
	</ul>
</footer>
<!--#include virtual="/-/inc/general__page_end.inc" -->
