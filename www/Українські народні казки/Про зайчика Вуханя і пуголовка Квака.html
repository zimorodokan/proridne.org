<!--#include virtual="/-/inc/general__page_start.inc" -->
<title>Про зайчика Вуханя і пуголовка Квака ☼ Українська народна казка ☼ Народна творчість</title>
<meta name="Description" content="Українська народна казка Полтавщини «Про зайчика Вуханя і пуголовка Квака» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Про зайчика Вуханя і пуголовка Квака.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Про зайчика Вуханя і пуголовка Квака <br><span class="article__headerDescription">Українська народна казка Полтавщини</span></h1>
	<p>Одного чудового весняного дня в зеленому лісі під великою пухнастою ялинкою в родині зайців народився маленький зайчик. У нього були такі гарні довгі вуха, що мама і тато назвали його Вуханем. Усю весну зайчик жив під ялинкою і дуже боявся відходити далеко від господи. Тато-заєць казав дружині:</p>
	<p>— Ну й страхопуд росте в нас, усього боїться. Як він буде жити на світі?</p>
	<p>І ось одного разу Вухань вирішив іти знайомитися з навколишнім світом. Чимчикував зайчик по лісу і помітив між деревами якийсь блиск. Це було лісове озеро. Вуханю стало цікаво, що то таке. Він підбіг до плеса і побачив, що там хтось є. Зайчик сполохано запитав:</p>
	<p>— Ти хто?</p>
	<p>— Я пуголовок Квак, — відповів невідомий.</p>
	<p>— А я зайчик Вухань.</p>
	<p>— Давай товаришувати.</p>
	<p>— Гаразд.</p>
	<p>Так і розпочалася їхня дружба. Тепер Вухань не сидів вдома. Мама-зайчиха навіть була незадоволена, коли зайчик не встигав повернутися додому на обід.</p>
	<p>Проминуло тепле літо і дощова осінь. Настала зима. Одного дня Вухань, як завжди, прибіг до озера. Але Квака там не було, і на великий подив Вуханя, води, від якої у нього були постійно мокрі лапки, теж не було. Усе озеро було гладеньке і блискуче. Зайчик повернувся додому й усе розповів татові. Тато пояснив йому, що плесо замерзло до весни.</p>
	<p>Вухань щодня бігав до озера, але там нічого не змінювалося. І ось нарешті сонечко почало світити яскравіше, Сніг почав танути, зазеленіла перша травичка, і з’явилися проліски. Заєць побіг до озера з надією побачити там свого друга. Але на місці їх зустрічі сиділа велика зелена жаба. Вухань злякано запитав:</p>
	<p>— Ти хто така?</p>
	<p>— Вуханю! Невже не впізнаєш!? Це я, Квак!</p>
	<p>— Не може бути, — відповів Вухань.</p>
	<p>— А ти подивися на себе, — сказала жаба.</p>
	<p>Вухань подивився на своє відображення у воді і побачив великого сірого зайця.</p>
	<p>— Ми просто виросли, — сказав Квак.</p>
	<p>Вухань усе зрозумів і засміявся.</p>
	<p>Їхня дружба тільки міцнішала з роками. Ще не раз озеро покривалося льодом, а в зайчика з’являлася нова шубка.</p>
	<p>Рано навесні, коли наставав марець, на березі лісового озера можна було побачити дивну картину: жаба і заєць весело розмовляють і сміються. Хоча, що тут дивного, адже вони давні приятелі.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>11 (4617). Про зайчика Вуханя і пуголовка Квака. СУС — . Записано 2008 року. Журавель Ольга Павлівна (1950). Полтавська область, Лохвицький район, Червонозаводське</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Полтавщини/">Фольклор Полтавщини</a></li>
	</ul>
</footer>
<!--#include virtual="/-/inc/general__page_end.inc" -->
