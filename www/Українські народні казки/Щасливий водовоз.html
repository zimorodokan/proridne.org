<!--#include virtual="/-/inc/general__page_start.inc" -->
<title>Щасливий водовоз ☼ Українська народна казка ☼ Народна творчість</title>
<meta name="Description" content="Українська народна казка Буковини «Щасливий водовоз» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Щасливий водовоз.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Щасливий водовоз <br><span class="article__headerDescription">Українська народна казка Буковини</span></h1>
	<p>Їден чоловік мав трьох синів. Жив той чоловік дуже бідно і не мав чим годувати дітей. Найменший син рішив іти шукати роботи. По дорозі зайшов він у ліс. Почало дуже хмаритися. «Що то буде?» — думає хлопець. Дивиться — на їдному дереві здоровенне гніздо. Пішов дощ, і пташенята в гнізді почали кричати. Хлопець виліз на дуба, скинув з себе одяг і накрив тих пташенят від дощу. А сам мокне.</p>
	<p>Дощ ішов довго. А коли став, хлопець зняв з пташенят свою мокру одежину та й одягнувся. Лиш устиг він злізти з дуба, як прилетіла й птаха, мама тих пташенят. Бачить вона, що пташенята сухі, й питає:</p>
	<p>— Хто вас врятував? А вони кажуть:</p>
	<p>— Отой хлопчина скинув з себе одежу і накрив нас. Птаха глянула вниз і побачила хлопця. Питає його:</p>
	<p>— Що тобі дати за те, що ти врятував моїх дітей?</p>
	<p>А хлопець думає: «Що від птахи просити?» Та й каже їй:</p>
	<p>— Що ж я маю в тебе просити, як у тебе нічого нема?</p>
	<p>А птаха йому:</p>
	<p>— Копай під цим дубом. Там найдеш фляшечку. Найшов він ту фляшечку, а птаха каже:</p>
	<p>— Покушай з тої фляшечки водички. Покушав він тої водички, а птаха питає:</p>
	<p>— Ну, що ти в собі чуєш?</p>
	<p>— Чую в собі страшну силу.</p>
	<p>— Кушай ще раз, — каже птаха. Покушав він ще раз.</p>
	<p>— Ну, як чуєш себе? — питає птаха другий раз.</p>
	<p>— Чую таку силу, що можу дуба з коренем вирвати.</p>
	<p>— Кушай третій раз, — каже птаха.</p>
	<p>Він покушав третій раз і почув у собі таку силу, що землю догори перевернув би, якби був стовп закопаний і було за що вчепитися. Птаха каже:</p>
	<p>— Клади фляшку на місце. Як тобі щось треба буде, то прийдеш сюди. Фляшка буде тут. Як тобі хтось відрубає руку чи ногу, помиєш цею водичкою — і все стане на місце. Іди свою дорогою.</p>
	<p>Ішов він, ішов і попав до царя. Той його питає:</p>
	<p>— Як ти попав до мене?</p>
	<p>— Я би хотів наймитися десь.</p>
	<p>— Добре, — каже цар. — Наймися в мене. Будеш водовозником. Наймився він у царя і вози конякою воду. А хлопець він був добрящий. Хто проси води — дає.</p>
	<p>А в царя вмерла жінка. Вчув цар, що в другім царстві є в царя дочка. А та дочка дуже сильна була. І задумав цар іти сватати ту дівчину. Треба було їм їхати через воду пароплавом. Узяв цар з собою міністра і подумав: «Міністра то міністра, але треба й когось зі слуг узяти». Та й взяв водовоза.</p>
	<p>Поїхали вони до того царя. Переїхали через море, вийшли з корабля і до царя. Та й розказують, чого приїхали. Тут і дівчина царева.</p>
	<p>— Я хочу женитися на вашій дочці, — каже цар. А другий цар каже:</p>
	<p>— У мене дочка-богатирка. Вона так стріляє з лука, що за двадцять кілометрів може дім повалити стрілою. Якщо ти зможеш стрілити з того лука, то возьмеш у мене дочку. І є в мене меч. Моя дочка рубає тим мечем грубий дуб з одного маху. Якщо ти зможеш так рубати, то дам за тебе дочку. І третє: у мене є кінь, на якому їздить моя дочка; ти маєш проїхати тим конем. Зробиш цих три річи, значить, зіграєм свадьбу, а не зробиш — виходю проти тебе війною.</p>
	<p>А тут і вечір. Пора відпочивати. Цар дає гостям кімнату, а вони кажуть:</p>
	<p>— Ми лучче переночуєм на кораблі, а рано все зробим. І пішли в корабель спати. Там вони й говорять:</p>
	<p>— Треба тікати, бо це діло у нас не вийде, — каже цар. А водовоз йому:</p>
	<p>— Тікати не треба. Підем завтра до царя, і що цар буде казати вам робити, ви кажіть: «Мій водовоз зроби це за мене». І я зроблю.</p>
	<p>Рано встали вони і пішли до царя. Цар дав приказ:</p>
	<p>— Принесіть лука.</p>
	<p>П’ять чоловік несли той лук. Підняти його було годі, не то що стріляти з него. А цар каже:</p>
	<p>— Що там стріляти. Мій водовоз може стріляти з такого лука. Дівчина зразу зрозуміла, що цар не годен стріляти й тому виставляє за себе водовоза. Але як то водовоз буде стріляти? А цар каже:</p>
	<p>— За двадцять кілометрів відци є кордон. Стріль так, щоби ти зняв з того кордону дах.</p>
	<p>Узяв водовозник лука і пустив стрілу в той кордон. Цар узяв трубу і побачив — не лиш кришу зняв водовозник, а й стіни повалив у тому кордоні.</p>
	<p>— Добре, — каже цар, — їдно зробили. Тепер буде друге. Принесіть меч.</p>
	<p>Принесли п’ять чоловік меча. А цар каже:</p>
	<p>— Я й гратися не хочу з цим мечем. Мій водовоз зроби. Водовоз ухопив меча й одним махом повалив дуба.</p>
	<p>— Добре, — каже цар, — приведіть коня.</p>
	<p>П’ять чоловік привели коня. Сів водовоз на нього, а кінь був дуже сильний і міг би водовоза скинути, але водовоз загнав його коло моря по коліна в пісок. І почав того коня по глибокому піску мотати, та й оплошів кінь.</p>
	<p>Треба грати весілля. А цар, який має дівчину, думає: «Тут щось не те. Не цар же, а водовоз усе зробив». Дівчині водовоз сподобався, і вона хотіла б за него піти. Але водовоз — мужик. І віддають дочку за царя. Грали свадьбу шість день. На семий збирається цар додому. Бере молоду царівну, сіли на корабель. І примічає цар, що царівна любить водовоза. Та й думає: «Може, вона кине мене і буде з водовозом жити?».</p>
	<p>Дає цар приказ: відрубати водовозу ноги і кинути його в море. Так міністри і зробили. А водовоз тримав свої відрубані ноги в руках і добрався до берега. Але іти не годен, бо без ніг. Дивиться він — біжить чоловік, і просто в море.</p>
	<p>— Куди ти, чоловіче, біжиш?! — кричить водовоз. А той чоловік каже:</p>
	<p>— Я не бачу, я без очей. А він йому:</p>
	<p>— В тебе нема очей, а в мене ніг. То бери і неси. Ти будеш нести, а я буду казати, куди.</p>
	<p>Погодився сліпий чоловік, взяв водовоза на плечі і йдуть.</p>
	<p>Довго вони йшли і дійшли до дуба з тою птахою. Добув водовоз ту фляшку, приклав собі ноги, покропив тою водою — і приросли ноги, як були. Вмив очі тому, що не бачив, і той зразу став бачити. Та й розійшлися вони: той чоловік пішов своєю дорогою, а водовоз до царя. Але не зайшов зразу до царя, а до одної старенької баби, якій він завжди воду давав. Баба його добре знала, і він став у неї жити.</p>
	<p>Баба стала говорити їдному, другому:</p>
	<p>— Водовоз живий. Він у мене. Вчула це молода цариця і каже слузі:</p>
	<p>— Іди до тої бабки і скажи водовозу, нехай прийде до мене. А царя дома не було. Стара каже водовозови:</p>
	<p>— Тут прийшов слуга від цариці. Іди, вона викликає тебе. Він прийшов, а цариця каже:</p>
	<p>— Давай будем з тобою жити, а царя відправим, бо цар напроти тебе нічого не вартий.</p>
	<p>Приїхав цар, а вона йому:</p>
	<p>— Щоб тебе в моїм царстві не було. Іди в друге царство, поки живий.</p>
	<p>І пішов цар у друге царство, а водовоз лишився царем.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Вашківці, Сокирянського району, Чернівецької області 20 лютого 1979 року Скаженюк Дьордій Степанович (1907)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Буковини/">Фольклор Буковини</a></li>
	</ul>
</footer>
<!--#include virtual="/-/inc/general__page_end.inc" -->
