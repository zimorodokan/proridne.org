<!--#include virtual="/-/inc/general__page_start.inc" -->
<title>Багатий і бідний ☼ Українська народна казка ☼ Народна творчість</title>
<meta name="Description" content="Українська народна казка Поділля «Багатий і бідний» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Багатий і бідний.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Багатий і бідний <br><span class="article__headerDescription">Українська народна казка Поділля</span></h1>
	<p>Було колись два брати. Один був багатий, а другий бідний. Якось вони поїхали на базар. Поки купували товар, у бідного брата кобила привела лоша. Мале ж лягло під возом, де стояли коні обох братів. Приходять брати з торгу й бачать, що лоша під возом. Каже багатий брат:</p>
	<p>— Це мій віз, а отже й лоша від моєї кобили!</p>
	<p>А бідний каже:</p>
	<p>— Ні, це моя кобила привела лоша!</p>
	<p>Тоді вони пішли до судді, щоб той їх розсудив. В багача було багато грошей, то він суддю й підкупив. Дав йому грошей за те, щоб той сказав, що це лоша багатого брата. Та й каже суддя, що то лоша багатого брата. А бідний брат не погодився. Тоді суддя сказав:</p>
	<p>— Я зараз вам завдам загадку. Хто правильно одгадає, тому й буде лоша.</p>
	<p>— Що у світі найжирніше? Що найбистріше? Що найсолодше? Завтра прийдете і скажете мені.</p>
	<p>От іде бідний брат і плаче, бо не знає відповіді. Прийшов додому й ридає, а дочка його й каже :</p>
	<p>— Чого ж ви плачете?</p>
	<p>То він їй усе й розповів. Дочка йому й одгадала ці загадки. На наступний день пішли брати до судді. Каже багатий брат:</p>
	<p>— Найжирніше — то моя свиня, найбистріше — моя кобила, а найсолодше — це мої ягоди.</p>
	<p>Суддя й каже йому в отвіт:</p>
	<p>— Ні, це не правильна одгадка.</p>
	<p>Каже бідний брат:</p>
	<p>— Найжирніше — то земля, бо що на ній не посій, то все вродить, найбистріше — то думка, бо про що б ти не подумав, ти завжди там, і найсолодше — це сон, бо що б ти не робив, а після тяжкої праці нічого так не бажаєш, як сну.</p>
	<p>— Так, це правильна відповідь, — каже суддя, — але ти не сам відгадав, тобі хтось допоміг.</p>
	<p>— Так, мені допомагала моя дочка.</p>
	<p>Тоді суддя сказав:</p>
	<p>— Якщо твоя дочка така розумна, то нехай прийде до мене завтра й не гола й не вбрана, щоб йшла і їхала, щоб несла подарунок і не несла.</p>
	<p>От прийшов брат додому та й розказує дочці. Дочка одчепила сітку, ту, що рибу ловити, одягла її на себе, запрягла козу в віз, батька послала по голуба. А коли вже їхала, то зловила по дорозі зайця. Приїжджає дівчина до судді, а той і каже:</p>
	<p>— Напустіть на неї собак!</p>
	<p>Слуги напустили на неї собак, а вона випустила зайця з рук — і собаки побігли за ним.</p>
	<p>От підходить дівчина до судді і оддає йому голуба. Він тільки наставив руки, а дівчина взяла й випустила голуба в небо. А суддя й каже:</p>
	<p>— Усе правильно ти зробила, а тепер скажи, як розсудити цих двох чоловіків.</p>
	<p>Вона й відповідає:</p>
	<p>— Ви лоша пустіть. До якої кобили воно піде, тому воно й належить.</p>
	<p>Вони так і зробили. І лоша побігло до кобили бідного брата.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>103 (6503). Багатий і бідний. СУС 875. Записано 2009 року. Городецька Галина Петрівна (1956). Вінницька область, Калинівський район, Малі Кутища</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Поділля/">Фольклор Поділля</a></li>
	</ul>
</footer>
<!--#include virtual="/-/inc/general__page_end.inc" -->
