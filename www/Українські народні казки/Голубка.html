<!--#include virtual="/-/inc/general__page_start.inc" -->
<title>Голубка ☼ Українська народна казка ☼ Народна творчість</title>
<meta name="Description" content="Українська народна казка Поділля «Голубка» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Голубка.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Голубка <br><span class="article__headerDescription">Українська народна казка Поділля</span></h1>
	<p>Жила мати, і в неї був син. Жили вони бідно і пішов син у найми проситися. Згодився служити рік у одного хазяїна за конячку. Закінчився рік, відслужив хлопець, дав йому хазяїн конячку. Напали вовки на лошадку та з’їли. Господар каже:</p>
	<p>— Візьми другу!</p>
	<p>А хлопець:</p>
	<p>— Ні, моє пропало.</p>
	<p>У другого пана згодився рік служити за теличку. Через рік теличку буря залляла. В третього просить:</p>
	<p>— Посій мені мірку гречки, то буду служити рік.</p>
	<p>У всіх людей поганенька гречка, а у нього, як гай. Вдарив мороз — померзла гречка.</p>
	<p>— Так і буде, таке моє щастя, — говорить хлопець.</p>
	<p>І пішов у світ. Іде, дивиться у одного чоловіка камінь рівний з хатою. От наймається він служити у того чоловіка за камінь. Думає: «Камінь ніде не подінеться». Пройшов рік — камінь в землю вліз.</p>
	<p>Ну що ж, з цим і пішов далі. Йшов, йшов, зайшов до одної баби на ніч. Баба дала хлопцеві рушничка і сказала піти вмиватися за город. Він пішов. Дивиться, прилетіло три голубки. Пороздягались, стали гарними дівчатами.</p>
	<p>Хлопець прийшов та розказав бабі. Баба каже:</p>
	<p>— То моєї сестри дочки. Котра тобі сподобалася, то в тої треба вкрасти плаття.</p>
	<p>— То я буду ще ночувати.</p>
	<p>— Ночуй.</p>
	<p>На другий ранок, вийшов вмиватися і вкрав плаття в самої меншої голубки. Вона ходить і плаче. Хлопець каже:</p>
	<p>— Хочу тебе сватати.</p>
	<p>— Ну що ж, хай буде так.</p>
	<p>Вона дає йому свій перстень, а він їй плаття. Стала дівчина голубкою і полетіла. Зажурився хлопець, а баба й каже:</p>
	<p>— На тобі, сину, клубочка, куди він покачається, туди ти і йди.</p>
	<p>Так він і зробив. Качається клубочок і він йде за ним. Прийшов до великої скелі. Відчинилися двері, а звідти виходить стара жінка і каже:</p>
	<p>— Куди ти прийшов? Прийде сонце, воно тебе спече.</p>
	<p>Він показав свій перстень. Баба привела його до дочок, які сиділи рядком, і він зразу ж впізнав ту, що йому сподобалась.</p>
	<p>Ввечері Сонце прийшло додому і каже:</p>
	<p>— Щось прісну душу чути в хаті.</p>
	<p>А баба йому:</p>
	<p>— А якби твій зять попався з прісної душі, то що б ти зробив?</p>
	<p>— Нічого, так і було б.</p>
	<p>Тоді хлопець виходить. Сонце погодилося віддати дочку за нього. На другий день хлопець каже:</p>
	<p>— Піду трохи я походжу по світу за вас, батьку.</p>
	<p>Йде, бачить йде йому назустріч чоловік. Він і питає:</p>
	<p>— Ти хто?</p>
	<p>— Я той, що вовками завідує.</p>
	<p>Згадав хлопець, як його лошадку вовки з’їли, розсердився і набив чоловіка.</p>
	<p>Другого дня знов збирається йти за батька по світу ходити. Здибався йому чоловік, що хмарами завідує, і того він побив. Третього дня зустрів він чоловіка, що відає морозом, і того побив. Четвертого дня зустрів чоловіка, що каміння в землю позагонив. Того теж побив.</p>
	<p>Наступний день пішло Сонце по світу і зустріло цих чотирьох чоловіків, а вони побачили сонце і почали тікати. Воно й питає:</p>
	<p>— Чого ви тікаєте?</p>
	<p>— Бо ти ж нас так побив…</p>
	<p>От сонце розгнівалося. Приходить додому і давай до хлопця:</p>
	<p>— Що ж ти наробив! Бери свою жінку і йди додому, бо тобі тут залишатися не можна. Ти ж не просто чоловіків побив, ти побив святих.</p>
	<p>Взяв він жінку (вже й дитина у них є), прийшли на землю до матері. Жінка й каже:</p>
	<p>— На тобі ключика, замкни плаття, бо як не замкнеш, то візьму плаття і втечу.</p>
	<p>Він замкнув, а ключа віддав матері. В неділю посходилися жінки на невістку дивитися і кажуть до матері:</p>
	<p>— Така то ваша невістка гарна.</p>
	<p>А жінка каже:</p>
	<p>— От, якби ви мене в моєму платті побачили, то я б ще краща була.</p>
	<p>А мати каже:</p>
	<p>— А в мене ключик є, вдягнись, хай подивляться.</p>
	<p>Відімкнула, невістка вдягнулася, взяла дитину на руки і полетіла. Всі аж заніміли.</p>
	<p>Прийшов син з роботи, та й питає, де дружина з дитиною. Мати розказала. Син розсердився і пішов шукати.</p>
	<p>Йде, дивиться, б’ються три велетні. Питає він їх:</p>
	<p>— Чого ви б’єтесь?</p>
	<p>— Бо наш батько помер, а нас не поділив. Осталися чоботи-скороходи, шапка-невидимка і підзорна труба.</p>
	<p>Він і каже:</p>
	<p>— Я кину цього каменя у воду, хто перший його дістане з води, того і буде все.</p>
	<p>Кинув хлопець камінь, а велетні й побігли. Хлопець тим часом насадив шапку-невидимку, взув чоботи, взяв підзорну трубу і побачив свою жінку. Перед цим купив дитині калачиків. Прийшов невидимий, а дитина почула його, кличе:</p>
	<p>— Тату! Тату!</p>
	<p>Він і дав калачика. Жінка відчула, що він є, і каже:</p>
	<p>— Покажись!</p>
	<p>Він показався.</p>
	<p>— Раз я тобі суджена, то піду з тобою.</p>
	<p>Забрала дитину і разом вернулися до матері. Стали жити-поживати і добра наживати.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>79 (6033). Голубка. СУС 4001. Записала Семенюк Зоя Степанівна 2008 року. Мотозюк Степан Павлович (1922). Хмельницька область, Красилівський район, Попівці</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Поділля/">Фольклор Поділля</a></li>
	</ul>
</footer>
<!--#include virtual="/-/inc/general__page_end.inc" -->
