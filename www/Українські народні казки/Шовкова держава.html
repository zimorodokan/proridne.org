<!--#include virtual="/-/inc/general__page_start.inc" -->
<title>Шовкова держава ☼ Українська народна казка ☼ Народна творчість</title>
<meta name="Description" content="Українська народна казка Закарпаття, Подніпров’я (Наддніпрянщини) «Шовкова держава» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Шовкова держава.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Шовкова держава <br><span class="article__headerDescription">Українська народна казка Закарпаття</span></h1>
	<p>Дуже давно жив один цар. Держава його займала велику частину заходу. Але той цар ніколи на захід не дивився. Винесе, було, собі стільця й сяде лицем до сходу. І так день за днем усе на схід дивився, гейби когось очікував звідти. При тому одне око завжди плакало, а друге сміялося. У того царя були три сини. Вже дорослі хлопці. І щоразу, як бачили батька, що дивиться на схід, судили між собою:</p>
	<p>— Ба, чого наш нянько усе на схід дивиться, й одне око плаче, а друге сміється?</p>
	<p>Жоден із них не міг відгадати. Зрештою старший каже:</p>
	<p>— Браття, я йду до нянька, позвідаю його.</p>
	<p>— Йди, йди..</p>
	<p>І старший син пішов. Цар якраз тоді сидів біля вікна й дивився на схід. Вклонився хлопець батькові, а той лише нахмурився:</p>
	<p>— Що хочеш від мене? Іди собі геть!..</p>
	<p>— Я, няню, хочу вас спитати: чому одне ваше око плаче, а друге сміється?</p>
	<p>Цареві не треба було більше. В ту ж мить ухопив булаву, яка лежала коло нього, і так жбурнув у сина, що коли б той не відхилив голову, одразу б його вбив.</p>
	<p>Хлопець злякався й вибіг.</p>
	<p>— Ну, що сказав няньо? — прискочили до нього брати.</p>
	<p>— Ідіть та дізнаєтесь...</p>
	<p>Пішов середущий. І з ним таке сталося: мало-мало не вбив його цар. Як вибіг із кімнати, питає його наймолодший брат, якого звали Володимиром:</p>
	<p>— Но, що казав няньо?</p>
	<p>— Іди й ти, Володику, і дізнаєшся!</p>
	<p>Пішов Володимир. Але не встиг і рота розкрити, як цар ухопив булаву і — бух!</p>
	<p>Хлопець відхилив голову, й булава зарилася в стіну. Та Володимир не злякався. Взяв булаву й передав батькові У руки;</p>
	<p>— Тут її маєш. Як хочеш мене вбити — вбий! Та не кидай, як у собаку.</p>
	<p>Старіш подобрішав.</p>
	<p>— Бачу, що ти не такий боязкий, як твої брати. Скажи, що хотів би дізнатися від мене?</p>
	<p>— Я вас, няню, коротко спитаю: скажіть, чому, коли дивитесь на схід, одне око плаче, а друге сміється?</p>
	<p>— Через те, сине, що коли я був молодий, то мав вірного друга. Його держава називалася Шовкова. Вона звідси — на схід. Ми з тим другом домовилися, що свою старість доживемо вкупі. Та на його державу почали нападати вороги й не дають йому спокою. Тому він не може до мене прийти, а я усе дивлюся на схід і його чекаю. Одне око моє через те і плаче, бо дуже мене бере жаль за другом. А друге сміється, бо я радію, що в мене сини і моя держава перейде в надійні руки. Відтепер мої очі будуть тільки плакати, бо не всі мої сини такі, як я собі думав... Но, розповів я тобі все, і можеш іти.</p>
	<p>Доки Володимир говорив із батьком, брати чекали зі страхом. Думали, сердитий цар уже його вбив. Але хлопець Достався живий і спокійно розповів братам, що почув од батька. Тоді старший каже:</p>
	<p>— Коли так, я йду просити няня, аби дозволив мені пошукати його вірного друга й привести сюди.</p>
	<p>Й одразу побіг:</p>
	<p>— Няню, дозволь мені йти в Шовкову державу і знайти твого друга.</p>
	<p>— Добре... йди... спробуй...</p>
	<p>Старший син почав готуватися. Вибрав собі найліпшого коня, порядно озброївся, взяв із собою їсти і грошей і того ж дня рушив у дорогу.</p>
	<p>Іде день, ніч... Кінь дужий, годен довго йти. Але ніде й не чути про Шовкову державу. Блудив більше, як рік, і дійшов до срібного мосту.</p>
	<p>«Досить мандрувати, — подумав собі. — Повернуся додому. Але, щоб увиділи, як я був далеко, понесу з собою знак». — І відірвав з мосту срібну дошку.</p>
	<p>Вернувся додому.</p>
	<p>— Но, чи знайшов ти Шовкову державу? — питає цар.</p>
	<p>— Шовкової держави не знайшов, але вже недалеко був від кінця світу. Коло срібного мосту! Гляньте, се з нього дошка.</p>
	<p>Оглянув батько дошку.</p>
	<p>— Так я і знав. Коли я був такий, як ти, мені до того мосту треба було їхати якихось дві години. Можеш іти, ніколи не побачиш мого вірного друга.</p>
	<p>Заганьбився хлопець і змовчав.</p>
	<p>— Тепер я піду, — сказав середущий. — Побачите, що я знайду Шовкову державу!</p>
	<p>Попросив у батька дозволу й виладився в путь.</p>
	<p>Ходив-блукав цілий рік. Дійшов уже до золотого мосту, а далі не захотілося. Відірвав з моста золоту дошку й вернувся додому, показав її батькові.</p>
	<p>— Ей, сину, коли я був твоїх років, мені треба було їхати до золотого мосту лише одну ніч. І ти ніколи не приведеш мого вірного друга!</p>
	<p>І середущий з ганьбою пішов од царя.</p>
	<p>— Но, — каже Володимир, — спробую щастя й я!</p>
	<p>І побіг просити дозволу йти в Шовкову державу. Батько лише рукою махнув:</p>
	<p>— Якщо старші не привели... А ти ще дітвак! Проте, коли хочеш, я тебе не держу.</p>
	<p>Вийшов Володимир — і просто до стайні. А на дворі зустрівся із бабою, котра його бавила дитиною.</p>
	<p>— Куди, куди, Володику? — питає його баба.</p>
	<p>— Йой, дозволив мені няньо їхати в Шовкову державу, то йду собі коня вибирати.</p>
	<p>— Но, як тобі їхати в Шовкову державу, то не вибирай з межи сих коней, а іди у пивницю й побачиш там коло дверей мідяний батіг. Візьми його й серед двору лусни! На се із поля пригримить табун коней. Всі будуть чарівні. Але ти і з них не вибирай. Пусти їх до стайні, а позаду буде шкандибати сухоребрий кривак. Того собі й візьми. Той тебе і понесе в Шовкову державу.</p>
	<p>Сказала баба і пішла. А Володимир побіг до пивниці. Коло дверей знайшов старий мідяний батіг. Узяв його й серед двору луснув, аж вікна задрижали. На цей луск почулося іржання, й табун коней, ніби з неба, впав у царський двір. Коні такі, що лиш крил бракує, то літали б! Але Володимир на них і не поглянув. Пропустив до стайні, перечекав, а позаду справді хромицькає сухарда.</p>
	<p>Володимир підійшов до нього й почав гладити.</p>
	<p>— Знаю, чому ти мене гладиш, — озвався кривак. — Хотів би поїхати до Шовкової держави?</p>
	<p>— Ти угадав, конику!</p>
	<p>— Якщо так, то поспитай царя, де є моя збруя — сідло і узда, що двадцять п’ять років тому були на мені.</p>
	<p>Хлопець побіг до батька:</p>
	<p>— Няньку, де є збруя з сухого коня?</p>
	<p>— А хто тебе нарадив про таке спитати?</p>
	<p>— Кажіть швидше, бо я поспішаю.</p>
	<p>— Спустися в другу пивницю і там знайдеш збрую. Двадцять п’ять років тому я кинув її там. Уже, мабуть, погнила...</p>
	<p>Спустився хлопець у другу пивницю й зі свічкою ледве знайшов збрую. Така була запліснявіла, заіржавлена, що жаль і дивитися. І шабля, і рушниця — все вийшло із ладу.</p>
	<p>Володимир ні на що не зважив. Зібрав збрую і приніс коневі.</p>
	<p>— Тут є!</p>
	<p>— Добре. Тепер готуйся, й увечері в путь.</p>
	<p>Пішов Володимир до своєї кімнати, зібрався й — до стайні. Але свого сухарди уже не впізнав: такий золотий коник стався з кривака, що лиш дивитися на нього! А збруя, шабля, рушниця — так і світяться!</p>
	<p>— Но, рушаймо!</p>
	<p>Через півгодини вже були в путі. Як виїхали з міста, татош наказав:</p>
	<p>— Зажмури очі.</p>
	<p>Хлопець зажмурився, а кінь піднявся у повітря і почав летіти. Летів, летів добру годину. Потім спустився на землю.</p>
	<p>— Розплющ очі. Що видиш?</p>
	<p>— Виджу срібний міст.</p>
	<p>— Знай, оце той міст, до котрого твій старший брат за цілий рік їхав. Рушаємо далі.</p>
	<p>Знову піднявся у повітря й летів з одну годину. Коли сів, питає:</p>
	<p>— А тепер що видиш?</p>
	<p>— Виджу золотий міст. Мабуть, той, коло котрого став мій середущий брат, бо й дошка відірвана.</p>
	<p>— Так і є. Тепер трохи спочинемо, а тоді — далі, щоб на ранок бути в Шовковій державі.</p>
	<p>Відпочили, й знову в путь. Тепер було страшно. Татош піднявся у повітря й таким густим потемком рвався уперед, що передніми ногами лиш проривав собі дорогу. За тим стояла скляна гора, а тою горою, самим верхом-гребенем іти. Страшно й глянути у прірву.</p>
	<p>— Нічого не бійся, — говорить татош. — У моїх підковах діамантові вухналі, що їх двадцять п’ять років тому цар наказав набити. Я не сковзну з гори.</p>
	<p>І цілих сім миль верхом гори пройшов.</p>
	<p>— Ще буде темний тунель, довгий на сім миль. Зажмури очі.</p>
	<p>Володимир нараз зажмурився, і кінь проліз крізь потемок. Як були вже на другому боці, заговорив:</p>
	<p>— Розплющ очі й подумай — де ми?</p>
	<p>Володимир глянув і аж руками знову закрив очі: така зоря-світло! На гіллі золоті квіти, трава вся шовкова. Куди лише глянути — така краса, що не можна й розповісти. — Майже, що ми в Шовковій державі!</p>
	<p>— Так і є! Подивись добре: бачиш — чорніє шатро? Ото намет батькового друга.</p>
	<p>І тільки це сказав, вже були коло шатра.</p>
	<p>А тут пасеться кінь такий самий, як татош. Його господар спить під шатром. Волосся вже сиве.</p>
	<p>Володимир скочив із коня й пустив його пастися. Відв’язав із себе шаблю, ліг коло незнайомого й тої ж миті заснув і собі.</p>
	<p>А чоловік прокинувся: дивиться — коло нього спить молодий хлопець. «Міг би його забити, — думає собі, — але не зачеплю, бо й він мене не рушав, коли знайшов сплячим».</p>
	<p>Оглянувся довкола, побачив другого коня й упізнав його:</p>
	<p>— Гей! Та се хтось прийшов від мого цимбори! — вигукнув радісно.</p>
	<p>І не мав далі терпіння, розбудив легіня:</p>
	<p>— Вставай! Хто ти за один? Чого прийшов у мою державу?</p>
	<p>Володимир прокинувся, встав і розповів: чий він син, нащо прийшов.</p>
	<p>Старий з радості аж заплакав:</p>
	<p>— Я би, сине, пішов із тобою, та ворогів у мене ще дуже багато. Кожний день нападають на мою державу.</p>
	<p>— Де ж ваші вороги?</p>
	<p>— Та за них і не питай. Зараз з’являться. А доки нема, їжмо й пиймо!</p>
	<p>Виніс з шатра їжу і пиття, і почали гоститися. При тому старий розпитує за Володимирового няня. Хлопець відповідає, але не встиг договорити, бо вороги посунули із усіх боків: і піхота, і кіннота — всяке тобі військо.</p>
	<p>— На коней, сине, бо біда!</p>
	<p>Тої ж миті вихопили шаблі, почали рубати ворогів. Рубали, сікли. Перебили всіх. Тільки шість гусарів лишилися в живих. Ті обернули коней — і навтьоки! Володимир і старий — за ними! Гусари добігли до одної гори, а в ній розчинилися залізні ворота, й вороги заскочили у схованку.</p>
	<p>— Вертайся, сине! — гукає старий. — Бо як заскочиш усередину — загинеш!</p>
	<p>Але Володимир не слухав, поскакав за ворогом в гору, і залізна брама за ним зачинилася. Татош і за горою догнав утікачів, і хлопець усіх порубав.</p>
	<p>А що було довкола? Там за горою був палац. А з того палацу виходили весь час по два вояки: один верхи, один піший. Доки Володимир розглядався, а їх назбиралася уже діла рота. Сміливець усіх порубав і зайшов до палацу. Бачить: стоять кросна а за кроснами стара бабище тче. Не полотно, а військо! Коли кине човника у лівий бік — вискочить з-під кросен піхотинець, коли у правий бік — гусар.</p>
	<p>Володимир відрубав їй голову. Витяг кросна на двір, поколов і запалив. Як вогонь розгорівся, кинув бабу в полум’я. «Ну, — думає собі, — вже тепер, напевно, минулася війна з-за Шовкової держави. Ворога нема».</p>
	<p>Тільки так подумав, коли з вогню вискочила кістка і сталася тою ж самою бабою, Що ткала. Володимир вхопив шаблю й хотів стару зарубати знову, але вона почала просити:</p>
	<p>— Не вбивай мене, легіню. Я знаю, хто ти за один і чого сюди прийшов. Як мене тепер уб’єш, я більше не воскресну. А я вже не та, що була. Після вогню я чиста душа. Як мене вб’єш, я пропаду, але й ти звідси не вийдеш, бо ніхто на світі не знає, крім мене, як звідси можна вийти.</p>
	<p>Володимир пошкодував бабу.</p>
	<p>— Я вас не вб’ю. Лишайтеся живі. Як хочете, вертайтеся зі мною в Шовкову державу.</p>
	<p>— Мені туди не можна, бо ми закляті вороги з царем Шовкової держави. Та більше я не буду на нього нападати. А тобі за добре серце покажу дорогу. В додачу подарую двадцять чотири діамантові клинці. Сховай їх, бо придадуться.</p>
	<p>І повела Володимира до тої гори, крізь яку прийшов, махнула рукою й закричала:</p>
	<p>— Відчиняйся!</p>
	<p>Гора розступилася, вчинився тунель. Тим тунелем хлопець повернувся в Шовкову державу, і гора замкнулася.</p>
	<p>Старий гірко плакав. Думав, що хлопець навіки пропав.</p>
	<p>— Та ти повернувся?!</p>
	<p>— Авжеж, я вернувся і визволив вашу Шовкову державу. Ніколи на неї не будуть нападати!</p>
	<p>Сіли гоститися: їли, пили і при тому Володимир розповів усе, що з ним сталося за високою горою.</p>
	<p>— А тепер збираймося до нас, бо мій няньо вмре з жалю за вами.</p>
	<p>— Та вже можемо їхати спокійно, бо тепер ніхто не нападе на мою державу.</p>
	<p>Посідали на коней і рушили. А коли доїхали до скляної гори, старий засмутився.</p>
	<p>— Ой, сине, мені більше не судилося бачити твого няня. Через сю гору мій кінь не перейде, бо нема у підковах діамантових клинців. Вже давно зносилися, і я набив йому простих.</p>
	<p>— Якщо тільки у цьому біда, то зараз допоможемо, — каже Володимир. Швиденько вийняв ті клинці, що їх дістав від баби, набив у підкови, і рушили далі.</p>
	<p>Цар сидів під хижею, поглядав на схід, і його очі плакали. Але, коли побачив свого вірного друга, відразу очі почали сміятися. Не знав, кого і обіймати — чи друга, чи сина.</p>
	<p>Відразу замовив велику гостину. Старі друзі посідали коло столу і почали розповідати один одному, що сталося за двадцять п’ять років, відколи не бачились.</p>
	<p>Перейшла бесіда на Володимира.</p>
	<p>— Прекрасного сина маєш, — сказав вірний друг. — Ми не могли побити наших ворогів, а він сам їх знищив.</p>
	<p>— Добрий витязь, — каже й старий цар. — Але Песиголовця і він не переміг би.</p>
	<p>— Так-так... Песиголовця не міг би побити, бо ще такий на світі не вродився, щоб його пересилив.</p>
	<p>Володимир чув бесіду старих. Підійшов і звідує:</p>
	<p>— Де той Песиголовець? Вірний друг говорить:</p>
	<p>— Не раджу тобі починати боротьбу з Песиголовцем. Ти вже показав свою хоробрість, а там на тебе смерть чекає...</p>
	<p>Але Володимира не можна було відрадити. Дарма просили й батько й вірний друг. Хлопець не мав спокою. Пішов до свого коня й питає його:</p>
	<p>— Чи був ти коли-небудь у Песиголовцевій державі?</p>
	<p>— Ой, був! Айбо ледве виніс звідти ноги.</p>
	<p>— Я хочу йти проти Песиголовця!</p>
	<p>— Що зможу, все зроблю. Завтра рано можемо пуститися в путь.</p>
	<p>Справді, другого ранку рушили в дорогу. Татош знявся в повітря й за добрі три години спустився на землю.</p>
	<p>— Но, ми тут, — каже. — Чи бачиш палац? Там живе Песиголовець. Але уважай: коли потрапиш у біду, добивайся скоріше до мене, і, може, ще вирвемося звідси.</p>
	<p>— А що то за дівчина з вікна виглядає? Песиголовцева донька?</p>
	<p>— Не вгадав. Ото дочка Чорного царя. її вкрав Песиголовець і держить у полоні.</p>
	<p>З тим увійшли у двір. А дівчина з вікна махає руками і кричить:</p>
	<p>— Не йди сюди, Песиголовець тебе вб’є! Володимир нічого не слухав. Тоді дівчина спустилася вниз і почала хлопця просити:</p>
	<p>— Рятуйся! Песиголовця тепер немає вдома, але як повернеться, в ту ж мить уб’є тебе!</p>
	<p>— Я для того й прийшов, аби поборотися із Песиголовцем! Дівчині сподобався легінь, і вона каже:</p>
	<p>— Слухай! Я не можу тобі допомогти, але хоч розповім, від чого в Песиголовця така страшна сила. У пивниці має таке вино, що як із нього випити, з’являється сила за п’ятдесятьох людей. У те вино треба замочити палець. Скільки разів замочиш, стільки разів по десять сил додається.</p>
	<p>І повела його в пивницю, показала бочку із чарівним вином. Володимир напився вина, налив повну флягу, прив’язав її на шию і сховав під плаття. А бочку розбив.</p>
	<p>Вийшов на двір і почуває в собі таку силу, що може дерева з корінням вимикати.</p>
	<p>Нараз лиш щось банчить у повітрі. Не встиг і подумати, що воно таке, як перед ним упала булава.</p>
	<p>— Песиголовець вертається, — пояснила дівчина. — Як наближається до дому, кидає булавою — дає про себе знати.</p>
	<p>Хлопець, не довго думаючи, замочив палець у вино, вхопив булаву й кинув у той бік, з котрого прилетіла. І булава впала просто перед копитами коня Песиголовця, хоч він був десь за сім миль од свого палацу.</p>
	<p>— Гей, та що се? — закричав Песиголовець, — Там хтось мене чекає?</p>
	<p>Вхопив булаву знову, стис коня острогами і за хвилину опустився серед свого двору. Хлопець став перед ним. Але Песиголовець засміявся.</p>
	<p>— Добре, що ти прийшов, бо вже мені надокучило чекати тебе. Двадцять років тому приснилося мені, що прийдеш боротися зі мною. Звідси не вернешся живий! — І швидко побіг у пивницю. Але вина уже не напився.</p>
	<p>— Но, нич. Я й так з тобою розрахуюся. Як хочеш — розщибатися чи шаблями рубатися?</p>
	<p>— Як хочеш ти...</p>
	<p>— Зачинаймо шаблями!</p>
	<p>Вхопили шаблі й почали рубатися. Січуться так, аж шаблі іскри мечуть, але не можуть поранити один одного.</p>
	<p>— Недобре, — каже Песиголовець, — шкода шаблі тупити. Будемо розщибатися.</p>
	<p>— Най буде по-твоєму.</p>
	<p>Відв’язали шаблі й, постававши, почали чигати, як би вхопити один одного. Добрих півгодини не могли зчепитися. Зрештою Песиголовець таки влучив мить, вхопив Володимира і так ним ударив, що той до литок застряг у землі.</p>
	<p>Але хлопець вискочив із ями, схопив Песиголовця і кинув ним до колін у землю. Швидко замочив палець у вино, і сила прибула, але й Песиголовець ще не подавався. Вхопив Володимира й кинув ним до пояса у землю. Тоді посяг за шаблею, хоче йому відрубати голову.</p>
	<p>Володимир вихопився, вдарив Песиголовцем й відтяв йому голову.</p>
	<p>То була перемога! Дівчина не знала з радощів, що чинити. Почала просити Володимира, аби зостався у палаці. Хлопець не схотів.</p>
	<p>— Наперед підемо до няня, а там буде, як старі розсудять.</p>
	<p>Підготувалися в дорогу.</p>
	<p>— Сідай до мене на коня.</p>
	<p>— Ні, зробимо не так, — сказала дівчина й побігла до своєї кімнати. Звідти принесла діамантовий прутик.</p>
	<p>— Вдар ним палац з чотирьох боків, і він стане завбільшки з яблуко.</p>
	<p>Так і вчинив. Вдарив палац з чотирьох боків, і сталося з нього мале яблуко, яке поклав собі у кишеню.</p>
	<p>Сіли на коня і того ж дня з’явилися в царевому дворі.</p>
	<p>— Вернувся! — радісно зустріли Володимира старі. — Чи так, що за сміливість мало життям не заплатив?</p>
	<p>Але Володимир не відповів нічого, лише вибрав місце для палацу, поклав яблуко на землю і чарівним прутиком постукав. Помалу, помалу — із яблука виріс діамантовий палац.</p>
	<p>— Гей, та се Песиголовців замок! — дивуються старі. — Ми його знаємо! Но, хлопче, тепер віримо, що ти переміг і Песиголовця!</p>
	<p>І знову вчинили велику гостину. Але послали і по Чорного царя. А як той з’явився, справили весілля, й батько молодої передав на зятя половину царства. А вірний друг батька подарував царевичу цілу Шовкову державу.</p>
	<p>Більше Володимир нічого не хотів. Вирішив так, що старший його брат засяде вітцівщину, а середущий — Песиголовцеву країну.</p>
	<p>І всі народи сих держав жили собі в мирі.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p>Шовкова держава. «Сравнительный указатель сюжетов: Восточнославянская сказка / Сост. Л. Бараг, И. Березовский, К. Кабашников, Н. Новиков. — Л.: Наука, 1979.» — частково 55ІА *+531 + 300А. Подається за: «Три золоті слова: Закарпатські казки Василя Короловича / Запис текстів та впорядкування П. Лінтура. — Ужгород: Карпати, 1968.», с. 43 — 51. Сюжет казки оригінальний, у інших казкарів збірки такс поєднання мотивів не зафіксовано.</p>
			<p><a href="/Український фольклор Книги/Петро Лінтур ☼ Зачаровані казкою/">Зачаровані казкою: Українські народні казки Закарпаття в записах П. В. Лінтура</a> [Упорядники І. М. Сенька та В. В. Лінтур; вступна стаття, примітки та словник І. М. Сенька; післямова П. В. Лінтура; Редколегія: В. І. Данканич, О. І. Дей, П. К. Добрянський та ін.; Художник М. М. Дем’ян]. — Ужгород: Карпати, 1984. — 528 с, іл. (Бібліотека «Карпати»).</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>


<article class="articleMain">
	<h1 class="articleMain__header">Шовкова держава <br><span class="article__headerDescription">Українська народна казка Подніпров’я (Наддніпрянщини)</span></h1>
	<p>Колись давно жив один цар. Держава його займала велику частину заходу, але на захід він ніколи не дивився. Винесе, було, собі стільця й сяде лицем до сходу. І так день за днем все на схід дивиться, ніби очікує когось звідти. При цьому одне око в нього завжди плакало, а друге сміялося.</p>
	<p>У царя того було три сини. І щоразу, як бачили батька, який дивиться на схід, судили між собою:</p>
	<p>— Чого це наш батько усе на схід дивиться, і одне око в нього плаче, а друге сміється?</p>
	<p>Жоден із них не міг відгадати. Зрештою, старший і каже:</p>
	<p>— Піду я до батька, довідаюсь у нього.</p>
	<p>Пішов він. Вклонився батькові, а той лиш нахмурився.</p>
	<p>— Чого хочеш від мене? Йди собі геть!</p>
	<p>— Я, тату, хочу спитати, чому одне ваше око плаче, а інше сміється?</p>
	<p>В ту ж мить цар ухопив булаву, яка була біля нього, і так жбурнув у сина, що коли б той не відхилив голову, одразу б його вбило. Хлопець злякався і втік.</p>
	<p>— Ну, що сказав батько? — запитали його брати, коли він прибіг.</p>
	<p>— Ідіть та дізнайтеся.</p>
	<p>Пішов середній брат. І з ним таке сталося, мало-мало не вбив його цар. Як вибіг середній брат з кімнати батька, питає його наймолодший брат, якого звали Ярославом:</p>
	<p>— Ну, що ж сказав батько?</p>
	<p>— Іди і ти, Ярославе, та спитаєшся.</p>
	<p>Пішов Ярослав. Але не встиг і рота відкрити, як цар ухопив булаву і бух! Хлопець відхилив голову й булава застрягла в стіні. Але Ярослав не злякався. Взяв булаву й передав батькові в руки. Промовив до батька:</p>
	<p>— Як хочете мене вбити, то вбийте, та не кидайте, як у собаку!</p>
	<p>Старий подобрішав.</p>
	<p>— Бачу, що ти не такий боязкий, як твої брати. Скажи, що хотів би дізнатися від мене?</p>
	<p>— Скажіть, чому як дивитесь на схід і одне око плаче, а друге сміється?</p>
	<p>— Коли я був молодий, мав вірного друга. Його держава називалась Шовкова. Вона звідси на схід. Ми з ним домовились, що свою старість доживемо вкупі. Та на його державу почали нападати вороги, тому він не може до мене прийти, а я усе дивлюсь на схід та його чекаю. Одне око через те в мене й плаче, бо дуже мене бере жаль за другом. А друге сміється, бо я радію, що в мене є сини, і моя держава перейде в надійні руки. Відтепер мої очі будуть плакати тому, що не всі мої сини такі, як я думав. Ну, я тобі все розповів, можеш іти.</p>
	<p>Ярослав пішов і все розказав братам.</p>
	<p>— Тату, дозволь мені поїхати в Шовкову державу і знайти твого друга, — звернувся до царя старший син.</p>
	<p>— Добре, їдь, — сказав батько</p>
	<p>Взяв старший син коня, озброївся і поїхав. Їде день, їде другий, але нічого не чути про Шовкову державу. Блудив більше року. Доїхав до срібного моста та й повернувся додому. От в дорогу збирається середній син. Взяв він коня, харчів побільше і поїхав. І блукав цілий рік. Доїхавши до золотого моста, повернувся, бо набридло йому.</p>
	<p>Вирішив і менший спробувати. Та тільки вийшов з будинку, зустрівся з бабою.</p>
	<p>— Хочеш знайти Шовкову державу? — мовила стара.</p>
	<p>— Так, хочу, — відповів юнак.</p>
	<p>— Візьми срібний батіг та лусни ним посеред двору. На це із поля прибіжить стадо коней. Ти запусти їх в стайню. Позаду всіх буде шкандибати сухоребрий кривак. Його собі і візьми.</p>
	<p>Так Ярослав і зробив. Та поки він збирався в дорогу, то кінь став ніби золотий. І рушив юний царевич у путь. Кінь здійнявся в небо та й полетів. Летіти вони довгенько, та все ж дісталися до царевого друга.</p>
	<p>— Я заберу тебе звідси, — каже Ярослав батьковому другові.</p>
	<p>— Не можу я покинути своєї держави, коли вороги з усіх сторін, — відповів той.</p>
	<p>Ярослав допоміг здолати ворога і повіз царя Шовкової держави до свого батька. Цар був радий бачити свого сина і друга. За своє врятування друг царя подарував Ярославу Шовкову державу. Але Ярославові держава не потрібна була і він розділив її між своїми братами.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>100 (5157). Шовкова держава. СУС порівн. —551А*. Записано 2008 року. Ополонець Лідія Данилівна (1938). Черкаська область, Монастирищенський район, Сатанівка</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Закарпаття/">Фольклор Закарпаття</a></li>
		<li><a href="/Фольклор Наддніпрянщини/">Фольклор Подніпров’я (Наддніпрянщини)</a></li>
	</ul>
</footer>
<!--#include virtual="/-/inc/general__page_end.inc" -->
