<!--#include virtual="/-/inc/general__page_start.inc" -->
<title>Про Івана злодія ☼ Українська народна казка ☼ Народна творчість</title>
<meta name="Description" content="Українська народна казка Гуцульщини «Про Івана злодія» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Про Івана злодія.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Про Івана злодія <br><span class="article__headerDescription">Українська народна казка Гуцульщини</span></h1>
	<p>Жили два брати. Старший був багатий і бездітний, а молодший був бідний і було в него три сини. Молодший все приходив до брата і просив пожичити то хліба, то до хліба, то грошей. І надоїли багатому ті пожички. І говорить він:</p>
	<p>— Знаєш, брате, я багатий, а ти бідний, дай мені на науку одну дитину. Я научу його жити так, як я жию.</p>
	<p>Говорить менший брат:</p>
	<p>— Я згідний, даю тобі сина.</p>
	<p>І дав йому найстаршого свого сина.</p>
	<p>Вночі пішов вуйко з тим хлопцем на роздобутки. Прийшли вони в темний ліс. Вуйко привів хлопця до дуже великого дуба. І питає у хлопця:</p>
	<p>— Ти знаєш, куди ми йдемо?</p>
	<p>— Не знаю. Куди ведете, туди йдемо. А вуйко йому говорить:</p>
	<p>— Ми йдемо красти. А ти знаєш, що з нами зроблять, як нас зловлять?</p>
	<p>Хлопець стис плечима та й каже:</p>
	<p>— Вуйку, я не знаю. Вуйко йому каже:</p>
	<p>— Як нас спіймають, то повісять на цьому дубі. Хлопчина спудився і говорить до вуйка:</p>
	<p>— Не хочу красти і не хочу висіти на цьому дубі.</p>
	<p>І вернулися вони додому, і той хлопець вернувся до своїх батьків. А батько дає в науку другого сина. І з ним було те саме, що й з першим — не хотів він красти і не хотів висіти на дубі.</p>
	<p>Коли вернувся другий син, дає батько третього. Прийшли вони в ліс з третім, найменшим, підходять до того дуба. Вуйко його питає:</p>
	<p>— Чи ти знаєш, куди ми йдемо?</p>
	<p>Хлопчина цікавий. Каже:</p>
	<p>— Так, знаю. Ідемо красти.</p>
	<p>— А коли нас зловлять, що з нами зроблять? А хлопчина відповідає:</p>
	<p>— Що хочуть, то най роблять.</p>
	<p>— Будемо висіти на цім дубі, — каже вуйко. Хлопчина питає:</p>
	<p>— Але оба разом, вуйку?</p>
	<p>— Оба разом будем висіти.</p>
	<p>— То добре, вуйку. Говорить вуйко до хлопця:</p>
	<p>— Знаєш, тут за лісом жиє один багач, граф. У него є багато грошей, і ті гроші лежать у сейфі. Я вже пару раз пробував красти — не можу. Може, ми удвох зуміємо?</p>
	<p>Хлопчина врадувався, що будуть гроші.</p>
	<p>— Ідемо, вуйку, будемо красти!</p>
	<p>Прийшли вони до того будинку. (Казка скора, а дорога довга). Стали під вікном і дивляться. Господар сидить за столом, мабуть випивши, і підраховує свої банкноти. Хлопець говорить:</p>
	<p>— Сидіть, вуйку, під вікном і добре дивіться. А я йду до пана, щоби пан мені дав ключі. Щоби я відкрив сейф і забрав гроші.</p>
	<p>Вуйко просить:</p>
	<p>— Тихо, сину, щоб нас тут не зловили.</p>
	<p>— Ні, я йду.</p>
	<p>Заходить він у кімнату до пана й говорить:</p>
	<p>— Дайте мені ключі, щоб я закрив сейф. Пан подав ключі.</p>
	<p>— Закрий і мені назад ключі принеси.</p>
	<p>— Добре, пане.</p>
	<p>Забрав хлопець з сейфу гроші, подав їх вуйкови і сказав, щоб вуйко чекав його. Заніс ключі господареви, а сам вернувся до вуйка. І говорить:</p>
	<p>— Давайте поділимося тут грішми.</p>
	<p>Вуйко хоче собі взяти більшу частину, а йому дати меншу. А хлопець говорить:</p>
	<p>— Я крав, то мені би належала більша частина, але як ми вже разом, то будемо ділитися пополовині.</p>
	<p>Вуйко став протестувати, казати, що йому треба таки більше дати, бо він старший. А він каже:</p>
	<p>— Вуйку, ви не сваріться зі мною. Я йду до пана й спитаю, кому має бути більше грошей: чи тому, що крав, чи тому, що під вікном стояв.</p>
	<p>Забігає він до пана в кімнату та й питає:</p>
	<p>— Скажіть, пане, кому треба більше дати? Чи тому, що гроші крав, чи тому, що під вікном стояв?</p>
	<p>Пан відповідає:</p>
	<p>— Тому, що крав, треба дати більше. Хлопець кричить через вікно до вуйка:</p>
	<p>— Чуєте? Мені треба більше дати!</p>
	<p>І вуйко погодився ділити пополовині.</p>
	<p>Поки вони ділилися, стало світати. Треба десь ховатися, бо вже день. Говорить вуйко до хлопця:</p>
	<p>— Тут у пана в саду є велика бочка від води. З неї поливають квітники. Ми сховаємося під ту бочку.</p>
	<p>— Пішли вони в квітник, сховалися під бочкою й сидять. А в того пана на цей день мали бути гості. Поприходили гості, приїхав до него й брат-генерал. Гості сходяться, а брати ходять по саду, і розказує хазяїн генералови:</p>
	<p>— Цеї ночі були в мене злодії. Я сам дав ключі, щоб вони відкрили сейф і взяли гроші. І був у сейфі золотий кухоль. Не жаль мені за грішми, а за кухлем дуже мені жаль. Якби, — говорить, — мені хто вернув той кухоль, я б йому три тисячі заплатив.</p>
	<p>Хлопчина це чує й каже тихо вуйкови:</p>
	<p>— Нащо мені кухоль? Я його винесу панови і віддам. Глянув хлопчина з-під бочки — у генерала золоті шпори на чоботах. Каже хлопчина:</p>
	<p>— Вуйку, дайте мені ножа, щоб я відрізав йому золоті шпори. Вуйко не хоче давати ножа, боїться. А хлопець говорить:</p>
	<p>— Не дасте, то я шпори рву.</p>
	<p>Вуйко хотів, не хотів, дав ножа. І хлопчина обрізав генералови шпори.</p>
	<p>Брати постояли, поговорили і пішли до хати. Генерал пройшов пару кроків — шпори не дзвонять. Поглянув на свої ноги — нема шпорів. Говорить він до брата:</p>
	<p>— Я загубив шпори.</p>
	<p>Вернулися вони назад, пошукали, стали біля бочки, та й говорить гість до брата:</p>
	<p>— Ти говорив, що дав би три тисячі, якби хто вернув тобі кухоль. А я даю п’ять тисяч, аби мені вернув шпори той, хто їх найшов.</p>
	<p>Та й пішли вони. А хлопчина говорить до вуйка:</p>
	<p>— Що, я буду ходити в шпорах? Віднесу генералови шпори, а панови кухоль. І будуть гроші.</p>
	<p>Виліз він з-під бочки і йде до пана. Заходить в кімнату. Там сидять за столом гості, п’ють. А Іван говорить:</p>
	<p>— Господарю, ви говорили, що даєте три тисячі, як хто вам верне кухоль.</p>
	<p>Господареви незручно було питати між гостями, відки в хлопчини кухоль. Виймає він з кишені три тисячі і дає хлопцеви за кухоль. Іван гроші в кишеню і витягає шпори.</p>
	<p>— А ви, пане, казали, що дасте п’ять тисяч за шпори. Давайте гроші.</p>
	<p>Генерал вийняв п’ять тисяч, дав, Іван гроші в кишеню, вийшов і назад під бочку. Побули вони з вуйком під бочкою до вечора, а вечером повернулися додому.</p>
	<p>Так учив вуйко хлопця красти. Але то був такий хлопець, що його не треба було вчити.</p>
	<p>Хлопець ходив і крав без вуйка. Коли йому виповнилося сімнадцять років, він задумав женитись. Говорить він до батька:</p>
	<p>— Тату, ідіть до попа і пожичте грошей на весілля. Скажіть попови, що хочете женити найменшого хлопця. Він буде казати, що я ще дуже молодий, що мені ще рано женитися, а ви скажіть, що я дуже добрий спеціаліст. Що ви хочете мене женити, бо я дуже добру спеціальність маю. Якщо буде питати, яка спеціальність, скажіть, що злодій першої кляси&nbsp;<sup>*</sup>.</p>
	<p>Пішов батько до попа пожичити грошей на весілля. Піп його питає:</p>
	<p>— Котрого сина хочеш женити?</p>
	<p>— Наймолодшого.</p>
	<p>— Нащо так скоро? Він ще молодий.</p>
	<p>— Але він, — каже, — має добру спеціальність. Тому я його хочу женити так скоро.</p>
	<p>А піп питає у батька:</p>
	<p>— Що за спеціальність у него?</p>
	<p>— Першої кляси злодій. Каже піп до батька:</p>
	<p>— Якщо він у тебе такий добрий злодій, то хай украде в мене кобилу. То я тобі дам тисячу на весілля. А якщо не вкраде, повішу тебе й твого сина на оту грушку в тебе перед хати.</p>
	<p>Прийшов батько додому й плаче.</p>
	<p>— Казав піп, що тебе й мене повісить, як ти не вкрадеш у него кобилу.</p>
	<p>— Не журіться, спіть спокійно. Вкраду.</p>
	<p>Через пару днів збирається хлопець іти красти кобилу. Купує він собі дохлу&nbsp;<sup>*</sup> коняку, кладе на віз бочку води й каністру спирту і їде красти кобилу.</p>
	<p>Піп поклав коло кобили шість сторожів, щоб сокотили її день і ніч. А злодій під’їжджає до попового будинку, підходить до брами і стукає:</p>
	<p>— Сторожа!</p>
	<p>— Хто там?</p>
	<p>— Я з другого села.</p>
	<p>Назвав якесь там село і говорить:</p>
	<p>— Я везу на весілля бочку горівки. А коняка в мене погана, не може її на гору витягнути. Дайте мені коня, щоб я витягнув цю бочку, то я вас добре вгощу!</p>
	<p>Сторожі подивилися один на другого, порадилися: «Ліпше дати кобилу до бочки з горівкою. Злодій прийде — нема кобили в стайні, нема що красти. А ми вип’ємо за це». Запрягли вони кобилу в віз, виїхали нагору, і хлопець вгощає їх. Налляв їм спирту раз, другий, третій. Хлопці сп’яніли. А він попову кобилу випряг з воза і сховав у лісі. А сторожів везе до стайні своєю конякою. Позаносив сторожів у стайню і завів до попа в стайню свою коняку. А сам пішов за поповою кобилою, запряг її в віз і поїхав додому. Та завів її до стайні, закрив на замки і ляг спати.</p>
	<p>Піп ранком пробуджується і біжить до стайні дивитися, чи є його кобила. Заходить, дивиться — нема його кобили. Питає сторожів:</p>
	<p>— Де кобила моя?</p>
	<p>— А он кобила.</p>
	<p>— Я питаю: де моя кобила?</p>
	<p>Хапає він тих сторожів і зачинає їх лупцювати. А тоді біжить до злодія Івана і питається, де його кобила. Каже злодій:</p>
	<p>— Є кобила. Давайте грошики. Вийняв піп тисячу, дав йому й говорить:</p>
	<p>— Вижу, що ти є добрий злодій. Укради в моєї жінки перстень з руки, і я дам тобі за це половину свого майна.</p>
	<p>— Добре, попе, — говорить Іван, — і то вкраду.</p>
	<p>І думає він, як то вкрасти. А тоді якраз пройшло два дні, як поховали одного чоловіка. Іде злодій уночі на кладовище, відкопує того покійника, бере його на плечі й несе до попового будинку. Заходить ззаду, щоб не видів піп, та тихенько попід вікна. Кладе покійника на землю і наслуховує, в котрій кімнаті піп находиться. Вислухав та бере покійника, підоймає його і показує у вікно. Підойме і назад опустить, і знов підойме й опустить. Піп глянув — злодій під вікном. А рушниця в попа заладована&nbsp;<sup>*</sup>. Той підоймив ще раз мерця, а піп трахнув з рушниці. Іван кидає мерцем у землю і кричить: «Ай-яй-яй!» А сам ховається за другу стіну. Піп подивився через вікно і говорить:</p>
	<p>— Вбив. Уже не буде більше красти. Але куди його спрятати? Жінка каже:</p>
	<p>— Хіба його в гній закопати.</p>
	<p>Одягається піп і йде закопувати мертвого в гній. Піп пішов закопувати, а злодій зайшов у кімнату і в темноті говорить тихо до попової жінки:</p>
	<p>— Ти таки дай мені той перстень. А то може ще другий злодій прийти.</p>
	<p>Вона зняла і дала йому перстень.</p>
	<p>Заки піп копав, пройшло трохи часу. А тоді зайшов піп до хати і питає жінки:</p>
	<p>— Перстень є в тебе на руці? А вона каже:</p>
	<p>— Я ж тобі дала.</p>
	<p>— Украв Іван перстень.</p>
	<p>Ранком біжить піп до злодія. І говорить:</p>
	<p>— Якщо ти ще вкрадеш мою жінку, все моє майно переходить у твою власність. А ні, то повішу тебе на грушку.</p>
	<p>— Вкраду, — говорить Іван.</p>
	<p>Він чув, що піп закопав мертвого в гній. Відкопав він його і вночі підсунувся під будинок. Приніс того мертвого під хату і висадив на вишню. А сам сів на землю під вікном і слухає. Піп пробудився, глянув у вікно — злодій на вишні. Взяв піп рушницю і давай через вікно стріляти. Вистрелив у того «злодія», той з вишні падає, піп говорить до жінки:</p>
	<p>— Все, більше не буде красти. А куди мені цего заховати? Жінка говорить:</p>
	<p>— І цего в гній закопай.</p>
	<p>Піп пішов закопувати в гній убитого, а злодій забігає до хати й говорить у темноті:</p>
	<p>— Давай тікаймо звідси, бо то щось недобре, що я два рази стріляю, а він приходить.</p>
	<p>Жінка не розібрала, хто то, вбрала, що вбрала на себе і давай тікати в страху.</p>
	<p>І таким способом злодій забрав попівське майно і став господарем.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__footnotes">
			<p><sup>*</sup> Кля́са — клас.</p>
			<p><sup>*</sup> До́хлий — тут: слабосилий.</p>
			<p><sup>*</sup> Заладо́ваний — заряджений.</p>
		</div>
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Село Старі Кути, Косівського району, Івано-Франківської області 27 січня 1985 року Бойчук Юрій Онуфрійович (1918 року народження)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Гуцульщини/">Фольклор Гуцульщини</a></li>
	</ul>
</footer>
<!--#include virtual="/-/inc/general__page_end.inc" -->
