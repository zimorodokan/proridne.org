<!--#include virtual="/-/inc/general__page_start.inc" -->
<title>Як котик Голику допоміг ☼ Українська народна казка ☼ Народна творчість</title>
<meta name="Description" content="Українська народна казка Бойківщини «Як котик Голику допоміг» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Як котик Голику допоміг.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Як котик Голику допоміг <br><span class="article__headerDescription">Українська народна казка Бойківщини</span></h1>
	<p>Був собі дуже бідний чоловік. Називався Іван. І такий був бідний, що навіть хати не мав, а мав курінь, жив у курені. І мав кота. Пішов Іван десь у село і дістав сала. Приніс він то сало додому, а кіт його з’їв. Іван бив кота, бив. Набив його, і пішов кіт. Іде, а назустріч заєць.</p>
	<p>— Де ти, зайчику, йдеш?</p>
	<p>— А йду до царя. А ти де йдеш? — каже.</p>
	<p>— Я йду до царя скаржити Івана Багатого. Він мене так, — каже, — бив, що я два дні за куренем лежав. Встав і йду.</p>
	<p>— Добре. І я йду. Нас теж б’ють. І мисливці вбивають, і пси їдять. То я йду.</p>
	<p>— А скільки вас?</p>
	<p>— Сто.</p>
	<p>— Заклич, — каже, — всіх, щоб усі разом пішли.</p>
	<p>— Добре.</p>
	<p>— І всі зайдемо, як овечки до кошари.</p>
	<p>Приходять вони всі до царя, а там стоять вартові. Котик вийшов наперед, підійшов до вартових та й каже:</p>
	<p>— Я до царя.</p>
	<p>— Чого?</p>
	<p>— Сто зайців йому в дарунок Іван Багатий прислав. Викликали царського завгоспа. Той прийшов та й каже:</p>
	<p>— Най усі зайці заходять тут.</p>
	<p>Зайці зайшли. Завгосп пішов і повів цареви.</p>
	<p>— Добре, — сказав цар.</p>
	<p>А котик пішов. Прийшов додому, а Іван ще відкись сала дістав. Кіт і то сало з’їв. Іван знов набив, набив кота, і кіт знов пішов. Іде, а назустріч дикий кабан.</p>
	<p>— Де ти йдеш, котику?</p>
	<p>— А ти де йдеш?</p>
	<p>— А я знаю? Котик каже:</p>
	<p>— Я йду до царя скаржити Івана Багатого, — каже. — Набив мене, і я майже тиждень лежав під куренем. А сьогодні встав і йду.</p>
	<p>Каже кабан:</p>
	<p>— І я йду до царя. Нас теж б’ють. От!</p>
	<p>— А скільки вас є?</p>
	<p>— Сто.</p>
	<p>— Щоб ви всі разом заходили.</p>
	<p>— Добре.</p>
	<p>Пішов кабан і всіх диких кабанів закликав. Приходять до царя на прохідну. Викликали завгоспа, і сказав йому котик, що Іван Багатий прислав цареви сто кабанів диких. Завгосп їх впустив і закрив. Та й доповів цареви:</p>
	<p>— Іван Багатий прислав вам сто диких кабанів у дарунок.</p>
	<p>— То добре, — сказав цар.</p>
	<p>І пішов котик. Прийшов додому — знов є сало. Він то сало з’їв, а Іван набив кота, набив. І кіт пішов. Іде, а назустріч йому вовк.</p>
	<p>— Де ти, вовче, йдеш?</p>
	<p>— А ти де йдеш?</p>
	<p>— Я йду до царя, — каже, — скаржити Івана Багатого. Набив мене, що я більше, як тиждень, лежав за куренем.</p>
	<p>— Та й я йду до царя. Нас теж б’ють.</p>
	<p>— А скільки вас є?</p>
	<p>— Сто.</p>
	<p>— Ви збирайтеся всі в купу, би-сьте всі разом заходили.</p>
	<p>— Добре.</p>
	<p>Прийшли вони до царського двору. Кота пропустили на прохідній, він пішов, там поговорив. Повів цареви, що сто вовків йому прислав у дарунок Іван Багатий. А цар каже:</p>
	<p>— Ти скажи Іванови, щоби до мене приїхав. З моєю донькою вжениться.</p>
	<p>Прийшов котик додому і розповідає Іванови, що сказав цар. Іван каже:</p>
	<p>— Та як я поїду? Я не маю в чім їхати, я голий.</p>
	<p>— Нічого, якось буде.</p>
	<p>Але поїхали вони. Їдуть, уже недалеко до того царства. Котик скочив на Івана, обдряпав, обдряпав його. Іван весь у ранах, у крови. І пішов котик до царя сам. Та й каже:</p>
	<p>— Не приїдем. Нас у дорозі злодії здибали, відобрали коні, а Івана так обдерли, що Іван у крови лежить у степу.</p>
	<p>Цар сказав:</p>
	<p>— Взяти найкращі коні, взяти найкращий костюм, вбрати його і привезти сюди.</p>
	<p>Поїхали, привезли. Погостилися в царя. І вженився Іван на царівні. Та й каже цар:</p>
	<p>— Ну, а тепер їдем до нашого зятя.</p>
	<p>Ідуть вони, а котик побіг наперед. Іде, а пастух пасе корови.</p>
	<p>— Чиї корови пасеш? — питає котик.</p>
	<p>— Змійові, — каже пастух.</p>
	<p>— Змійові? Кажи «Івана Багатого», бо тебе грім уб’є.</p>
	<p>Їдуть цар з царівною, дивляться, пасе пастух корови. Питає царівна:</p>
	<p>— Чиї корови?</p>
	<p>— Івана Багатого.</p>
	<p>— Видиш, — каже, — які в нашого зятя корови? У нас таких нема. Побіг котик далі. А позаду їде цар з царівною і військо йде. А пастух пасе коні.</p>
	<p>— Чиї коні? — питає котик.</p>
	<p>А тоти ще не видять тих коней, вони ззаду їдуть. Попереду котик.</p>
	<p>— Пасу змійові коні, — каже пастух.</p>
	<p>— Кажи, що Івана Багатого коні, бо грім тебе вб’є.</p>
	<p>— Добре, — каже. Над’їхали цар з царівною.</p>
	<p>— Чиї коні?</p>
	<p>— Івана Багатого.</p>
	<p>— Видиш, які в нашого зятя коні. В нас таких нема.</p>
	<p>Їдуть далі. Котик біжить далеко попереду, дивиться, пасе пастух вівці.</p>
	<p>— Чиї вівці пасеш? — питається котик пастуха.</p>
	<p>— Змійові.</p>
	<p>— Як надійде військо, ти не кажи, що змійові, а кажи, що Івана Багатого, бо грім тебе вб’є.</p>
	<p>А ті над’їхали та й питають:</p>
	<p>— Чиї вівці?</p>
	<p>— Івана Багатого.</p>
	<p>— Видиш, які в нашого зятя вівці, — каже цар. — У нас таких нема. Давись, яка на них вовна гарна.</p>
	<p>Ну а як же йому їхати з ними до себе додому? Там же нічого нема. Навіть хати нема, тільки курінь. А вони їдуть. А в Змія такі палаци. Котик прибігає до тих палаців, а там варта. Питають його:</p>
	<p>— Де ти йдеш?</p>
	<p>— До Змія.</p>
	<p>— Чого тобі до Змія?</p>
	<p>— Бо військо на нього йде. Прийшов котик до Змія та й каже:</p>
	<p>— Ви забирайтеся, бо буде сильний грім. І військо велике йде на вас — вас тут уб’є.</p>
	<p>— А де ж мені йти?</p>
	<p>— Он, — каже, — на ту темну гору.</p>
	<p>Тоти наближаються, над’їжджає й військо — все. Приїхали там, дивляться, а в Івана такі палаци! Цар каже царівні:</p>
	<p>— Ти бачиш, які в нашого зятя палаци. І в нас таких нема. О! А ми ж ще весілля не справили. То тут справимо весілля, та й най вони тут собі живуть.</p>
	<p>І справили вони весілля та й осталися там жити. І котик з ними жив. Іван Голик узяв царівну і живуть і понині. А Змій уступився, пішов відтам геть.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Головське (присілок Матиця), Турківського району, Львівської області 22 серпня 1990 року Бонтей Іван Васильович (1938)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Бойківщини/">Фольклор Бойківщини</a></li>
	</ul>
</footer>
<!--#include virtual="/-/inc/general__page_end.inc" -->
