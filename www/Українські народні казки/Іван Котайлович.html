<!--#include virtual="/-/inc/general__page_start.inc" -->
<title>Іван Котайлович ☼ Українська народна казка ☼ Народна творчість</title>
<meta name="Description" content="Українська народна казка Буковини «Іван Котайлович» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Іван Котайлович.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Іван Котайлович <br><span class="article__headerDescription">Українська народна казка Буковини</span></h1>
	<p>Був собі чоловік і мав кота. Та й відніс його в ліс, бо старий уже був кіт, негодящий. Іде лісом лисичка і надибає того кота. — Чого ти ходиш по лісі?</p>
	<p>— Як був я молодий, то хазяїн мене любив, а як став старий — ніхто мене не хоче.</p>
	<p>— То будь мені мужем. Як будеш, то, гай, ходи до мене.</p>
	<p>І кіт пішов з нею. Привела лисичка кота до себе додому, і сидять вони в хаті. А до лисички ідуть парубки: ведмідь, вовк, дикий кабан і зайчик. Лисичка зустріла їх та й каже:</p>
	<p>— Не йдіть, парубки, до мене, бо в мене е муж.</p>
	<p>— А як твого мужа звати?</p>
	<p>— Іван Котайлович.</p>
	<p>— Як би ми його побачили?</p>
	<p>Пішли вони в череду, роздерли корову і посилають ведмедя кликати Івана Котайловича на обід. Ведмідь не хоче йти. Посилають вовка — не хоче. Посилають зайчика. Він не хоче, але йде, з ножки на ножку переступає. Прийшов до хати.</p>
	<p>— Добрий день! Просили вас ведмідь, вовк, кабан і я вас просю: приходіть на обід.</p>
	<p>— Добре, прийду, — каже Іван Котайлович. Прийшов зайчик до товаришів та й каже:</p>
	<p>— Іде вже Іван Котайлович.</p>
	<p>— А який він?</p>
	<p>— Страшний такий. Сидить під ватрою, а хвіст аж до землі.</p>
	<p>— То давай сховаємось, — сказав ведмідь і поліз на дуба. Кабан сховався в сухому листі під дубом, а зайчик з вовком пішли за гору.</p>
	<p>Прийшов кіт і став їсти м’ясо. Та й варкає, як усі коти варкають, коли м’ясо їдять. Кабан у листі поворушив хвостом, і листя зашелепотіло. Кіт подумав, що то миш, і скочив на кабана. Кабан напудився, вискочив з листя та й пустився втікати. Кіт напудився кабана і поліз на дуба. А ведмідь думав, що кіт хоче його з’їсти, та й скочив з дуба.</p>
	<p>Прибіг ведмідь до вовка й зайчика, а вовк його питає:</p>
	<p>— Як там той Іван Котайлович? А ведмідь їм:</p>
	<p>— Нас кілко їло м’ясо, і не було нам мало, а воно таке мале і все казало: «Мало, мало». А тоді скочило до кабана. Кабан утік, то воно полізло на дуба за мною. Добре, що ми з кабаном втекли, а то було б нас порозривало.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Білівці, Хотинського району, Чернівецької області 5 червня 1977 року Кучурка Надія Яківна (1921)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Буковини/">Фольклор Буковини</a></li>
	</ul>
</footer>
<!--#include virtual="/-/inc/general__page_end.inc" -->
