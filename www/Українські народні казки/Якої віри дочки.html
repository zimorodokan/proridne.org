<!--#include virtual="/-/inc/general__page_start.inc" -->
<title>Якої віри дочки ☼ Українська народна казка ☼ Народна творчість</title>
<meta name="Description" content="Українська народна казка Бойківщини «Якої віри дочки» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Якої віри дочки.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Якої віри дочки <br><span class="article__headerDescription">Українська народна казка Бойківщини</span></h1>
	<p>Оден чоловік мав три доньки. Дуже бідно вони жили, і він журився, як він має ті дочки прогодувати і видати заміж. Аж приходить такий день, приходять свати сватати наймолодшу доньку. А він каже:</p>
	<p>— Ще старші не вийшли заміж, то як наймолодшу віддавати? На другий день прийшли середущу доньку сватати. Батько каже:</p>
	<p>— Я бідний чоловік, не можу зробити весілля, аби зробив усім трьом за оден день.</p>
	<p>Прийшли й третю дочку сватати. Він каже:</p>
	<p>— Я зроблю весілля всім трьом, але аби на оден день, люди мені поможуть, бо я бідний чоловік.</p>
	<p>І договорилися вони: такого й такого дня буде весілля. Люди в тім селі були добрі, сусіди добрі, помагали їм, усього заготовили багато.</p>
	<p>Приїхали всі три женихи з гостями, відбулося весілля, забралися всі гості, дочки поїхали з чоловіками, а чоловік лишився у хаті сам. Стало дідови дуже тяжко і сумно жити. Прожив він сам три місяці і ніде не ходив. Та й думає: «Треба мені відшукати мої дочки, відвідати їх і подивитися, як вони жиють». Устав раненько, зібрався і думає: «Йду відвідаю найстаршу дочку».</p>
	<p>Приходить рано до хати найстаршої дочки, увійшов, дивиться — двері повідкривані, в печі горить, а в хаті немає нікого. Чекає, чекає і не може нікого причекатися. Вже сонце високо підійшло, а в хаті немає нікого. Зібрався він та й іде геть, і встрічає на дорозі свою дочку. Вона несе воду, та й каже:</p>
	<p>— То ви, тату?</p>
	<p>А батько її питає:</p>
	<p>— А де ж ти була, що я штири години чекав і тебе не було? Вона відповідає:</p>
	<p>— Я встала, запалила в печі та й побігла по воду. Здибалася з кумою та й ся заговорила.</p>
	<p>І ніхто діда не гостив, ніхто нічого не казав — пішов дідо сумний додому.</p>
	<p>На другий день іде відвідати середущу дочку. Устав він, але не так рано, а вже пізніше. Приходить під хату, де вона жиє, — двері закриті, вікна застелені, нікого нема. Сів під хатою й чекає.</p>
	<p>Коли вже високо підійшло, відкрилися двері й вікна, дід заходить та й каже:</p>
	<p>— Добре рано, дочко! Чо’ ти так довго спиш? Та то ж робочий день. Аби прожити, треба працювати.</p>
	<p>— Я ще молода, ще ся нароблю.</p>
	<p>Ніхто діда не гостить, ні припрошає, ні питає нічого. Посидів дід, посидів та й сумний пішов геть.</p>
	<p>На третій день іде він відвідати наймолодшу дочку. Встає рано та й думає: «Може, там так мене примуть, гий тоти дві». Приходить під хату, а навстріть виходять зять та й дочка і кажуть:</p>
	<p>— То ви, тату? Заходіть до хати, будемо ся гостити і будете в нас жити.</p>
	<p>Зять каже:</p>
	<p>— Я йду на роботу, а ви будьте дома. Би ви ніде, — каже, — не йшли, жийте в нас, бо вам самому скучно.</p>
	<p>А жінці каже:</p>
	<p>— Аби ти батька ніде не пустила. А як дуже схоче йти додому, аби щось дала на дорогу. Би-с упорожні не пустила.</p>
	<p>А дочка каже:</p>
	<p>— Сідайте, тату, най я чоловіка відправлю на роботу, а тоді будем ся гостити.</p>
	<p>Дала чоловікови їсти, вийшла за ним у сіни й каже:</p>
	<p>— Най бог помагає тобі в роботі. А він їй:</p>
	<p>— Аби ти діда погостила і дала щось з собою, аби дідо не був кривдний.</p>
	<p>Розпитала дочка діда, як він жиє. Чи скучно йому? Погостила його, наговорилася з ним, наплакалася, дала на дорогу хліба, сала, молока — надавала всього, що мала. Та й каже:</p>
	<p>— Може би ви, тату, в нас жили, може би нікуди не йшли? А дідо каже:</p>
	<p>— Ні, дитино, я вже буду сам доживати. А коли почуєте, що я помер, аби-сте прийшли, поховали моє тіло і згадували мене в молитвах.</p>
	<p>Іде він від дочки, веселий, задоволений, та й думає собі: «Я всіх трьох доньок однаково годував і навчав, а неоднака вдача у них». Навстрічу йому йде старенький-старенький дідо. Та й каже йому:</p>
	<p>— Дай Боже вам! Зідки мандруєте? Він відповідає:</p>
	<p>— Був-им у дочки в гостях.</p>
	<p>— А чи гостили вас? А він йому:</p>
	<p>— Гостили ще й на дорогу дали. Але-м мав три доньки, і всі три неоднакі. Був-им у гостях у найстаршої — двері повідкривані, в печі горить, а її вдома нема. Був у середущої — сонце в полудни, а вона спить. Був у наймолодшої — дочка і зять мене прийняли, погостили ще й на дорогу дали. А я їх усіх трьох однако годував.</p>
	<p>А той старенький дідусь каже йому:</p>
	<p>— Ваша найстарша дочка псячої віри, середуща дочка — свинської, а наймолодша — людської віри.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Перегінське, Рожнятівського району, Івано-Франківської області 23 жовтня 1994 року Максимець Василь Онуфрійович (1929 року народження)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Бойківщини/">Фольклор Бойківщини</a></li>
	</ul>
</footer>
<!--#include virtual="/-/inc/general__page_end.inc" -->
