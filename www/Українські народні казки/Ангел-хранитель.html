<!--#include virtual="/-/inc/general__page_start.inc" -->
<title>Ангел-хранитель ☼ Українська народна казка ☼ Народна творчість</title>
<meta name="Description" content="Українська народна казка Закарпаття «Ангел-хранитель» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Ангел-хранитель.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Ангел-хранитель <br><span class="article__headerDescription">Українська народна казка Закарпаття</span></h1>
	<p>Був цар. Мав сина, і син ішов у другу державу сватати, У другій державі була дівка. Цар прийшов там із своїм сином, а дівка з них висміялася. Старий цар вернувся й дуже розжаловався, що з нього так у другій державі висміялася дівка. Він нікому не казав нич три дні, а в три дні говорить:</p>
	<p>— Хлопці, солдати! Я ходив, — повідає, — з сином у другу державу свататися, а вона з мого сина висміялася. Що мусим робити?</p>
	<p>А іден двадцятьчотирирічний солдат каже:</p>
	<p>— Я висміюся з неї. Будете видіти.</p>
	<p>Цар закликав його у файну кімнату й звідає:</p>
	<p>— Ти можеш це зробити?</p>
	<p>— Можу. Напишіть їй таке: «Ти висміялася з мого сина, а з тебе висміється мій простий солдат.»</p>
	<p>— Добре.</p>
	<p>І цар написав листа. А цар збудував такий будинок, щоби дочка не йшла надвір, аби ходила ліфтом горі-долі. І зробили ліфт. А там би, в тому домі, вона мала танцювати, гуляти. І ще треба було їй таку машину мати, аби та машина грала.</p>
	<p>А цей солдат готовий:</p>
	<p>— Я вже йду.</p>
	<p>Цар дає йому документи, які треба, дає гроші, кілько треба, і він позбирався й пішов у ту державу. Прийшов солдат там і ходить по державі, позирає. Нікого не знає, нікого не спізнає. Позирає, ідуть люди в їдальню. І він туди пішов. Дивиться, а іден чоловік ходить, не їсть, не п’є, ні нич. Ходить і позирає. А солдат його кличе:</p>
	<p>— Ходи сюди.</p>
	<p>Зайняли вони стіл у тій їдальні, принесли їм їсти, пити. Їли вони. І звідається солдат:</p>
	<p>— Нема нічо’ туй нового?</p>
	<p>— Туй, — розказує, — нового доста. В нашого царя є дочка, а з другої держави приходив цар її сватати. Вна з нього висміялася, не схотіла його, А той цар написав: «Ти висміялася з мого сина, а з тебе висміється мій простий солдат.» Та й, — продовжує, — теперка роблять великий будинок, з ліфтом, аби вона ходила ліфтом, аби надвір не йшла нич, А теперка ще дали таку машину, аби грала.</p>
	<p>А солдат звідається:</p>
	<p>— А ти міг би мені показати, де цех, в котому ту машину роблять?</p>
	<p>— Можу.</p>
	<p>І він пішов йому показувати, айбо то вже була четверта година, люди пішли з роботи домі й прикрили цех. Цех уже закритий. Той обіцяє:</p>
	<p>— Завтра.</p>
	<p>— Добре,</p>
	<p>— А ти ходи до мене.</p>
	<p>І він пішов до нього. І прихватив він фляшечку та закурити старому вітцю, Прийшли вони, а син каже вітцю: — Се мій друг, з яким ми були у армії. А він ніколи його й не видів.</p>
	<p>Посідали вечеряти, випили по чарочці, закурили. І переночував він там, а раненько позбирався і йде. Прийшов у той цех. У нього є підроблений пропуск. Зайшов усередину й звідає:</p>
	<p>— Котрий майстер од тої машини, яку зробили царівні, аби вона танцьовала?</p>
	<p>— Туй є майстер.</p>
	<p>— Ви, — питає, — майстер до сеї машини?</p>
	<p>— Я.</p>
	<p>— Можете ви так зробити, аби та машина була готова не тепер, а пізніще?</p>
	<p>— Чо’ ніт? Можу.</p>
	<p>— А кілько та машина коштує?</p>
	<p>— Тілько й тілько.</p>
	<p>— Я вам дам половину тих грошей, а ви зробіть у машині місце й для мене.</p>
	<p>— Добре, за такі гроші зроблю.</p>
	<p>Домовилися так: машина буде готова на два дні пізніше. І він ходить по городі та йде спати до того свого цімбори. А через два дні приходить — машина готова. Він собі купив, що треба було, і його закрили в машину. І домовився він з майстром так:</p>
	<p>— Дев’ять діб аби грала машина, далі ні. Аби стала й треба було її везти в майстерню.</p>
	<p>А там нема що виправляти. Так ото вони й зробили та його припровадили з машиною до царьової дівки. Машина грає цілий день. Дівка танцює, а солдат у машині. А вночі він із машини вилазить. Та прийшов ід’ногам дівки та за ноги пошкрябав. А вона:</p>
	<p>— Ой, туй щось є!</p>
	<p>Прийшла мати, отець — нікого нема. Хто би туй був? Но добре. Вони сказали:</p>
	<p>— Нема туй нікого.</p>
	<p>Та й пішли. Дівка заспала, а він вийшов з машини, взяв на себе біле плаття, крила приклав. Ангел-хранитель. Та й до неї говорить:</p>
	<p>— Я твій ангел, я — твій хранитель. А дівка кличе:</p>
	<p>— Ангелику-хранителику, ходи до мене. Ходи сюди. Він сів на постіль, вона ймила його за руку:</p>
	<p>— Ангелику-хранителику, лягай коло мене.</p>
	<p>І він собі ліг коло неї, як чоловік коло жони. Та й вони нагрілися, та й добре їм. І любилися вони там, а як вона заспала, він пішов на своє місце. Пішов та й сидів у машині.</p>
	<p>Другий вечір вона танцює, танцює. А він не йшов на видко, а йшов на темно. І як дівка лягла, він дораз вийшов з машини:</p>
	<p>— Давай щось ангелику-хранителику їсти.</p>
	<p>Вона вносить їсти, випити. Добре! «Ангелик-хранителик» їсть, п’є й гуляє.</p>
	<p>Минуло дев’ять день — машина вже не грає нич. Дівка галу-галу, галу-галу. Треба йти машину справляти, треба везти в майстерню. Прийшли, забрали машину й повезли в майстерню. Завезли машину в майстерню та там його тихо випустили. І він собі пішов геть. А вона кличе Ангелика-хранителика:</p>
	<p>— Ангелику-хранителику, ходи до мене спати, ходи до мене спати. Нема Ангелика-хранителика. Ай-яй-яй!</p>
	<p>А солдат прийшов домі. Прийшов домі й говорить царю:</p>
	<p>— Пишіть їй таке: «Ти висміялася з мого сина, а в тебе був простий солдат, і будеш видіти, що буде».</p>
	<p>А вона вже вагітна. І прийшов час, і вродила вона сина. І пише цар, її батько, цьому царю: «Давай того солдата, що з моєю дівкою має сина». Цар питає солдата:</p>
	<p>— Підеш?</p>
	<p>— Ніт. Пишіть їй, най приїде та най спізнає, котрий то був солдат. І цар написав, і той цар приїхав з жоною та з дівкою. А в дівки дитина на руках. Приїхали, посідали, сидять, і йдуть по одному солдати.</p>
	<p>— Той був?</p>
	<p>— Ніт.</p>
	<p>— Той був?</p>
	<p>— Ніт...</p>
	<p>А він вмастив себе всього і йде. А вона:</p>
	<p>— Йой, це не той, це не той!</p>
	<p>Він пішов геть, помився, почепив собі крила, взяв на себе біле плаття й приходить.</p>
	<p>— Ангелику-хранителику, прийди! Прийди до мене!</p>
	<p>Та й «ангелик-хранитель» прийшов д’ній і сів коло неї. Вона їмила й стала «ангелика-хранителя» цілувати й обіймати.</p>
	<p>Та й не хотіла вона йти за царського сина, а пішла за простого солдата, та ще й з іншої держави.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Лази, Воловецького району, Закарпатської області 23 січня 1997 року Гогирчак Михайло Іванович (1908 року народження)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Закарпаття/">Фольклор Закарпаття</a></li>
	</ul>
</footer>
<!--#include virtual="/-/inc/general__page_end.inc" -->
