<!--#include virtual="/-/inc/general__page_start.inc" -->
<title>Красносвіт ☼ Українська народна казка ☼ Народна творчість</title>
<meta name="Description" content="Українська народна казка Подніпров’я (Наддніпрянщини) «Красносвіт» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Красносвіт.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Красносвіт <br><span class="article__headerDescription">Українська народна казка Подніпров’я (Наддніпрянщини)</span></h1>
	<p>Був чоловік такий, що не мав дітей. Ішов він якось вдосвіта та й найшов яєчко в корчі. Узяв те яєчко, поклав у пазуху та й так втішився ним, як не знати чим. Прийшов додому і каже жінці:</p>
	<p>— Жінко, яке яєчко гарне я знайшов!</p>
	<p>А жінка каже:</p>
	<p>— Гаразд, що знайшов! Може, то щастя наше. Клади його на піч, на тепленьке!</p>
	<p>Поклав чоловік те яєчко на піч і все про нього думає. Прийшла ніч. Не спить він, аж дивиться, а те розкривається, а звідти виходить такий хлопчик маленький і такий гарний, що чудо, та й каже:</p>
	<p>— Чоловіче, не бійся мене, а будь мені за тата. Я називаюсь Красносвітом. Ти завтра, сватай за мене доньку в царя!</p>
	<p>А чоловік каже йому:</p>
	<p>— Як я можу йти до царя сватати за тебе доньку?</p>
	<p>— Іди, не бійся! Будеш бачити, що цар віддасть за мене доньку, лише йди та сватай.</p>
	<p>Узяв той чоловік на другий день та й пішов сватати за нього цареву доньку. Каже собі:</p>
	<p>— Вчиню його волю! Буду бачити, що цар скаже.</p>
	<p>Прийшов до царя.</p>
	<p>— Так і так, є в мене такий хлопець, Красносвіт його ім’я, в яєчко зачиняється, послав мене до вас доньку сватати.</p>
	<p>А цар відказує:</p>
	<p>— А я не знаю, що це таке. Нехай дівчина його полюбить, то я віддам її за нього.</p>
	<p>Покликали ту панну, а вона мовить:</p>
	<p>— Я доки не буду його бачити, то й не піду за нього. А як побачу, то, може, й піду. Принесіть його!</p>
	<p>Пішов чоловік, приніс те яєчко та й дав панянці і сказав, щоб його тримала в теплі, а вночі воно розкриється. То тоді вона побачить, що то за Красносвіт.</p>
	<p>Взяла вона поклала його на печі і чекає, а він вночі вийшов з яєчка. А вона як його побачила та й каже</p>
	<p>— Татуню, любий, золотий, піду за нього, такий дуже гарний!</p>
	<p>Тато згодився на те. Зробили весілля. Добре вони жили і все було гаразд. Але подумала молода жінка «Чого це він в шкаралупу має ховатися». Встала однієї ночі, взяла та й шкаралупку вдарила кулаком і розбила. Він це побачив, схопився зараз та й каже:</p>
	<p>— Я вже недовго мав сидіти, вже мав бути вільним, а тепер усе пропало!</p>
	<p>А в неї кров з носа бризнула йому на сорочку. Тоді де не взялися на ній обручі залізні та залізні черевики, та й палиця залізна до руки прикувала. А він каже:</p>
	<p>— Як ції черевики зносиш, а палицю зітреш, тоді мене знайдеш і мого сина породиш.</p>
	<p>Та й зараз щез від неї. Встала вона, заплакала і пішла його шукати.</p>
	<p>Ішла, ішла, прийшла аж на край світу, а далі зайшла аж на той світ. Приходить до морозової жінки, а та почала її сварити:</p>
	<p>— Чого ти звідтіль прийшла, з того світу? За чим ти сюди прийшла? Іди собі назад!</p>
	<p>А жінка у неї просить:</p>
	<p>— Так і так, — каже, — я шукаю Красно світа. Чи не бачив його десь ваш чоловік.</p>
	<p>Каже жінка Морозова:</p>
	<p>— Іди ти під постіль лягай. А як прийде чоловік, я буду питати. буду питатися.</p>
	<p>Приходить чоловік увечері. Ввійшов до хати та й каже:</p>
	<p>— Жінко, тут є прісна душа з того світу!</p>
	<p>А вона йому каже:</p>
	<p>— І що це тобі причулося? Вечеряй та лягай!</p>
	<p>Повечеряв він, ліг, і морозиха лягла.</p>
	<p>Він заснув, а вона взяла та й кинула на нього руку ніби спросоння. А мороз каже:</p>
	<p>— Що тобі, жінко?</p>
	<p>— А мені сниться жінка, яка шукає Красносвіта. Чи ти його не бачив, як ходив</p>
	<p>світами?</p>
	<p>— Ні, я не бачив ніде.</p>
	<p>Встав рано та й пішов, а морозиха питає в тієї жінки:</p>
	<p>— Ти чула, що він казав?</p>
	<p>— Та чула.</p>
	<p>— Не бачив він твого Красносвіта. Ти йди до сонцевої жінки, хай вона сонця спитає.</p>
	<p>— Добре, піду я.</p>
	<p>Дала їй морозиха золоте яблучко і розказала, як іти до сонцевої жінки. Приходить вона та й розказує про свою біду.</p>
	<p>— Як прийде ваш чоловік, то спитайте, чи не бачив десь Красносвіта, — просить сонцеву жінку.</p>
	<p>— Добре, заховайся під постіль, а я буду вночі питати, чи не бачив твого чоловіка.</p>
	<p>Спитала сонциха свого чоловіка вночі про Красносвіта, але і він нічого не знав. Дала вона вранці жінці золоту качку і каже:</p>
	<p>— На тобі цю качку, вона в пригоді стане. А йди ти до місяцевої жінки, може, вона тобі допоможе.</p>
	<p>Розказала їй сонциха, куди йти і жінка вирушила в путь. Приходить до місяцихи та й питає:</p>
	<p>— Чи не допоможете мені. Спитайте в свого чоловіка про Красносвіта.</p>
	<p>— Добре, я спитаю в місяця.</p>
	<p>Приходить місяць додому. Спитала його жінка, чи не бачив де у світі Красносвіта.</p>
	<p>— Ні, не бачив, — каже місяць, — Хай іде до Вітру, може, той знає.</p>
	<p>Пішла нещасна і прийшла до вітрової жінки. Та дала їй золотий кужіль і заховала під ліжко.Прилетів вітер додому. Питає його вітриха, чи не бачив де Красносвіта.</p>
	<p>Вітер каже:</p>
	<p>— Бачив.</p>
	<p>— А де бачив?</p>
	<p>— У поганого царя, ходить з поганим царем на полювання.</p>
	<p>Рано вітер устав та й пішов, а його жінка каже до Красносвітової жінки:</p>
	<p>— А що, чула?</p>
	<p>— Чула.</p>
	<p>— Ну, — каже, — іди собі!</p>
	<p>А Красносвітова жінка почала її просити:</p>
	<p>— Скажіть, куди мені йти до поганого царя.</p>
	<p>А вітриха каже:</p>
	<p>— Іди туди, там є великий став. Коло того ставу підеш вгору, то там є сад, а в тім саду є двір. Та на тобі три прутики-однолітки і віддай їх Красносвітові. Як він когось ними ударить, то той навіки щезне.</p>
	<p>Пішла вона коло ставу, а там погана цариця пере у ставку. Сіла жінка Красносвітова собі</p>
	<p>та й дивиться, що та пере. Пізнала сорочку Красносвітову, а на ній свою кров. Прийшла</p>
	<p>до тієї цариці та й питається:</p>
	<p>— Що то на тій сорочці?</p>
	<p>А цариця каже:</p>
	<p>— В мене є якийсь слуга, то йому пішла кров з носа та на сорочку капнула, та не відіпрати.</p>
	<p>А та вже знає, що то її кров! Та й каже:</p>
	<p>— Ану дайте мені, я буду прати, чи не пустить?</p>
	<p>Взяла ту сорочку, лиш умочила у воду, кров і пропала. А та погана цариця каже їй:</p>
	<p>— Я скільки прала, що не робила, а ніщо не допомагало!</p>
	<p>Іде цариця додому, а жінка грається золотим яблучком. Побачила його цариця та й каже:</p>
	<p>— Продай мені те яблучко.</p>
	<p>Я вам без грошей дам, але дозвольте одну ніч біля Красносвіта побути.</p>
	<p>— Добре, побудеш.</p>
	<p>Дала вона цариці те яблучко, а сама рада-рада. Прийшов Красносвіт з полювання, а погана цариця підсипала йому сонного порошку у вечерю та й умертвила на цілу ніч.</p>
	<p>Прийшла бідна жінка, кинулась до нього та й просить:</p>
	<p>— Встань, Красносвіте, прокинься! Я залізні черевики зносила і залізну палицю стерла, а сина твого народити не можу! Поклади свою руку на мене!</p>
	<p>Проплакала вона всю ніч, а Красносвіт лежить, як неживий. А рано погана цариця її прогнала, А Красносвіта знов оживила, і він пішов на полювання.</p>
	<p>Ходить його жінка по подвір’ю та й почала гратися із золотою качкою. А діти поганої цариці побачили та й почали плакати. Прийшла цариця і каже:</p>
	<p>— Дам тобі, що хочеш, тільки дай моїм дітям ту качку.</p>
	<p>— А дозволь ще одну ніч біля Красносвіта побути.</p>
	<p>Погана цариця золоту качку, умертвила Красносвіта і пустила жінку до нього. Стала його жінка голосити:</p>
	<p>— Встань, Красносвіте, встань! Я черевики зносила, і палицю стерла, лише сина не породила!</p>
	<p>Проплакала всю ніч, а Красносвіт не чує. Але там, в іншому покої, спав той слуга, що з Красносвітом щодня ходив на полювання. Він і чув, як жінка голосила.</p>
	<p>Рано знов цариця її прогнала, а Красносвіт пішов на полювання. Ходить та жінка по двору та й думає «Лиш отой кужіль маю. Як ще й цієї ночі не встане, то що буду робити?» Далі взялася гратися тим кужелем. Як те царицині діти вздріли, то такий плач підняли! Зараз цариця прибігла до неї і каже:</p>
	<p>— Що хочеш, те тобі дам, тільки дай дітям той кужіль, хай не плачуть.</p>
	<p>А вона каже:</p>
	<p>— Я нічого не хочу, тільки хочу ще одну ніч спати біля Красносвіта.</p>
	<p>А цариця відказує:</p>
	<p>— Добре, будеш спати!</p>
	<p>А на полюванні слуга каже:</p>
	<p>— Красносвіте, що я вам буду казати? Коло вас жінка вночі голосить.</p>
	<p>— А як вона голосить? — питає Красносвіт.</p>
	<p>— Просить, щоб ви встали і поклали на неї руку, бо вона залізні черевики зносила і залізну палицю стерла. Тільки сина вашого родити не може.</p>
	<p>— Дякую, що ти сказав.</p>
	<p>Увечері погана цариця знову підсипала йому у їжу сонного порошку. Але він того не їв. Привела цариця до кімнати жінку та й каже:</p>
	<p>— Можеш побути коло нього ще цю ніч.</p>
	<p>А вона лягла коло чоловіка та й знову почала плакати:</p>
	<p>— Встань, Красносвіте, встань! Я черевики зносила, і палицю стерла, лише сина не породила!</p>
	<p>А він устав та й поклав на неї свою руку. Тоді з неї ті обручі поспадали, і вона тут зараз сина й породила. А він як устав, так зробилося ясно-ясно на увесь двір.</p>
	<p>Погана цариця як це побачила, та й прибігла, та почала її клясти:</p>
	<p>— Ах, ти бестіє! То ти так біля нього спала? То ти таке наробила?</p>
	<p>Красносвіт узяв ті три однолітки та й вдарив ними її три рази і погана цариця щезла. А сам остався з жінкою у тих дворах жити.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>121 (5326). Красносвіт. СУС 4001. Записано 2008 року. Луговська Параска Федорівна (1934). Черкаська область, Черкаський район, Сагунівка</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Наддніпрянщини/">Фольклор Подніпров’я (Наддніпрянщини)</a></li>
	</ul>
</footer>
<!--#include virtual="/-/inc/general__page_end.inc" -->
