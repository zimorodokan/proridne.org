<!--#include virtual="/-/inc/general__page_start.inc" -->
<title>Ксьондз, дяк і барани ☼ Українська народна казка ☼ Народна творчість</title>
<meta name="Description" content="Українська народна казка Бойківщини «Ксьондз, дяк і барани» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Ксьондз, дяк і барани.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Ксьондз, дяк і барани <br><span class="article__headerDescription">Українська народна казка Бойківщини</span></h1>
	<p>Був у селі ксьондз. Село було бідне, і не мав він з чого жити. Та й каже дякови:</p>
	<p>— Дяче, щось робіть, нема чого їсти. То буде вам і мені. Баранів крадіть, най не голодуємо. А дяк йому:</p>
	<p>— Отче, то гріх.</p>
	<p>— Ну, а за нас не гріх, що люде мають м’ясо, а ми — нє? Та й за нас гріх.</p>
	<p>Через зиму крав дяк вівці. А прийшло літо, вівці пішли в полонину та й нема що красти. Каже ксьондз:</p>
	<p>— Дяче, нема що їсти.</p>
	<p>— Отче, та в селі, — каже, — овець нема. В полонині вівці.</p>
	<p>— То йди в полонину.</p>
	<p>— Та то далеко й високо. Я не годен там і зайти. А якби щось дістав, то не годен і принести, — каже.</p>
	<p>— Бери мого коня.</p>
	<p>Узяв дяк ксьондзового коня та й поїхав. Прип’яв він там коня десь у лісі, а сам підходить на полонину. Ба! Є вівці, а коло овець і пси. Дяк лише виставиться на поле, а то вже «ґаву, ґаву». Та й тікає він у ліс. Перейшов день, та й нічого не вкрав. Вертається назад, а вже хтось коня вкрав. Іде пішки домів. Прийшов уже вночі.</p>
	<p>А це було на неділю. Ксьондз рано прийшов до церкви, та й дяк прийшов. Ксьондз дуже цікавий знати, що є. Бо ні барана, ні коня. Зачав ксьондз правити службу та й каже:</p>
	<p>— Чи є приженениє бе-е-е! А дяк:</p>
	<p>— Нема приженения, лиш відженениє-є-є!</p>
	<p>Бо коня від него закрали. А ксьондз другий раз кричить за «приженениє» та й третій раз. Дяк уже по службі каже:</p>
	<p>— Я прип’яв коня та й пішов за бараном. А там пси не дають доступити. Я вернувся, а коня вкрали. То й я прийшов пізно вночі.</p>
	<p>Ксьондз каже на казанні:</p>
	<p>— Грішники! Я відправив дяка за зіллям, аби він з того зілля мазь робив та людей лікував. А у него коня вкрали. Та, — каже, — я на вас помсту пішлю, вас бог скарає за то. Як до другого тижня не буде коня, то я, — каже, — Святого Духа вишлю на вас і вас покарає!</p>
	<p>Пройшов тиждень — нема коня. Ксьондз на казанню знов каже:</p>
	<p>— Злодії! Коня вкрали!</p>
	<p>Та й дав ксьондз дякови голуба і каже:</p>
	<p>— На голуба, бо Святий Дух показувався у вигляді голуба. Я скажу: «Святий Духу, вознесися!», аби-с тоді кинув голуба. Голуб буде ходити по церкві, люде й спам’ятаються.</p>
	<p>Вийшов ксьондз, почав казання та й знов:</p>
	<p>—...Коня вкрали! Я на вас пімсту викличу! Я зараз на вас Святого Духа вишлю! Святий Дух вас піб’е, грішники! Зараз усі будете видіти! Та й каже ксьондз:</p>
	<p>— Святий Духу, вознесися-я-я! А дяк співає:</p>
	<p>— Нема Духа, задушився-я-я!</p>
	<p>Бо він сховав голуба, а голуб удушився. Ксьондз своєї:</p>
	<p>— Святий Духу, вознесися-я-я!</p>
	<p>— Нема Духа, задушився-я-я!</p>
	<p>А той третій раз кричить:</p>
	<p>— Святий Духу, вознесися-я-я! А дяк розсердився та й каже:</p>
	<p>— Як не віриш — подивися-я!</p>
	<p>Та кинув мертвого голуба. Тоді всі увиділи, що то за «дух» та й так на тім ся й закінчило.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Ріпне, Рожнятівського району, Івано-Франківської області 23 липня 1994 року Литус Іван Миколайович (1906 року народження)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Бойківщини/">Фольклор Бойківщини</a></li>
	</ul>
</footer>
<!--#include virtual="/-/inc/general__page_end.inc" -->
