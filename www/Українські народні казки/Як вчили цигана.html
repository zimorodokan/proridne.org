<!--#include virtual="/-/inc/general__page_start.inc" -->
<title>Як вчили цигана ☼ Українська народна казка ☼ Народна творчість</title>
<meta name="Description" content="Українська народна казка Буковини «Як вчили цигана» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Як вчили цигана.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Як вчили цигана <br><span class="article__headerDescription">Українська народна казка Буковини</span></h1>
	<p>Ішов собі чоловік попри ліс, а циган виліз на дуба і рубає під собою крак. Чоловік питає:</p>
	<p>— Що ти, цигане, робиш?</p>
	<p>— Рубаю крак.</p>
	<p>— Та ти ж упадеш.</p>
	<p>— А відки ти знаєш, що я впаду? Ти що, бог?</p>
	<p>Чоловік пішов далі і нічого йому більше не казав. Циган рубав, рубав, крак ся відрубав — і циган упав. Схопився та й думає: «Як він знав, що я впаду, то й має знати, коли вмру». І доганяє того чоловіка. Догнав та й питає:</p>
	<p>— Як ти знав, що я впаду, то маєш знати, коли вмру. Скажи мені! А чоловік каже:</p>
	<p>— Коли зад у тебе стане холодний, тоді вмреш.</p>
	<p>І куди ходив циган, то все помацував зад, чи не холодний. Тоді сів на землю та й сидить. А земля була холодна. Помацав циган — зад холодний. Упав на землю та й кричить:</p>
	<p>— Я вмираю! їде пан і каже:</p>
	<p>— Вступись з дороги!</p>
	<p>— Я вмираю!</p>
	<p>Пан скочив з брички та як почав бити його по заду батюгою! Як добре набив його, циган помацав зад — теплий! Доганяє пана та й каже:</p>
	<p>— Продайте мені те кропило, що мене від смерти відкупило. Пан продав йому батога, взяв гроші та й поїхав. А циган думає: «Як воно мене від смерти відкупило, то й інших можна ним відкупляти — буду відкупляти, буду лікувати людей». Їде чоловік, везе до дохторя дочку.</p>
	<p>— Куди ти їдеш? — питає циган.</p>
	<p>— Везу дочку до дохторя.</p>
	<p>— Вертайся додому, я тобі її вилікую. Я дохторь.</p>
	<p>Той вернувся додому, циган взяв її в кімнату та й тим кропилом кропить. А вона пищить. Ті терпіли, терпіли, та як вбігли в ту кімнату та піймали цигана бити. Вибили й нагнали.</p>
	<p>Вибіг він відти й біжить. Дивиться — хата горить. Люди гасять, а циган свище, кричить. Ті зловили його та й б’ють.</p>
	<p>— Чого ви мене б’єте? — питає циган.</p>
	<p>— Як видиш, що хата горить, то не свищи, а гаси. А циган їм:</p>
	<p>— Спасибі. Ви мене не били, а розуму вчили.</p>
	<p>Та й пішов. Іде він, а чоловік смалить кабана, Циган вхопив відро води та й загасив той вогонь. Зловили його та й б’ють. І кажуть до него:</p>
	<p>— Як видиш, що чоловік смалить кабана, кажи: «Добрий день! Дай Боже щастя вам і дітям вашим. Щоб так жили, як ви».</p>
	<p>Циган каже:</p>
	<p>— Ви мене не били — ви мене розуму вчили.</p>
	<p>Та й іде далі. Іде, а чоловік присів під кущем. Він і каже:</p>
	<p>— Добрий день! Дай Боже вам і дітям вашим. Чоловік схопився і б’є його. А циган каже:</p>
	<p>— Ви мене не били, але розуму вчили.</p>
	<p>Та й пішов далі. Іде, дивиться: сидять дві баби і сікаються. А він почав свистати, кричати й каміння на них кидати. Баби спіймали його й набили. А він каже:</p>
	<p>— Ви мене не били, але розуму вчили. І сказали вони йому:</p>
	<p>— Як ще раз таке побачиш, то дай і свою голову та й кажи: «Посікайте й мені».</p>
	<p>Іде він, дивиться — піймалися два пси кусатися. Доходи він до них і каже:</p>
	<p>— Добрий день!</p>
	<p>Та й упхав свою голову межи ті пси. А ті пси так посікали, що всю голову пірвали. Пішов він далі та й каже собі: «Вчився я, вчився і дурнем помру».</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Василівці, Сокирянського району, Чернівецької області 9 серпня 1985 року Данилов Олекса Степанович (1915 року народження)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Буковини/">Фольклор Буковини</a></li>
	</ul>
</footer>
<!--#include virtual="/-/inc/general__page_end.inc" -->
