<!--#include virtual="/-/inc/general__page_start.inc" -->
<title>Про пана Раковина ☼ Українська народна казка ☼ Народна творчість</title>
<meta name="Description" content="Українська народна казка Гуцульщини «Про пана Раковина» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Про пана Раковина.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Про пана Раковина <br><span class="article__headerDescription">Українська народна казка Гуцульщини</span></h1>
	<p>Був собі чоловік. Пішов він уночі збирати на току намолочене зерно, бо дощ починався. А чорт прийшов, чвахнув його по очах, і чоловік перестав видіти.</p>
	<p>Одного разу йому приснився сон, що є така колодиця&nbsp;<sup>*</sup>. І хто в дванадцятій годині ночі промиє три рази очі водою з тої колодиці, то увидить. А в него були три доньці. Посилає він старшу:</p>
	<p>— Іди в дванадцятій годині ночі до тої колодиці і принеси мені з неї води.</p>
	<p>Пішла вона, хотіла набирати води, а з колодиці хтось говорить:</p>
	<p>— Бери мене за мужа, то я тобі дам води, а інакше не дам. Дівчина повернула додому і сказала:</p>
	<p>— Я не можу взяти тої води.</p>
	<p>І не сказала нікому, чого не може її взяти.</p>
	<p>На другу ніч пішла середуща дочка. Хотіла набрати води, а їй хтось з колодиці каже:</p>
	<p>— Бери мене за мужа, то дам тобі води, а інакше не дам. Вона напудилася і повернула без води. І нікому не розказала про той голос із колодиці.</p>
	<p>Іде по воду наймолодша донька. Приходить у дванадцятій годині ночі до тої колодиці і бере воду. А з колодиці чути голос:</p>
	<p>— Бери мене за мужа, то дам тобі води, а інакше не дам. І сказала вона так:</p>
	<p>— Як мій тато від тої води увидить, то ти будеш мій муж, а я твоя жона.</p>
	<p>Тоді з води виповз дуже великий рак і сказав:</p>
	<p>— Я — пан Ракович. Приходь ще два рази по воду, а за третім разом забереш мене.</p>
	<p>Вона занесла татови тої води раз, другий і третій. І тато увидів. І тоді вона взяла чотири дружби і пішла знов до тої колодиці. Вони поклали рака на носилки і принесли додому.</p>
	<p>Справляють вони весілля. Пішли до церкви, повінчалися. І пішли собі по весіллю спати. Тоді він скидає з себе ракову шубу. І каже:</p>
	<p>— Я не рак, а син царя. Мама мене закляла в рака і я маю ще в цій шубі жити рік.</p>
	<p>А мама її підглянула, побачила, що то такий файний хлопець, і на другий день каже дочці:</p>
	<p>— Давай цю шубу спалимо. А дочка сказала:</p>
	<p>— Не можна палити. Він мені сказав, що має бути в цій шубі ще рік.</p>
	<p>Але мама того не послухала, прийшла вночі, взяла ту шубу і спалила її. Він перед днем пробудився, шубу одягати — шуби нема. І він сказав свої жоні:</p>
	<p>— Я йду геть. Зроби собі залізні чоботи і йди мене шукати. Як ти їх зносиш, тоді мене найдеш. У тебе має бути дитина. Але вона не народиться, доки я не покладу на тебе руку.</p>
	<p>І він пішов. А вона зробила собі залізні чоботи і пішла в світ шукати мужа свого. І прийшла до одної бабки.</p>
	<p>— Бабусько, порадьте мене, що я маю робити. А бабка дала їй клубок золотих ниток і сказала:</p>
	<p>— Як найдеш свого мужа, то покоти цей клубок і будеш іти туди, куди він покотиться. А інакше ти додому не вернешся.</p>
	<p>І ще сказала бабка жінці:</p>
	<p>— А тепер іди до мої другої сестри.</p>
	<p>Прийшла вона до другої бабки, і та дала їй золоту квочку з золотими курятами. І посилає молоду жінку до свої сестри третьої.</p>
	<p>— Та, — каже, — тобі скаже, де він находиться.</p>
	<p>— Прийшла жінка до третьої бабки, і та дала їй золотий гребінь. І сказала:</p>
	<p>— Ночуй у мене. Прийдуть мої сини і скажуть, де находиться відьма, що забрала твого чоловіка.</p>
	<p>Приходить старший син бабусі — Сонце. Питає його бабуся:</p>
	<p>— Скажи, ти не знаєш, де жиє та відьма, що забрала чоловіка цеї жінки?</p>
	<p>А Сонце каже:</p>
	<p>— Я не знаю. На заході, сході й полудні тої відьми нема. Може, вона на півночі, але я на північ не заходжу.</p>
	<p>Приходить син Місяць. Бабка питається:</p>
	<p>— Ти не знаєш, де така відьма находиться?</p>
	<p>— Ні, не знаю, — сказав Місяць.</p>
	<p>Приходить третій син бабки — Вітер. А бабка прикрила ту жінку коритом. Сонце і Місяць нічого не казали, а Вітер подув сюди-туди й каже:</p>
	<p>— Тут у нас прісна душа. Каже бабка:</p>
	<p>— Є прісна душа. Це одна жінка шукає свого чоловіка. Ти ходиш лісами, горами, долинами. Ти повинен знати, де її чоловік находиться.</p>
	<p>— Знаю, — каже. — На високій горі кам’яній, за лісами. Най іде зо мною, я її туди поведу.</p>
	<p>Бабка сказала:</p>
	<p>— Прийдеш до тої відьми, сядеш собі на горі і будеш чесатися золотим гребінцем. Вона скаже: «Дай мені той гребінець». А ти скажеш: «Дам тобі гребінець, але дай мені переночувати ніч з моїм чоловіком». — «Добре», — скаже відьма. А ти скажеш: «Переночую, тоді тобі дам».</p>
	<p>Вітер заніс її на кам’яну гору. Сіла вона там і чешеться тим гребінцем. Прийшла відьма і каже:</p>
	<p>— Дай мені той гребінець.</p>
	<p>— Я дам тобі гребінець, але дай мені переночувати ніч з моїм чоловіком.</p>
	<p>— Добре.</p>
	<p>Дала баба їм на вечерю пироги. І чоловікові дала сонний пиріжок. Як він його з’їв, то так і заснув. І цілу ніч він спав, а вона будила, плакала коло него. А він мертво спав.</p>
	<p>На другий день пускає жінка на тій горі квочку з золотими курятами. Приходить відьма.</p>
	<p>— Дай мені, — каже, — цю квочку з курятами.</p>
	<p>— Я дам тобі квочку з курятами, але дай мені переночувати ніч з моїм мужем.</p>
	<p>— Добре, дам.</p>
	<p>— Переночую і тоді дам тобі квочку з курятами.</p>
	<p>А відьма знов дала чоловікови сонний пиріжок, і нічого в жінки не вийшло, не могла вона збудити свого мужа.</p>
	<p>На третій день сідає жінка на тій горі і змотує нитки в золотий клубочок. Приходить відьма і каже:</p>
	<p>— Дай мені той клубочок.</p>
	<p>— Я дам тобі, як ти дозволиш мені перебути ніч з моїм чоловіком.</p>
	<p>— Добре, дозволю.</p>
	<p>На третю ніч відьма знов дала сонні пиріжки. А жінка підмінила ті пиріжки, і відьма не виділа того. Вночі він не спав. Поклав він на неї свою руку, і народилося в неї двоє діточок — хлопчики з золотим волоссям. І зачали вони з тими дітьми тікати. І взяли з собою ті курята, клубочок і гребінець. Золотий клубочок перед ними кочається, а вони за тим клубочком ідуть.</p>
	<p>А як вона йшла з Вітром від тої третьої бабки, бабка їй сказала, що з тими річами робити.</p>
	<p>Тікають вони, а відьма женеться за ними. Жінка кинула курята з квочкою. Відьма зачала ті курята збирати. А вона три рази махнула гребінцем, і зробився ліс. Відьма шукала курята по тому лісі і ловила, а вони за той час утекли.</p>
	<p>Він привів її в своє царство, і жили вони ще багато років в добрі й щасті. І його поставили на царя.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__footnotes">
			<p><sup>*</sup> Коло́диця — криниця у вигляді встромленого у землю кадоба.</p>
		</div>
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Село Старі Кути, Косівського району, Івано-Франківської області 24 березня 1985 року Лівак Михайло Ілліч (1913 року народження</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Гуцульщини/">Фольклор Гуцульщини</a></li>
		<li><a href="/Українська міфологія/Чорт.html">Чорт в українській міфології</a></li>
		<li><a href="/Українська міфологія/Відьма.html">Відьма в українській міфології</a></li>
	</ul>
</footer>
<!--#include virtual="/-/inc/general__page_end.inc" -->
