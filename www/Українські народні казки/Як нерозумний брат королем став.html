<!--#include virtual="/-/inc/general__page_start.inc" -->
<title>Як нерозумний брат королем став ☼ Українська народна казка ☼ Народна творчість</title>
<meta name="Description" content="Українська народна казка Гуцульщини «Як нерозумний брат королем став» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Як нерозумний брат королем став.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Як нерозумний брат королем став <br><span class="article__headerDescription">Українська народна казка Гуцульщини</span></h1>
	<p>Були собі три брати. Два були розумні, а один дурний. А щось їхню пшеницю пасе. Каже старший брат: — Щось пасе нашу пшеницю. Треба йти сокотити. Піду нині сокотити я. Пішов старший на поле, сів та й сидить. Чує, а то щось так біжить, аж земля гуде. Дивиться він, а то біжить кінь. Та й іскри сиплються коневи з очей. Напудився старший брат, волосся йому на голові встало. Він потиснув шапку, встав та й пішов додому. Браття повставали рано та й питають його: — Ну, щось зловив?</p>
	<p>— Я був та й знаю, що то, а ти підеш та й ти будеш знати. Другої ночі іде середущий. Прийшов, сів та й слухає. А то кінь біжить, аж земля гуде. Він дивиться, біжить кінь, іскри з очей сиплються. Напудився він, шапку потиснув і пішов додому.</p>
	<p>А третьої ночі вже йде сокотити той дурний. Прийшов туди, нарубав собі терна та й зробив таку хатку, щоб кололо з усіх боків, як він залізе там. Аби він не заснув, аби чув. Та й чує він, щось гуде. Він дивиться, біжить кінь, з очей іскри сиплються. Він встав та й поволеньки, поволеньки до коня, та й брик на коня. А кінь бігом. Та як побіг, та й пробіг цілий світ уздовж та й цілий світ упоперек. Та й прибіг на то місце знов. Та й каже:</p>
	<p>— Як ти знав мною володіти, то ти тепер мій хазяїн, а я твій кінь. А тепер пусти мене. Як тобі буде мене треба, ти свиснеш-крикнеш, і я прийду.</p>
	<p>Приходить він додому, а брати говорять собі. Кажуть, у короля дівчина має віддаватися. Король поставив її дуже високо та й сказав: «Хто доскочить до мої дочки, то буде її чоловік». Брати кажуть:</p>
	<p>— Ми йдемо до того короля. А той молодший каже:</p>
	<p>— Може би, й я пішов? А вони сказали:</p>
	<p>— Куди тобі, дурню? Йди вівцю пасти.</p>
	<p>І поїхали вони. А він вийшов ту вівцю пасти, свиснув-крикнув, і прибігає до него кінь.</p>
	<p>— Пане мій любий, пане мій милий, що тобі треба, куди тебе нести?</p>
	<p>А він сказав:</p>
	<p>— Неси мене до короля.</p>
	<p>— Зазирни мені в ліве вухо, — сказав кінь.</p>
	<p>Він як зазирнув у ліве вухо, то зразу стався зібраний, як пан. Такий файний, що такого ніде більше нема. Каже кінь:</p>
	<p>— Як тебе нести, чи понад землю, чи по половині дерев, чи поверх дерев?</p>
	<p>Він сказав, що понад землею. Та сів на коня та й поїхав. Догнав він своїх братів та й поминув їх. Приїхав туди і мало що не доскочив до королевої доньки.</p>
	<p>Приходить він додому, а брати кажуть:</p>
	<p>— Там був якийсь, лиш трошки не доскочив. А він каже:</p>
	<p>— Може, то я? Кажуть брати:</p>
	<p>— Ти все щось таке скажеш, що півтора людського, що не тримається купи.</p>
	<p>Другої днини знову йдуть туди брати. А він каже:</p>
	<p>— Може би, я йшов?</p>
	<p>— Куди тобі йти? — кажуть брати. — Ти вівцю паси.</p>
	<p>Брати поїхали, а він вийшов та й свиснув-крикнув. Прибіг кінь.</p>
	<p>— Пане мій любий, пане мій милий, куди тебе везти?</p>
	<p>— Неси мене до короля. Каже кінь:</p>
	<p>— Зазирни мені а ліве вухо.</p>
	<p>Він зазирнув у ліве вухо і зробився ще кращий, як був першої днини.</p>
	<p>Та й каже кінь:</p>
	<p>— Як тебе нести, чи понад землею, чи в половині дерев, чи поверх дерев?</p>
	<p>Він сказав:</p>
	<p>— По половині дерев.</p>
	<p>Приїхали туди, він доскочив до королевої доньки, викрутив конем та й поїхав. А люди говорять:</p>
	<p>— Ба що то за один? Ба що то за один?</p>
	<p>Та й приїздить він додому, а брати хваляться:</p>
	<p>— О, приїхав один та й доскочив. Але ще нічого йому королівна не дала. А він викрутив конем та й поїхав додому.</p>
	<p>А він уже нічого не казав більше братам.</p>
	<p>Третьої днини ідуть вони знов. Брати зібралися та й пішли, а він вигнав вівцю пасти та й свиснув-крикнув. Прилітає кінь.</p>
	<p>— Пане мій любий, пане мій милий, куди тебе нести?</p>
	<p>— До короля.</p>
	<p>— Зазирни мені в праве вухо.</p>
	<p>Він зазирнув у праве вухо і зробився такий файний, що вже не годен бути кращий. Та й каже кінь:</p>
	<p>— Пане мій любий, пане мій милий, як тебе нести? Чи попри землю, чи по половині дерев, чи поверх дерев?</p>
	<p>— Поверх дерев.</p>
	<p>Він приїхав туди і доскочив до королівни, і королівна натягла йому на палець перстень. І він викрутив конем і поїхав додому.</p>
	<p>Приїхали брати і кажуть, що якийсь доскочив. Але не знають, який. А він приїхав додому та й завив собі палець катраном, щоб брати не відобрали перстень.</p>
	<p>Та й сказав король, щоб до него прийшли всі парубки, які є: криві, сліпі — всі би прийшли. Брати йдуть туди й кажуть:</p>
	<p>— А чого дурного брати?</p>
	<p>Та й не беруть його. Всі посходилися до короля, та й нема ні в кого перстеня. Та й другий раз закликає король всіх. І тоти брати розумні вже взяли з собою й брата дурного. І прийшли туди, і переходять всі поперед королівну. А він ганчірку вбірвав та й показує їй руку. А вона каже:</p>
	<p>— Це він! Це він!</p>
	<p>Та й він став королевим зятем. А як король помер, то він став королем. Та й зробили бенкет, та й їли, пили. По бороді текло, а в рот не попало.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Село Долішній Спас, Косівського району, Івано-Франківської області 1 червня 1987 року Гаврилюк Одокія Лук’янівна (1907 року народження)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Гуцульщини/">Фольклор Гуцульщини</a></li>
	</ul>
</footer>
<!--#include virtual="/-/inc/general__page_end.inc" -->
