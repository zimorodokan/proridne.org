<!--#include virtual="/-/inc/general__page_start.inc" -->
<title>Хто як збреше ☼ Українська народна казка ☼ Народна творчість</title>
<meta name="Description" content="Українська народна казка Закарпаття «Хто як збреше» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Хто як збреше.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Хто як збреше <br><span class="article__headerDescription">Українська народна казка Закарпаття</span></h1>
	<p>Був де не був один цар. Мав він красну доньку на відданні. Донька царя захотіла мати за чоловіка того, хто найліпше набреше цареві А як стане її чоловіком, дістане ще й половину царства.</p>
	<p>Ідуть до царя парубки. Спершу багаті, славні. Бо недурний казав, що воли до волів ричуть. Та що женихи не брехали, що не вигадували, всьому цар вірив.</p>
	<p>Коли перебрехали всі царські, графські сини, почала приходити біднота. Кожному хочеться мати царівну за жінку, а півцарства — за маєток.</p>
	<p>Один бідний чоловік мав трьох синів. Двоє старших були розумніші, молодший — дурніший. Ходили старші сини брехати до царя, та нічого не вибрехали. Прийшов наймолодший до царських палат.</p>
	<p>— Що ти за один і для чого прийшов?</p>
	<p>— Я прийшов брехати.</p>
	<p>Бреши! — каже цар і самому йому спішно. Хлопець шморгнув носом і почав:</p>
	<p>— Мій няньо мали дві корови. За одну ніч корови з’їли гору сіна і залишили коло палі цілу гору гною.</p>
	<p>— Вірю, синку!</p>
	<p>— Весь гній ми з братом узяли та й понесли на наше поле.</p>
	<p>— Вірю, синку!</p>
	<p>— Але то було взимку. Впав великий сніг, межу ми не виділи і гній висипали на чуже поле!</p>
	<p>— Вірю, синку!</p>
	<p>— Прийшла весна, зібралися ми ярювати. Дивимось, а гній на чужім полі. Тоді ми четверо: нянько, два брати і я, вийшли на нашу ниву. Взяли ми чужу ниву за чотири кінці так, як беруть скатертину, і перенесли гній на своє! Тільки тоді почали його розтрясати.</p>
	<p>— Вірю, синку!</p>
	<p>— Пішов мій няньо на ярмарок, купив за два крейцарі п’ятдесят свиней.</p>
	<p>— Вірю, синку!</p>
	<p>— Свині вже в нас є, тільки свинаря нема, щоб їх гнав до лісу під дуби. Мій нянько довго не думав, скоро покликав за свинаря вашого нянька.</p>
	<p>— Брешеш! — крикнув цар. — Мій нянько давно помер, не міг він свинарити, коли царем був!</p>
	<p>— Пресвітлий царю! Я тому і прийшов, щоб брехати! Моїй брехні ви повірили, як правді. Тепер давайте доньку і півцарства.</p>
	<p>Схилив цар свою сиву голову.</p>
	<p>— Справді, ти мене перехитрив.</p>
	<p>І мусив цар дати доньку за цього хлопця, мусив віддати в посаг і півцарства.</p>
	<p>Оженився парубок, став царем. Царює він і нині, коли не помер.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p>Хто як збреше. «Сравнительный указатель сюжетов: Восточнославянская сказка / Сост. Л. Бараг, И. Березовский, К. Кабашников, Н. Новиков. — Л.: Наука, 1979.» — 852. Подається за; «Як чоловік відьму підкував, а кішку вчив працювати: Закарпатські народні казки. Гумор та сатира / Запис текстів та впорядкування П. Лінтура. — Ужгород: Карпати, 1966.», с. 122 — 123. У інших казкарів збірки сюжетів не зафіксовано.</p>
			<p><a href="/Український фольклор Книги/Петро Лінтур ☼ Зачаровані казкою/">Зачаровані казкою: Українські народні казки Закарпаття в записах П. В. Лінтура</a> [Упорядники І. М. Сенька та В. В. Лінтур; вступна стаття, примітки та словник І. М. Сенька; післямова П. В. Лінтура; Редколегія: В. І. Данканич, О. І. Дей, П. К. Добрянський та ін.; Художник М. М. Дем’ян]. — Ужгород: Карпати, 1984. — 528 с, іл. (Бібліотека «Карпати»).</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Закарпаття/">Фольклор Закарпаття</a></li>
	</ul>
</footer>
<!--#include virtual="/-/inc/general__page_end.inc" -->
