<!--#include virtual="/-/inc/general__page_start.inc" -->
<title>Іван царевич та залізний вовк ☼ Українська народна казка ☼ Народна творчість</title>
<meta name="Description" content="Українська народна казка Чернігівщини «Іван царевич та залізний вовк» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Іван царевич та залізний вовк.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Іван царевич та залізний вовк <br><span class="article__headerDescription">Українська народна казка Чернігівщини</span></h1>
	<p>Був собі цар, мав сина Івана. От Іван — царевич поїхав раз на охоту та</p>
	<p>зустрів там залізного вовка. А вовк йому й каже:</p>
	<p>— Давно вже я по лісу гуляю, та не бачив ніколи царевича, а тепер уже наїмся царського м’яса.</p>
	<p>— Не їж мене, — проситься царевич, — лучче візьми в мене, що хочеш...</p>
	<p>— Ну, — каже вовк, — тоді я тебе з’їм, як будеш жениться.</p>
	<p>Довго Іван не женився, коли вже батько став йому казати, щоб він оженився.</p>
	<p>— Ні, — каже царевич, — не хочу, бо як я їздив на охоту, то вовк казав, що з’їсть мене, як оженюсь.</p>
	<p>Батько каже:</p>
	<p>— Не бійся, у мене є багато війська. Воно застрілить вовка.</p>
	<p>От вони засватали царівну, давай весілля гулять. Військо обступило хату з усіх сторін. Стали грати та танцювати молоді, коли чують військо кричить, що вовк біжить. Солдати давай вовка стріляти, а вовк живий, ще й кусається. Бачить царевич, що вовк добігає до вікна, сів на коня і полетів на ньому, як птиця, а вовк за ним.</p>
	<p>Біжить царевич степом, коли дивиться, стоїть хата на курячій ніжці. Царевич убіг в хату, а там сидить відьма з трьома дочками. Поздоровався царевич, а відьма його питає:</p>
	<p>— Чого сюди прийшов, чи по волі, чи по неволі?</p>
	<p>— Ні, — каже царевич, — я козак не без долі, зайшов сюди по неволі. Залізний</p>
	<p>вовк хоче мене з’їсти.</p>
	<p>А відьма й каже:</p>
	<p>— Бери собі мою старшу дочку, то я вовка з’їм.</p>
	<p>Згодився царевич. Коли це біжить вовк, та прямо в хату. Відьма дала йому їсти й питає:</p>
	<p>— А що, з’їв руського царевича?</p>
	<p>— Ні, — каже, — утік.</p>
	<p>— Ну, як не будеш його їсти, то він буде нам зятем.</p>
	<p>Вовк погодився. Став царевич жить з їх дочкою. Коли помітили, що царевич не дуже любить відьмину дочку, то й радяться самі між собою, як би його знищити.</p>
	<p>От відьмина дочка прикинулась хворою. І посилають вони Івана в ліс за цілющою водою. Пішов царевич до коня та й плаче. Кінь і каже:</p>
	<p>— Сідай, поїдемо.</p>
	<p>Їдуть лісом, коли лежать ґавенята. Став царевич їх забирать, а стара ґава летить та й просить царевича:</p>
	<p>— Що хоч візьми, тільки не руш моїх ґавенят.</p>
	<p>Царевич й говорить:</p>
	<p>— Я в тебе нічого не візьму, тільки дістань мені живущої води.</p>
	<p>— Добре, дістану, бо я цю воду сама й стережу.</p>
	<p>Наказала ґава меншій пташці, щоб та дістала води .От пташка дістала води, оддала царевичу. Царевич сів на коня та й поїхав. Їде, аж стоїть хата, а в хаті сидить дід. Царевич увійшов у хату та й каже:</p>
	<p>— Здоров, діду!</p>
	<p>— Здоров, Іван-царевич! Чи по волі, чи по неволі? — питає дід.</p>
	<p>— Я козак не без волі, зайшов сюди по неволі.</p>
	<p>Розказав царевич дідові, де був, що видав і куди тепер іде. У діда якраз баба вмерла. І він хотів її вже ховати. А царевич покропив бабу цілющою водою. Вона враз і ожила. Дід дає царевичу хустку і навчає, як вовка згубить.</p>
	<p>— Як прийдеш, — каже, — додому, кинеш вовкові на шию хустку, то з нього</p>
	<p>залізо спаде. І стане він змієм з 12-ма головами. Тоді рубай з правого боку, то зараз шість голів і одпаде. А потім з лівого боку зрубаєш і другі шість голів впадуть. Дам тобі ще й рушничок. Та як уже згубиш вовка, то махнеш рушничком і зробишся котиком. Тоді вбіжиш у відьмину хату і підслухаєш, що вони будуть балакать, щоб тебе звести з світу. Тоді знов махнеш рушничком і станеш чоловіком.</p>
	<p>Приїхав царевич і дає воду. Став вовк брать, а він і кинув на нього хустку. Поспадало з вовка залізо і став він змієм. Царевич давай його рубати, як дід казав. Тоді язики повиймав, попалив голови і попіл на вітрі розвіяв.</p>
	<p>А тоді помолився Богу, осідлав коня і поїхав додому. Коли згадав, що йому дід казав. Вернувся він, махнув рушничком, зробився котиком. Впустили його в хату. Посідали втрьох на печі відьми та й радяться, як би царевича звести. Старша й каже:</p>
	<p>— А я піду, стану яблунею золотою, то він зірве яблуко, з’їсть та й здохне.</p>
	<p>Менша каже:</p>
	<p>— А я піду в степ та зроблюсь криницею. То він нап’ється води й здохне.</p>
	<p>Найменша каже:</p>
	<p>— Я піду та зроблюсь горницею, а в горниці буде багато наїдків та напитків. То він ввійде, наїсться й лопне.</p>
	<p>Вислухав котик усе, що вони говорили, вийшов надвір, махнув рушником та став чоловіком і пішов до коня. Сів на коня і їде. Довго він їхав, коли стоїть яблуня. А на ній золоті яблучка. Він вдарив по ній навхрест шаблею, а з неї кров так і потекла.</p>
	<p>Поїхав дальше, захотілось йому пити. Дивиться, криниця. Він зліз з коня і хотів пить, а кінь йому й каже:</p>
	<p>— Не пий, а то вмреш.</p>
	<p>Він підійшов до криниці, вдарив по ній навхрест шаблею, а з неї кров так і потекла. Поїхав далі, коли стоїть горниця, а в тій горниці самі наїдки та напитки. Він встав з коня, ввійшов у горницю та вдарив навхрест по стінах, а з них кров так і потекла.</p>
	<p>Сів тоді Іван-царевич на коня й гайда додому. Приїхав додому, ввійшов у хату, а йому всі раді, раді. Пообсідали кругом його жінка, батько й мати, і давай їм він всі свої пригоди розказувати.</p>
	<p>Живуть вони і тепер з молодою жінкою та царствують.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>196 (4378). Іван-Царевич та залізний вовк. СУС порівн. 300А. Записала Кулинко С. П. 20 січня 2008 року. Кулинко Марія Григорівна (1947). Чернігівська область, Ніжинський район, Богданівка</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Чернігівщини/">Фольклор Чернігівщини</a></li>
	</ul>
</footer>
<!--#include virtual="/-/inc/general__page_end.inc" -->
