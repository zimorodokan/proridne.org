<!--#include virtual="/-/inc/general__page_start.inc" -->
<title>Як дурний сватався ☼ Українська народна казка ☼ Народна творчість</title>
<meta name="Description" content="Українська народна казка Гуцульщини «Як дурний сватався» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Як дурний сватався.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Як дурний сватався <br><span class="article__headerDescription">Українська народна казка Гуцульщини</span></h1>
	<p>Був один чоловік і мав сестрінця. І був той сестрінець дурненький. Чоловік хотів його оженити. Де йому найти дівку? В селі всі знали, що він дурний, і ніяка дівчина його не хотіла. І вуйко подався з ним аж на трете або четверте село. І там йому найшов дівку. Приїхали вони до тої хати, той хазяїн був добрий ґазда, можливий чоловік, і мав він лиш одну дівку. І він не знав, що той парубок дурний.</p>
	<p>Їх там файно пригостили. Нажарили ковбас, наварили пирогів. А цей дурний так їсть, що вуйкови вже встидно. Він дюхає сестрінця:</p>
	<p>— Їж помалу.</p>
	<p>А той не слухає, каже:</p>
	<p>— Я би за раз і по два брав, коби не гаряче.</p>
	<p>Їли вони після тих пирогів ковбаси. Парубок як уздрів, що мало вже є тих ковбас, висипав собі їх у капелюх та й поклав на голову. Масть тече йому по лиці. Але ті ґазди не зауважили, що він поклав на голову ті ковбаси. Каже ґазда дочці:</p>
	<p>— Утвори двері, бо видиш, як парубок упрів.</p>
	<p>А там були дві хаті, двоє помешканнів. Ґазда з ґаздинею і донька спали в одній хаті, а цих сватів помістили ночувати в другу хату. А парубок уночі дуже схотів води. Шукав у хаті всюди і не міг найти. А та ґаздиня розчинила на хліб і поклала корито з тою розчиною на піч, щоби хліб вкисав. Дурний то корито найшов, тої розчини напився та й подумав: «Може би, й вуйко пив тої води, бо й вуйко їв, як я». Та розщепив вуйкови штани, та й насипав йому туди тої розчини. Вуйко ся пробудив, встав і сам себе не спам’ятав, не розумів, що з ним є. Але він засвітив світло і тоді порозумів, що йому той дурний наробив.</p>
	<p>На надворі коло воза був прив’язаний шмір. Вносить вуйко той шмір до хати, розбуджує парубка, аби встав. І каже йому:</p>
	<p>— Бери та вмивайся.</p>
	<p>А той як узяв собі на руки шміру, як вимастив собі лице! Вуйко роздер подушку і сказав:</p>
	<p>— Бери втирайся.</p>
	<p>Той як зачав утиратися, пір’я налипло на той шмір. А вуйко каже:</p>
	<p>— А тепер сідай за стіл і сиди.</p>
	<p>А сам вуйко зі встиду іде геть. І як ішов, то сказав сестрінцеви:</p>
	<p>— Як хто ввійде до цеї хати, аби ти нічого не робив, лиш ся сміяв. Прокинулись рано ґазди, і сказав батько доньці піти подивитися, чи повставали свати. Дівка утворила двері, а він сидить коло стола. Щось страшне сидить! Та як засміялося воно, дівка злякалася, гримнула дверми. Вбігла до другої хати та й каже:</p>
	<p>— Тату, мамо, щось поїло людей і сидить за столом та й сміється. Таке страшне, що світ такого не видів!</p>
	<p>Вони на дівку крикнули, і пішла подивитися стара. Утворила двері, а цей як ся засміяв, стара так само налякалася і втекла до другої хати т’чоловікови свому.</p>
	<p>— Чоловіче, справді щось людей поїло, сидить за столом і сміється. Як не віриш, то йди подивися сам.</p>
	<p>Пішов дивитися ґазда. Ввійшов туди, а цей знов засміявся. Ґазда спудився і так само втік. Що тут робити? Порадилися вони всі троє і вирішили піти до священика.</p>
	<p>Прийшов цей ґазда до священика і розказує йому це діло. Священик сідлає коня, бере з собою кадильницю і книжку і приходить туди. Утворяє двері і починає читати книжку і махати перед тим дурним кадильницею. А той як вискочив з-за столу та як кинувся до священика!</p>
	<p>— Ти мене не вінчаєш, але пришов мене тут кропити?!</p>
	<p>І як вирвалися вони оба надвір, то священик ледве втік. Та й той дурний забіг не знати куди.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Нижній Березів, Косівського району, Івано-Франківської області 30 травня 1983 року Драгомирецький Михайло Іванович (1909 року народження)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Гуцульщини/">Фольклор Гуцульщини</a></li>
	</ul>
</footer>
<!--#include virtual="/-/inc/general__page_end.inc" -->
