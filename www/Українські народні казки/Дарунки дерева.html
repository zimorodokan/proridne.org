<!--#include virtual="/-/inc/general__page_start.inc" -->
<title>Дарунки дерева ☼ Українська народна казка ☼ Народна творчість</title>
<meta name="Description" content="Українська народна казка Гуцульщини «Дарунки дерева» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Дарунки дерева.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Дарунки дерева <br><span class="article__headerDescription">Українська народна казка Гуцульщини</span></h1>
	<p>Був дід та й баба, та й були вони бідні. Не мали з чого жити. Дідо піде в ліс, втне оберемок дров та й несе в село продавати. Та й продасть, та й дістане якоїсь їди, принесе додому та й попоїдять. Дідо вже змучився, не годен був далеко йти. А в лісі коло дороги росло два файних деревця. А він узяв та й зачав одно деревце рубати. А деревце каже:</p>
	<p>— Чого ти мене рубаєш? Нащо тобі мойого гілля?</p>
	<p>— Я не маю що їсти і вже не годен далеко йти, — сказав дідо.</p>
	<p>— А ти подивися, — каже, — під мій корінь з полудня.</p>
	<p>Дід прогріб трохи землю та й подивився, а то стоїть млинок. Дерево каже:</p>
	<p>— Бери цей млинок собі. Як будеш хотіти молоти, то би сказав: «Ру́шайся!».</p>
	<p>Узяв дідо той млинок та й приніс додому. Поставив на стіл і сказав:</p>
	<p>— Рушайся!</p>
	<p>І млинок зачав молоти. Така мука біленька посипалася. Баба варить пироги, все варить з муки. Та й уже їм добре, вже мають що їсти. Але за якийсь час той млиночок почорнів. А баба каже Дідови:</p>
	<p>— Ти не ґазда. Ти би взяв цей млиночок та й би поніс до кума, а кум би його відновив. Зробив би з него новенького, файненького.</p>
	<p>Чоловік узяв та й поніс млиночок до кума. Та й каже:</p>
	<p>— Ти би його відновив, аби був файний млиночок.</p>
	<p>А кум не відновляв, а зробив йому новий млиночок. А той собі лишив. Дідо приніс млиночок додому, а млиночок не меле. Він каже:</p>
	<p>— Рушайся, рушайся, млиночку!</p>
	<p>А млиночок не рушається. Нема вже що їсти, і дідо пішов знов під то дерево. Прийшов та й каже:</p>
	<p>— Млиночок став, не хоче вже молоти та й уже. А дерево йому каже:</p>
	<p>— Подивися під мій корінь.</p>
	<p>Він подивився під корінь, а там стоїть полумисок. А дерево каже:</p>
	<p>— Скажи йому, що ти хочеш. Чи хочеш хліба, чи м’яса, чи молока — все на полумиску тобі буде.</p>
	<p>Він приніс той полумисок додому, а то ще ліпша річ, як млиночок. Бо не треба варити, полумисок усе готове дає. Лиш бери та їж.</p>
	<p>Прийшов до них той кум. Дідо сказав полумискови, що він хоче, а на полумискови вже то є. А кум на то подивився, та й тихенько обміняв йому той полумисок. Собі взяв чарівний, а дідови поклав полумисок з такими самими косицями&nbsp;<sup>*</sup>, але простий. Дідо каже тому полумискови, а то нічого вже нема.</p>
	<p>Та й пішов дідо знов під то дерево. А дерево знов йому каже:</p>
	<p>— Подивися під мій корінь.</p>
	<p>Дідо подивився, а там паличка. Називалася вона паличка-виручалочка. Каже дерево:</p>
	<p>— Іди додому і скажи паличці: «Рушайся!»</p>
	<p>Дідо прийшов додому та й каже: — Паличко-виручалочко, рушайся!</p>
	<p>А паличка як рушилася та й до кума. Та як зачала кума бити. Так била, що кум мусів усе принести, і млинок, і полумисок. І жили вже собі дідо з бабою добре. Мали й млинок, мали й полумисок, мали й паличку-виручалочку.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__footnotes">
			<p><sup>*</sup> Коси́ця — квітка.</p>
		</div>
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Село Долішній Спас, Косівського району, Івано-Франківської області 1 листопада 1987 року Гаврилюк Одокія Лук’янівна (1907 року народження)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Гуцульщини/">Фольклор Гуцульщини</a></li>
	</ul>
</footer>
<!--#include virtual="/-/inc/general__page_end.inc" -->
