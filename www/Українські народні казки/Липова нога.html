<!--#include virtual="/-/inc/general__page_start.inc" -->
<title>Липова нога ☼ Українська народна казка ☼ Народна творчість</title>
<meta name="Description" content="Українська народна казка Подніпров’я (Наддніпрянщини) «Липова нога» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Липова нога.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Липова нога <br><span class="article__headerDescription">Українська народна казка Подніпров’я (Наддніпрянщини)</span></h1>
	<p>Жили собі дід та баба, і були вони зовсім самі: ані дитиночки, ані животиночки, ані родичів чи близьких у них не було. Як захолодало, каже баба дідові:</p>
	<p>— Йди, старий, нарубай дрівець, щоб у хаті натопити.</p>
	<p>Взяв старий сокиру та й подався до лісу. Знайшов в лісі суху деревину та й почав рубати. Сокира дзвенить, деревина рипить — луна по лісу озивається.</p>
	<p>Почув той гамір величезний ведмідь, вийшов на галявину просто на старого. Дід злякався, а ведмідь й каже:</p>
	<p>— Не бійся, старий! Я тебе не з’їм, а чим зможу, тим і допоможу.</p>
	<p>Навалився ведмідь на деревину, вона й повалилася. Ведмідь товсті гілки обламав, на візок поклав, ще й до села старому візка того дотягнув.</p>
	<p>Прийшов старий додому радий-радесенький, хвалиться бабі. А стара тільки слухає та ахкає. Натопили старі в хаті, полягали на печі. Гріються, а стара й каже:</p>
	<p>— От би зараз м’ясця шматочок, то наварила би смачного борщу.</p>
	<p>— Та де ж я тобі м’яса візьму, як у нас ніякої худоби немає? — питається дід.</p>
	<p>— А ти піди та зарубай в лісі ведмедя. То буде нам і м’ясо, і шкіра, і хутряні шкарпетки.</p>
	<p>Довго сперечався старий зі старою. А вона, капосна, з дня у день все своєї веде:</p>
	<p>— Піди до лісу. Зарубай ведмедя.</p>
	<p>Та й допекла таки старого: нагострив він сокиру і подався до лісу. Шукав, шукав ведмедя і знайшов. Той вже у барліг заліг і міцно заснув.</p>
	<p>Чи то руки в старого тремтіли, чи то сором йому допікав, тільки вдарив старий сокирою ведмедя не по голові, а по нозі. Так і відрубав задню ногу з одного удару! Кинув у мішок і побіг додому.</p>
	<p>Прибіг старий, весь тремтить. Мішок старій віддав, а сам на піч заховався (боїться, що ведмідь прийде і його з’їсть). А баба зраділа. Шкіру з ноги обідрала, на лаву поклала. Хутро на куделю обпатрала, а м’ясо в казані варитися поставила. Сама на лаву сіла й почала куделю прясти.</p>
	<p>А ведмідь в барлогу прокинувся та давай ногу зализувати та цілющі трави прикладати. А як кров зупинилася, зробив собі з липи дерев’яну ногу, приладнав до культі і пішов старого шукати. Іде та кричить:</p>
	<p>Рип-рип, липова нога.</p>
	<p>Недалеко вже до дідового двора.</p>
	<p>Там стара не спить,</p>
	<p>На моїй шкірі сидить,</p>
	<p>Моє хутро пряде,</p>
	<p>Моє м’ясо варить.</p>
	<p>З’їм стару, з’їм!</p>
	<p>І старого з’їм!</p>
	<p>Дійшов до села. А липова нога рипить! А собаки по селу гавкають! Старий почув, як собаки гавкають, ще більше перелякався. Так тремтить, що піч ходором ходить. А стара сміється та куделю пряде:</p>
	<p>— Не боюся я твого, ведмедя. Як він з лісу на трьох ногах пришкандибає?</p>
	<p>А ведмідь вже у село увійшов та ричить:</p>
	<p>Рип-рип, липова нога.</p>
	<p>Недалеко вже до дідового двора.</p>
	<p>Там стара не спить,</p>
	<p>На моїй шкірі сидить,</p>
	<p>Моє хутро пряде,</p>
	<p>Моє м’ясо варить.</p>
	<p>З’їм стару, з’їм!</p>
	<p>І старого з’їм!</p>
	<p>А липова нога рипить! А собаки по селу гавкають! А дід тремтить на печі. А баба пряде та сміється.</p>
	<p>Підійшов ведмідь до дідового двора та й:</p>
	<p>Рип-рип, липова нога.</p>
	<p>Я вже біля дідового двора.</p>
	<p>Там стара не спить,</p>
	<p>На моїй шкірі сидить,</p>
	<p>Моє хутро пряде,</p>
	<p>Моє м’ясо варить.</p>
	<p>З’їм стару, з’їм!</p>
	<p>І старого з’їм!</p>
	<p>Зайшов ведмідь до хати. Схопив стару і з’їв. Дід на печі в самий кут забився, та ведмідь його і там знайшов. Ковть і нема старого!</p>
	<p>Так їм і треба! Не можна на добро злом відповідати.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>64 (7215). Липова нога. СУС 161А*. Записала Скворцова-Андрущенко Ольга 2009 року.Андрущенко Надія Михайлівна (1937). Дніпропетровська область, Павлоградський район, Булахівка</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Наддніпрянщини/">Фольклор Подніпров’я (Наддніпрянщини)</a></li>
	</ul>
</footer>
<!--#include virtual="/-/inc/general__page_end.inc" -->
