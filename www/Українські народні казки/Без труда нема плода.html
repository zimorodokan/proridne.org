<!--#include virtual="/-/inc/general__page_start.inc" -->
<title>Без труда нема плода ☼ Українська народна казка ☼ Народна творчість</title>
<meta name="Description" content="Українська народна казка Кіровоградщини «Без труда нема плода» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Без труда нема плода.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Без труда нема плода <br><span class="article__headerDescription">Українська народна казка Кіровоградщини</span></h1>
	<p>Зі світанку трудився селянин в полі. Вирішив перепочити. Сів на межі і дістав з торби глечик з водою і хліб. У цей час пробігав повз нього вовк. Побачив сіроманець, що чоловік їсти збирається, та й пристав до нього з привітаннями.</p>
	<p>— Здоров був, чоловіче! Бачу, їсти збираєшся. Дозволь попитати, що то в тебе в руці за пожива?</p>
	<p>— Буханець житній.</p>
	<p>— Зроду-віку такого не куштував. А пахне так смачно, що аж слина котиться.</p>
	<p>Чоловік пригостив вовка хлібом, поділивася буханцем. З охотою проковтнув хліб вовк, аж облизався.</p>
	<p>— Ну й смачний! — похвалив. — А де ти його взяв?</p>
	<p>— Та де взяв! Землю плугом виорав…</p>
	<p>— І все?</p>
	<p>— Ні, потім посіяв жито…</p>
	<p>— І вже маєш хліб?</p>
	<p>— Та ні, — каже чоловік, — коло жита в полі ще добре походить треба. Діждатися, поки жито зійде, вженеться в колос, поспіє. Потім я його серпом вижав, у снопах ціпом помолотив, у жорнах намолов борошно. Потім ще тісто замісити треба, діждатися, поки воно в діжі зійде. Тоді буханці з нього формують і в добре розігріту піч садять, печуть.</p>
	<p>— Що смачний хліб, то смачний, — сказав вовк, — та скільки біля нього походить треба.</p>
	<p>— Твоя правда, — сказав чоловік, — багато клопоту. Але без труда нема плода.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>258 (8158). Без труда нема плода. СУС —, багато варіантів. Записала Герасименко Юлія 2010 року. Герасименко Катерина Петрівна (1944). Кіровоградська область, Новоукраїнський район, Новоукраїнка</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>


<article class="articleMain">
	<h1 class="articleMain__header">Без труда нема плода <br><span class="article__headerDescription">Українська народна казка Чернігівщини</span></h1>
	<p>Один лис був такий старий, що вже не міг ловити курей. Тому посилав свого сина. Ходив він, ходив, поки не докучило. Раз він і каже:</p>
	<p>— Тату, якось же люди вирощують курей, то може б і я так зміг. Набридло ходити по чужих курниках.</p>
	<p>— Ну, що ж спробуй, — відповідає лис.</p>
	<p>Жвавий лис, як загадав, так і зробив. Пішов до одного хазяїна в курник, ухопив пару яєчок та й побіг додому. Далі у норі зробив гніздо та й каже:</p>
	<p>— Яєчок вже досить, тепер курячу маму треба придбати.</p>
	<p>Пішов лис уже до другого хазяїна. Там квочка сиділа біля незамкнутої діри, куди кури лазять. Витяг крадій квочку, прибіг додому та й каже:</p>
	<p>— Є вже і куряча мама.</p>
	<p>А квочці пригрозив:</p>
	<p>— Якщо будеш погано сидіти на яєчках, я тебе з’їм!</p>
	<p>Квочка пообіцяла, що буде сидіти добре і сиділа цілий тиждень. Але одного разу гуляли біля нори два коти і занюхали в ній поживу. Залізли всередину, сполошили курочку і випили яєчка. Випили і вже на денці вилизують шкаралупу. А тут лис проснувся і почув, що в його норі є злодії. Забіг з іншого боку і пов’язав шнурком котів. Відтак залишив їх під дубом, а сам пішов досипати. Спить і не чує, як коти жалісливо нявкають. Аж тут надійшов тхір. Коти давай його просити, щоб повідв’язував їх. От тхір і допоміг їм утекти. Лис прокинувся, глянув, що нема котів і дуже йому прикро стало. Адже стільки працював, та нічого з того не вийшло. Відтоді розхотілося курей розводити, бо зрозумів, що без труда нема плода. А труд — це праця, терпіння, клопіт, і турбота.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>132 (4248). Без труда нема плода. СУС —. Записала Ус В. (6 клас) 2008 року. Пастух Євдокія Федорівна. Чернігівська область, Козелецький район, Лемеші</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Кіровоградщини/">Фольклор Кіровоградщини</a></li>
		<li><a href="/Фольклор Чернігівщини/">Фольклор Чернігівщини</a></li>
	</ul>
</footer>
<!--#include virtual="/-/inc/general__page_end.inc" -->
