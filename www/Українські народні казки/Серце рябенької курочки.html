<!--#include virtual="/-/inc/general__page_start.inc" -->
<title>Серце рябенької курочки ☼ Українська народна казка ☼ Народна творчість</title>
<meta name="Description" content="Українська народна казка Буковини «Серце рябенької курочки» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Серце рябенької курочки.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Серце рябенької курочки <br><span class="article__headerDescription">Українська народна казка Буковини</span></h1>
	<p>Був собі хлопчик-сирота. Жив коло бабки. Одного разу взяла його бабка з собою і пішла з ним на проводи. Давали люди тому хлопчикови поману. А одна жінка дала йому за поману курочку рябеньку. Хлопчик так ся втішив тою курочкою. Прийшов він з бабкою додому і сам ту курочку годував. Та курочка виросла і почала нести золоті яйця.</p>
	<p>А їден бідний жид мав багато дітей і, що би не попробував робити, нічого йому не йшло. Пішов той жид до рабина і каже:</p>
	<p>— Я дуже бідую. Скажіть мені, з чого би я мав щастя? А рабин йому:</p>
	<p>— Ти будеш мати щастя, як купиш в їдної баби рябеньку курочку. То хлопчикова курочка. Ти купи її та купи новий горщик, і най та бабка її в тім горщику зварить. І з’їж з тої курочки серце. Але не жуй, а ціле лигай. Як ляжеш спати, то скілко раз підкладеш під праве вухо руку, стілко раз тобі будуть падати з того вуха золоті монети по п’ять рублів. І з того ти будеш усе життя жити й горя не знати.</p>
	<p>Пішов жид на базар і дивиться. Побачив ту бабусю з хлопчиком. Хлопчик тримає на руках рябеньку курочку. Жид підійшов. Бабка заправила за курочку рубля, і жид їй дав. Купив новий горщик, дав його бабці і каже:</p>
	<p>— Зваріть мені в суботу рано курочку в цім горщику. Я прийду і з’їм. А за те, що будете варити, я вам заплачу.</p>
	<p>Бабка зарізала курочку й варить. Зварила її і пішла до керниці набрати води. А хлопчик до горшка. Та й думає: «Це ж моя курочка була. Хоч що-небудь покушаю з неї. Взяти крило — пізнає жид. Взяти лабу — пізнає. Взяти головку — тоже пізнає».</p>
	<p>Узяв він зсередини серце. Отут уже й не пізнає ніхто, бо курочка зверху ціла. Хлопчик узяв те серце і лигнув ціле, бо не було коли жувати.</p>
	<p>Бабка приходи від керниці, а тут і жид заходи до хати. У бабки нікого не було: ні кота, ні пса, лиш той хлопчик. Витягає бабка з печі горшок, кладе на миску курочку і проси жида до стола. А жид починає розривати курочку і дивитися, де серце. Поглядів жид, поглядів — нема серця. І каже він бабі:</p>
	<p>— Поверни мені гроші. А баба йому:</p>
	<p>— Чого ж я маю повертати гроші? Я ж продала вам курочку і зварила, як ви казали.</p>
	<p>— Нема в ній того, що треба. Поверни гроші. Питає бабуся жида:</p>
	<p>— А чого ж там у ній нема?</p>
	<p>— Тут, — каже, — серця нема.</p>
	<p>Бабуся подумала: «Це лиш хлопчик з’їв». І каже вона:</p>
	<p>— Я не поверну вам гроші, бо я розходувала їх. Купила хлопчикови чоботи й шапку.</p>
	<p>Та й жидови гроші не повернула, а хлопця почала при жидови бити. Жид побачив, що дуже б’є хлопця, і забрався. А бабка далі молоти хлопця:</p>
	<p>— Я тебе, — каже, — нагодую.</p>
	<p>Хлопчик вирвався з бабиних рук і втік. Пішов у поле, і захватала його там ніч. Він переночував у полі. І не повертається до бабки, боїться, щоб знов не била. Думає хлопець: «Ніколи не повернуся до бабки, бо бабка дуже б’є», І пішов далі.</p>
	<p>Іде він, дивиться: пасуть хлопці коні. Питають вони його:</p>
	<p>— Відки ти, хлопче, йдеш? А він розказує тим хлопцям:</p>
	<p>— Бабка мене била і прогнала. І рішив я пісти у білий світ. Хто мене прийме, коло того я буду жити і тому буду помагати робити.</p>
	<p>Один з хлопців каже:</p>
	<p>— Ходім зі мною, будеш жити у нас. Будеш братом моїм. Залишився він коло тих хлопців і грався з ними до вечора. Той хлопець, що говорив, забрав його з собою. Каже:</p>
	<p>— Сідай на коня, і поїдем до мого тата й мами. Приїхали, а тато питає свого сина:</p>
	<p>— Що це за хлопчик? А син розказує:</p>
	<p>— Ішов цей хлопець і прибився до нас. Каже, що його бабка била й прогнала. А я кажу: «Як тебе бабка так тяжко била, то будь наш». І він погодився, що буде мені меншим братом.</p>
	<p>Та й каже той хлопчик:</p>
	<p>— Прийміть його, тату, най буде мені братом. Я їден, а він буде другий.</p>
	<p>Тато й каже:</p>
	<p>— То най він буде наш.</p>
	<p>Полягали обидва хлопці спати. Той собі окремо, а той собі. А рано встали і знов пішли в поле пасти коні. А мама того хлопця рано встає і пряче їх постелі. Перше заправила в рідного сина, а потому в того хлопчика, що прибув, починає прятати. Підоймила в него подушку, струснула, і покотилися п’ять рублів золотих. Подумала жінка: «Бідний хлопчик загубив п’ять рублів. Як він буде питати, треба повернути».</p>
	<p>Увечері хлопці знов лягають спати. А рано встали і знов пішли з кіньми в поле. А мати знов заправляє постелі. І знов покотилися п’ять рублів з подушки того хлопчика. І подумала жінка: «Що ж це таке, що цей хлопчик губи гроші? Буду складати їх у гладущ. Як буде питати, то разом віддам, а як не буде, то будуть наші».</p>
	<p>І так було довгий час, може, рік, а може, два. Жінка наскладала гладущ грошей і не казала про це ні чоловікови, нікому. Та й подумала жінка: «Що робити з цими грішми?» Признається вона свому чоловікови:</p>
	<p>— Хлопець, що його ми прийняли, не хлопець, а щастя наше. Дивися, скілко я грошей склала.</p>
	<p>Чоловік питає:</p>
	<p>— Як же ти склала? Відки ці гроші?</p>
	<p>— Кілко би я не прибирала, все находила в цего хлопця на постелі п’ять рублів золотих. Та й тобі, чоловіче, призналася, щоби порадитися, що робити з цими грішми.</p>
	<p>— Що робити? Купити поля більше, худоби. А хлопцям купимо коні добрі.</p>
	<p>Пішов той чоловік з жінкою на ярмарок і почали купувати за ті гроші худобу. Два коні купили. І тому чужому май кращого коня купили, як свому, бо то за його гроші. Приводя вони додому ту худобу і ті коні. Каже чоловік:</p>
	<p>— Оце твій коник буде, а оце — твій.</p>
	<p>Рідний син подивився, що в другого хлопчика кращий кінь, та й каже до тата:</p>
	<p>— Що це ви йому кращого коня купили, а мені гіршого?</p>
	<p>— Бо він чуженький. Купив йому кращого коника, щоб він не банував. А ти й так не будеш банувати.</p>
	<p>— Добре, тату.</p>
	<p>А не признаються батьки за гроші. Хлопчики кажуть:</p>
	<p>— А чо’ ж ви нам не купили ружжа? Ми хочемо йти на охоту.</p>
	<p>— Піду, синку, завтра на ярмарок та й куплю вам ружжа. Пішов батько й купив їм ружжа. Хлопці втішилися, і хазяйський син каже:</p>
	<p>— Сідлай свого коня, а я свого, та й поїдем на полювання, їдуть вони, а кінь бабиного внука біжить дужче. Хазяйський син розсердився на бабиного хлопця.</p>
	<p>— Ану давай ще раз передоганятися! Чий кінь сильніший буде, — сказав хазяйський син.</p>
	<p>Кінь бабиного хлопця побіг швидше. Хазяйський син лишився позаду і подумав: «Добре, що ти вперед поїхав. Я тебе застрелю». І вистрілив за бабиним хлопцем. А той якраз в’їжджав у ліс, і не вбив він його. Побачив бабин хлопець, що той хоче його вбити, приїхав до хазяїна і каже:</p>
	<p>— Я у вас не буду, бо ваш син хоче мене вбити.</p>
	<p>— Та я тобі все дам, лиш будь у мене.</p>
	<p>— Ні, не буду. Давайте мені мою одежу, а все ваше я вам лишаю. І коня лишаю.</p>
	<p>Повернув йому старий те, що він з дому мав, і пішов хлопець у білий світ. А до бабки не повертав.</p>
	<p>Ішов він дорогою, кілко йшов, уже вечір захватив його. При дорозі була керниця. Сів він коло неї відпочити. Почав його морити сон. Поклав він руку під праве вухо і заснув. Прокинувся рано — на правій руці п’ять золотих рублів; хлопчик утішився, поклав гроші в кишеню. І пішов далі. Зайшов у город — думає найти собі тут квартиру. Питався, питався — ніхто не хоче приймити. Заходи він до одного бідного жида та й каже:</p>
	<p>— Вже ніч зробилася, і ніхто не приймає мене на ніч. Прийміть ви, я вам добре заплачу.</p>
	<p>— Прийму тебе на ніч, — сказав жид. — Але заплатиш мені за те, що будеш ночувати, рубля.</p>
	<p>А він каже жидови:</p>
	<p>— Я вам не рубля дам, а п’ять, щоб тілко ви через кожну годину мене будили.</p>
	<p>Жид на то погодився. Дивиться на годинник і, як година пройшла, буди хлопця. А хлопець уже знав, що гроші падають йому з вуха. Жид буди його, він пробудиться — п’ять рублів є. Кладе їх у кишеню і знов лягає. Так будив його жид до ранку. Хлопець склав шістдесят золотих рублів і думає: «Тепер я буду жити».</p>
	<p>Пішов собі у город купляти, що йому треба. Ходив, ходив по городу і побачив царський дворець. А на тім дворцови записка. Написано, що там є красуня з красунь. Хто хоче годину на неї подивитися, має дати сто рублів. І чим більше дивитися, тим більше грошей треба дати. Подумав хлопець, що в него грошей на годину не вистачить. Треба знов іти до того жида і скласти гроші. Щоб подивитися, яка та красуня.</p>
	<p>Прийшов він до того жида і каже:</p>
	<p>— Будеш мене будити цілу ніч через кожну годину, п’ять рублів дам.</p>
	<p>— Буду будити, — сказав жид.</p>
	<p>За п’ять золотих рублів жид не спить ніч. А щоб такі гроші заробити, йому треба було півроку робити. І почав жид його ще хутше будити. Не через годину, а через кожних півгодини.</p>
	<p>Хлопець склав гроші і вже має з чим іти дивитися на красуню. Пішов до красуні, дивився на неї, дивився і всі гроші видав. Прийшов на квартиру і каже жидови:</p>
	<p>— Я лягаю спати, а ти буди мене навіть удень. День і ніч буди, і даю тобі десять рублів.</p>
	<p>Ходив він багато раз дивитися на ту красуню, і подумала красуня: «Звідки він має так багато золотих грошей?» Підійшла вона до него з ласкавими словами і випитала, звідки він гроші має. Тоді покликала наймичку і сказала їй:</p>
	<p>— Звари дання, і дамо йому пити замість чаю. Наймичка каже:</p>
	<p>— Я це зроблю.</p>
	<p>Зварила наймичка те дання і віднесла в кімнату до красуні. Та почала вгощати хлопця, і він випив дання. І почав блювати, і виблював серце рябенької курочки. А красуня обмила його і лигнула. І сказала служницям, щоб викинули хлопця надвір. А хлопець не знав, що серце рябенької курочки він уже втратив. Пішов знов до того жида, щоб будив його. Жид його збудив, дивиться хлопець на руку — нема грошей. Хлопець мав ще п’ять рублів. Дав він їх жидови, а сам лишився без нічого. І догадався він, що це красуня йому таке зробила.</p>
	<p>І вже падуть золоті гроші з вуха красуні. Досить того, що вона й так має дуже багато грошей, то ще й з вуха падуть їй золоті гроші.</p>
	<p>А хлопець з досади пішов собі далі. Кілко йшов він, ішов і зайшов у ліс. Дивиться: в лісі грушка є, золота грушка. Рве він грушки і починає їсти. Укусив грушку — дуже недобра, терпка. Кинув ту грушку й пішов, і почув, що йому щось болить на голові. Він мацається — ґулі. Почали в него рости роги. Ростуть і ростуть, і почали вже й парости рости, як у оленя. Такі великі виросли, що чіпляють по гілляках. Почав він повзти рачки, щоб не чіплятися рогами. Дивиться — яблуня золота. Рве він дві яблуці і покушав. Таке терпке, недобре! І кинув він ті яблука на землю. Від того яблука такий старий він зробився, ніби сто літ йому. А роги сидять на голові.</p>
	<p>Іде він далі рачки. Нарешті вже й на череві сунеться, бо роги не пускають. І далі ростуть. Приповз він на череві до кернички в лісі — захотів води попити. Черпнув рукою і хлипнув раз у рот. І другий раз черпнув, і третій раз. І роги впали, і молодий він став, і кращий, як був. А у воді видно, як у дзеркалі, і сам він себе бачи. Подякував він богови, що найшов таку керничку.</p>
	<p>Бере з тої кернички у пляшку води, вертається назад до золотої яблуні і бере дві яблуці. Вертається по тій стежці до тої грушки і рве дві грушки, що від них ростуть роги.</p>
	<p>Вертається він туди, де красуня забрала в него серце рябенької курочки. Обмазав він себе і зробився чорний-чорний, щоб його не пізнали. Підходи до дворця, де була та красуня, і носи дві яблуці і дві грушці в руках. Красуня побачила у вікно, що він носи такі гарні яблука й груші. Посилає вона наймичку:</p>
	<p>— Іди спитай, що він хоче за ті грушки і яблука. Ми заплатимо. Наймичка приходи і питає його:</p>
	<p>— Що ви хочете за ці яблука й грушки?</p>
	<p>— Їх штири штуки. Хочу штириста рублів золотими грішми. Наймичка пішла і сказала красуні, що той хоче штири сотні золотими грішми. Красуня дала їй штириста рублів і сказала:</p>
	<p>— Іди возьми.</p>
	<p>Наймичка пішла та й купила ті яблука й грушки. Грушки гарні, а яблука ще кращі. Принесла їх наймичка. Красуня тішиться. І скортіло їй покушати грушки. Вкусила — грушка нехороша. Вона подумала, що друга лучча буде, покушала й другу. І друга нехороша. Кушає вона яблуко, щоб заїсти грушку. А яблуко на смак ще гірше. Красуня швидко покуштувала друге яблуко. Може, лучче буде? І кинула й те друге, бо й воно погане було.</p>
	<p>А в неї вся кімната була з дзеркалами. І побачила вона, що в неї ростуть роги. І стара вона зробилася, стара старою. Побачила вона сама себе в дзеркало і зачала кричати. А роги вже до стелі досягають, вже гнуть її вдолину. Виросли роги великі-великі, і вже вона сидить на підлозі. Та й кричить:</p>
	<p>— Ойо-йой, це мені так бог дав, що я така страшна стала!</p>
	<p>І все кричить. А служниця вчула. Приходи в її кімнату, побачила і налякалася. Побігла до царя й цариці і каже:</p>
	<p>— Там, де була ваша красуня, якесь чудовисько сидить.</p>
	<p>Цар з царицею побігли подивитися. Побачили чудовисько і зачали тікати, бо подумали, що то нечистий з’їв їх дочку, а сам ся лишив у кімнаті. А дочка побачила, що вони тікають, і кричить:</p>
	<p>— Тату, мамо, не тікайте, це я, ваша красуня! Цар з царицею повернулися й питають її:</p>
	<p>— Що з тобою, доню? Чого ти така страшна?</p>
	<p>— Купила грушки та яблука, покушала і така зробилася. Виросли роги. Щось робіть, тату, лікуйте мене, щоб я не мала цих рогів і щоб не була стара.</p>
	<p>Цар дає заявки і викликає професорів, докторів різних, щоб лікували. І сказав цар:</p>
	<p>— Хто вилікує мою дочку, заплачу, скілко схоче.</p>
	<p>І беруться лікувати її дохтори різні, професори. З усього світу зійшлися, обтинають роги, а роги ще сильніше ростуть. Лікували, лікували і не годні вилікувати. Цар знов повторює заявки:</p>
	<p>— Хто вилікує мою дочку, то, як не буде жонатий, дам за него дочку заміж. А скоро жонатий, то даю йому половину своєї держави.</p>
	<p>А той хлопець уже підріс, дорослий парубок ся зробив. Замаскувався він, щоб його не пізнали, іншу одежу на себе вбрав і зробився ворожбитом. Та підходи до царя і говори:</p>
	<p>— Я вашу дочку вилікую і зроблю ще кращу, як була.</p>
	<p>А цар каже, що дасть дочку за него, як він нежонатий, а як жонатий, то півдержави дасть. Тоді хлопець каже цареви:</p>
	<p>— Я вилікую, але зробіть за три кілометри від города дім. І щоб той дім був добре обгороджений. У тім домі серед чистого поля я буду її лікувати.</p>
	<p>Цар все зробив, як сказав «ворожбит». Взяли з тої кімнати царську дочку на підводу і повезли в той дім на полі. А разом з нею зайшов у той дім «ворожбит».</p>
	<p>Всі забралися, а «ворожбит» починає її лікувати. Ловить її за ріг і б’є нагаєм. Бив добу — не блює, лиш кричить. А він їсти не дає, лиш б’є. Б’є другу добу — не блює. А він відпочине і далі б’є. А на третю добу ще трохи побив її, і вона почала ригати. І виригала серце рябенької курочки. Тоді він лишив її бити, обмив то серце і лигнув. А їй дав тої води, і відпали роги, і зробилася вона ще краща, як була.</p>
	<p>їде цар зі своїм військом і думає: «Як не вилікував, то зніму йому голову». А застав свою дочку ще кращою, як була. Цар втішився, забрав її додому. І питає він «ворожбита»:</p>
	<p>— Ну що, береш половину царства чи мою дочку заміж? А він і каже:</p>
	<p>— Я парубок, беру її заміж.</p>
	<p>Цар зробив їм хорошу свадьбу. І жили вони собі. І пройшов якийсь час, цар дуже постарів і передав усю державу на зятя. І жив він, і володів державою. І на цім конець.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Василівці, Сокирянського району, Чернівецької області 7 серпня 1984 року Боднар Гаврило Тимофійович (1914 року народження)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Буковини/">Фольклор Буковини</a></li>
	</ul>
</footer>
<!--#include virtual="/-/inc/general__page_end.inc" -->
