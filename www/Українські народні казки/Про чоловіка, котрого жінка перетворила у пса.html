<!--#include virtual="/-/inc/general__page_start.inc" -->
<title>Про чоловіка, котрого жінка перетворила у пса ☼ Українська народна казка ☼ Народна творчість</title>
<meta name="Description" content="Українська народна казка Закарпаття «Про чоловіка, котрого жінка перетворила у пса» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Про чоловіка, котрого жінка перетворила у пса.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Про чоловіка, котрого жінка перетворила у пса <br><span class="article__headerDescription">Українська народна казка Закарпаття</span></h1>
	<p>Був де не був один чоловік. Його жінка мала маленького хлопчика. Але вона не знала, як згубити свого чоловіка, аби могла кохатися з любасом, і пішла до одної ворожки порадитися. Каже баба:</p>
	<p>— Дай решето грошей, то я тобі дам прут, і як ним удариш три рази свого чоловіка, він стане псом.</p>
	<p>Жінка дала решето грошей, а баба їй — прут. Прийшла жінка додому, а чоловік сидів за столом. Вона тричі вдаряла його прутом, і чоловік став псом.</p>
	<p>А хлопчик побачив, що вона зробила. І все візьме скибку хліба, дає псові, а сам дуже плаче:</p>
	<p>— Няньку, няньку, зробила з вас мамка пса.</p>
	<p>А люди бачать, що хлопчик пса називає няньком. І жінка соромиться. Взяла поліно і відігнала пса від хати.</p>
	<p>Пес пішов у хащу. Бродить по хащах. Раз вийшов на широку шовкову полонину — на царський салаш. А там дванадцять вівчарів. Вівчарі почали кликати пса:</p>
	<p>— На, Тарку, на!..</p>
	<p>Він підійшов і кивнув головою — поклонився їм. Вівчарі запитали його:</p>
	<p>— Чи будеш їсти? Пес кивнув, що буде.</p>
	<p>Айбо в селі готується весілля, і вівчарі хотіли би йти на плетення вінків, або, як кажуть, на гуски. Зібралися й пішли. А з псом залишили одного вівчаря. Той каже:</p>
	<p>— Тарку, а якби і я пішов на гуски, чи ти побув би з вівцями?</p>
	<p>Пес кивнув головою, що побуде.</p>
	<p>— І не лишиш їх?</p>
	<p>Пес похитав головою: ні.</p>
	<p>— А якби прийшов вовк і почав брати вівці?</p>
	<p>Пес клацнув зубами і показав, що загриз би вовка.</p>
	<p>— А якби прибігло сто вовків, що би ти чинив? Пес показав, що загриз би й сто.</p>
	<p>— А якби насунуло їх стільки, як овець? Пес показав, що він загриз би всіх.</p>
	<p>Тоді вівчар зібрався і пішов. А пес сів собі на струнгу.</p>
	<p>Раз видить: скільки овець — стільки вовків! Вовки загризають овець, а пес — вовків! І всіх скидав на купу.</p>
	<p>Скоро днина. Пес міркує: «Прийдуть вівчарі й уб’ють мене, що вовки загризли всіх овець». Зібрався й пішов.</p>
	<p>Вернулися вівчарі і лише схопилися за голови. Кличуть пса — немає.</p>
	<p>Вівчарі — знову в хащу. Ходять, кличуть пса. І знайшли під колодою. Питають його:</p>
	<p>— Тарку, чи йдеш до царя, бо хоче тебе видіти? Пес кивнув головою, що йде.</p>
	<p>І привели його до царя. Пес поклонився. А цар каже:</p>
	<p>— Сідай коло мене. Хочеш їсти?</p>
	<p>Пес кивнув, що хоче. Цар дав йому їсти і сам їсть коло нього. Потім заговорив:</p>
	<p>— У моєї цариці скоро народиться дитина — вже третя. Та щось краде від нас дітей. Ти би устеріг?</p>
	<p>Пес кивнув головою, що устереже.</p>
	<p>Прийшов той час, коли цариця повинна родити. Пес ліг на порозі та вартує. Раз задрімав і чує: в кімнаті заридали. Дитини нема! Пес кинувся в поле, наздогнав Вітра і почав гризти йому ноги. Тоді Вітер положив дитину на землю і втік геть. Пес став коло дитини.</p>
	<p>Раз бачить — ідуть хлопці-пастушки з коровами. Підбіг до них, схопив одного хлопця зубами за рукав. Привів і показує, аби той брав дитину на руки. Хлопець узяв дитину на руки, і пес веде його до царя.</p>
	<p>Цар дуже зрадів. Він так полюбив пса, що спить із ним на одній постелі.</p>
	<p>Айбо пес згадав про свого хлопчика. Узяв з палацу скибку хліба й несе своїй дитині. Хлопчик зрадів і калачеві, й псові, А жінка знову побігла до баби-ворожки.</p>
	<p>— Бабо, порадьте, що робити. Пес приносить від царя калачі й дає хлопцеві, а хлопець називає його няньком.</p>
	<p>— За решето грошей я тобі поможу: дам тобі такого прута, що як ним три рази вдариш пса, то станеться потям.</p>
	<p>Жінка так і зробила. Ударила пса прутиком, ще й примовила:</p>
	<p>— Щоб ти пропав за Червоним морем!</p>
	<p>Пес став пташкою й полетів геть. Летить день і ніч — ніде не може відпочити.</p>
	<p>А за Червоним морем сів на сливу Вітра, від котрого відібрав цареву дитину. Вітер побачив і вийшов надвір.</p>
	<p>— Це ти, голубе, мені обгриз литки?.. Заходь до хати. Потя полетіло до Вітрової хати. Вітер узяв прутика, тричі вдарив його і промовив:</p>
	<p>— Станься чоловіком!</p>
	<p>І він став чоловіком. Вітер дав йому пити тепле молоко. Бачить чоловік — у Вітра хлопчик і дівчинка, старші царські діти. Але мовчить, не каже нічого.</p>
	<p>Чоловік пробув у Вітра три дні, доки зміцнів. А тоді Вітер каже:</p>
	<p>— Ну, чоловіче, я знаю, що ти був псом не по своїй волі та й не хотів мене кусати: якби ти не відібрав дитину, цар би тебе згубив... Бери цього прутика. Удариш ним свою жону і любаса і промовиш: «Ти, жоно, стань кобилою, а ти, розпуснику, конем!» Та й вози ними каміння, бий залізним колом, а корми їх гарячою гранню. Бий, доки не впадуть. А тоді знайди собі другу жону й знову оженися.</p>
	<p>Вітер поніс чоловіка до його домівства. Чоловік ударив жінку прутиком, промовив:</p>
	<p>— Стань кобилою! — і вона стала кобилою. Потім ударив прутиком любаса, промовив:</p>
	<p>— Стань конем! — і він став конем.</p>
	<p>Чоловік возив ними каміння, поганяв їх залізним колом і кормив їх гранню. А як поздихали, взяв собі другу жінку, І казці кінець.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p>Про чоловіка, котрого жінка перетворила у пса. «Сравнительный указатель сюжетов: Восточнославянская сказка / Сост. Л. Бараг, И. Березовский, К. Кабашников, Н. Новиков. — Л.: Наука, 1979.» — 449. У інших казкарів збірки сюжет не зафіксовано.</p>
			<p><a href="/Український фольклор Книги/Петро Лінтур ☼ Зачаровані казкою/">Зачаровані казкою: Українські народні казки Закарпаття в записах П. В. Лінтура</a> [Упорядники І. М. Сенька та В. В. Лінтур; вступна стаття, примітки та словник І. М. Сенька; післямова П. В. Лінтура; Редколегія: В. І. Данканич, О. І. Дей, П. К. Добрянський та ін.; Художник М. М. Дем’ян]. — Ужгород: Карпати, 1984. — 528 с, іл. (Бібліотека «Карпати»).</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Закарпаття/">Фольклор Закарпаття</a></li>
	</ul>
</footer>
<!--#include virtual="/-/inc/general__page_end.inc" -->
