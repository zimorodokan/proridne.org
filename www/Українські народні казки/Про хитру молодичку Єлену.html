<!--#include virtual="/-/inc/general__page_start.inc" -->
<title>Про хитру молодичку Єлену ☼ Українська народна казка ☼ Народна творчість</title>
<meta name="Description" content="Українська народна казка Гуцульщини «Про хитру молодичку Єлену» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Про хитру молодичку Єлену.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Про хитру молодичку Єлену <br><span class="article__headerDescription">Українська народна казка Гуцульщини</span></h1>
	<p>В однім селі була файна молодиця. Звалася вона Єлена. Купила вона собі файне вбрання. Підштрамувалася файно і йде перед попової хати. Піп подивився на Єлену, і дуже вона йому вдалася. Каже піп:</p>
	<p>— Єлено, Єлено, хто тобі таке файне вбрання купив?</p>
	<p>— Хто мене полюбив, той мені купив.</p>
	<p>— А я би тобі не купив? Та я би тобі з радої душі купив. А Єлена каже:</p>
	<p>— Чому ні?</p>
	<p>— А коли прийти до тебе?</p>
	<p>— Та хоть цего вечора. Договорилися.</p>
	<p>Іде Єлена поперед дякової хати. А дяк вздрів таку файну Єлену та й каже:</p>
	<p>— Хто тобі таке файне вбрання купив?</p>
	<p>— Хто мене полюбив, той мені купив.</p>
	<p>— А я би тобі не купив?</p>
	<p>— Купіть.</p>
	<p>— А коли прийти до тебе?</p>
	<p>— Увечір.</p>
	<p>Іде Єлена попри паламаревої хати. А паламар каже Єлені:</p>
	<p>— Ой, Єленко, яке в тебе файне вбрання! А ти ще краща. Хто тобі таке вбрання купив?</p>
	<p>— Хто мене полюбив, той мені й купив. І договорилася вона й з паламарем. Приходить Єлена додому й каже свому чоловікови:</p>
	<p>— Чоловіче, стягай з поду три бочці і кладім їх у хороми. Має бути в одній бочці піп, у другій дяк, а в третій паламар. Я попови вдалася. Піп запитався, хто мені таке файне вбрання купив. А я йому сказала: «Хто мене полюбив, той мені й купив». А піп сказав: «Я би тобі теж купив, якби ти схотіла». І він мені купить. Та й дяк та й паламар куплять. Ти вийдеш надвір, аби тебе не було видно.</p>
	<p>І все вона чоловікови розказала, як він має робити. Чоловік вийшов з хати. Надворі стемнілося. Шняпає піп. Пришняпав під вікно, стукає.</p>
	<p>— Ти спиш, Єленко?</p>
	<p>— Ні, отче, не сплю.</p>
	<p>— А що, пускаєш до хати?</p>
	<p>Відчинила двері. Піп на порозі цілує Єленку, обіймає. Витягає напитки, кладе на стіл, угощає Єлену і сам попиває. І каже Єлені:</p>
	<p>— Гаси світло, лягаймо спати. А Єлена каже:</p>
	<p>— А вбрання є?</p>
	<p>— Єленко, я маю сто золотих. Даю тобі їх. Купиш собі, яке схочеш.</p>
	<p>Єлена зраділа дуже.</p>
	<p>— Давайте, отче, мені вже гроші.</p>
	<p>Подав піп Єлені гроші. Вона гроші в шухляду на ключ. А чоловік з буком попід вікна. Та трах-трах буком по стінах, по рамцях. На збитки.</p>
	<p>— А це хто, Єленко?</p>
	<p>— Та це чоловік мій.</p>
	<p>— Гай, Єленко, я в біду попав. Де маю сховатися?</p>
	<p>— Ідіть зо мною, отче, в хороми. Я вас сховаю в бочку. Завела вона попа в хороми.</p>
	<p>— Залізайте тут, отче. Аби ніхто не видів і не знав.</p>
	<p>Заліз піп у бочку, зверху Єлена засувом засунула вічко, і піп собі там сидить.</p>
	<p>Нараз шняпає дяк. Стукає в вікно.</p>
	<p>— Єленко, пусти в хату.</p>
	<p>— Пускаю, пускаю.</p>
	<p>Отворяє вона. Дяк увійшов у хату, обіймає Єленку поза шию, поцілував. Витягає скоро склянку горівки, закуску. їли трошки, випили. Дяк каже:</p>
	<p>— Єленко, вже пізній час. Гаси світло.</p>
	<p>— А вбрання є?</p>
	<p>— Нема, Єленко, я сто золотих тобі даю.</p>
	<p>— Давайте сюди.</p>
	<p>Єлена гроші в шухляду, під ключ. Аж тут нараз чоловік з буком по стінах, по вікнах тарахкає.</p>
	<p>— Ти сяка, ти така! Ти стайню не заперла. Корова та й теля вийшли, шкоди наробили. Яка ти ґаздиня коло хати?!</p>
	<p>А дяк питає:</p>
	<p>— Єленко, хто це скричав та по стінах злускав?</p>
	<p>— Та це мій чоловік.</p>
	<p>— Ей, нуждо моя велика! Де я маю дітися?</p>
	<p>— Не журіться, дяче, я вас так сховаю, що й муха не буде вас видіти. Ходіть за мною.</p>
	<p>Єлена до хорім.</p>
	<p>— Лізьте в бочку, дяче.</p>
	<p>Дяк заліз, а вона зверху засувом засунула вічко. Піп чує, що вже й дяк коло него в бочці, але не признається. Спізненька шняпає паламар.</p>
	<p>— Пусти, Єленко. Ти не пізнаєш мене?</p>
	<p>— Пізнаю.</p>
	<p>Пустила й паламаря в хату. Але паламар таких дорогих напитків не приніс. Випили по чарочці. Каже паламар:</p>
	<p>— Та вже так пізно, Єленко, лягаймо спати. Мені завтра треба рано вставати.</p>
	<p>— А вбрання є?</p>
	<p>— Нема, Єленко, вбрання.</p>
	<p>— А що є?</p>
	<p>— Та нема нічого. Таки нічого не маю, Єленко.</p>
	<p>— Та ти такий бідний?</p>
	<p>— Цим разом не при грошах. Потому дам.</p>
	<p>А тут нараз чоловік з колом. Та трах по стіні.</p>
	<p>— Свині вийшли з кучі, порили наперед хати, чуда наробили! — кричить чоловік.</p>
	<p>А паламар стремтів, питається в Єлени:</p>
	<p>— Хто це, Єленко?</p>
	<p>— Та це мій чоловік.</p>
	<p>— Боже, де я маю подітися?</p>
	<p>— Я спрячу вас. Ідіть за мною.</p>
	<p>Та повела його в хороми і сховала в третю бочку. І зашрайбувала його тим вічком.</p>
	<p>Чоловік входить у хороми.</p>
	<p>— Єлено, Єлено! — кричить. — Мені треба курмеїв. Зловити корову та й теля в городі.</p>
	<p>— Та ти знаєш, де курмеї стоять.</p>
	<p>Чоловік шукає попри стіни в хоромах курмеїв. Та й не може найти. Розлютився та й не має на кім злість змістити. Та колом по бочці, що піп у ній, як гряне зверху. А відти піп каже:</p>
	<p>— Чоловіче, не вбивай, я отець духовний.</p>
	<p>— Як ти отець духовний, то чого ти в мене в бочці в хоромах? Відсунув засув та й попа за волосся. Та й у хату запровадив.</p>
	<p>— Чого ви, отче духовний, у мене знаходитеся уночі? Напевне ви з моєю жінкою кохаєтеся. Вам це дорого обійдеться.</p>
	<p>Піп витряс кишені, натряс ще сто злотих, віддав чоловікови. Чоловік дав попови на порозі копняка і сказав:</p>
	<p>— Щоб я тебе більше в свої хаті не видів!</p>
	<p>І пішов чоловік далі шукати в хоромах «курмеїв». Лускотить сюди-туди, шукає в потемку. А то нема ніяких курмеїв. А він на збитки колом у бочку зверху тарах! А дяк проситься:</p>
	<p>— Чоловіче милий, не розвали мені голову. Мене ще кортить жити.</p>
	<p>А чоловік дяка за шию та й з копняками в хату. Уже дужче взявся до дяка, як до попа. Зачав поличкувати.</p>
	<p>— Ти що за оден?</p>
	<p>А дяк тремтючи аж не годен сказати.</p>
	<p>— Та я, ґаздуню, дяк.</p>
	<p>— Ти чого до мене прийшов? За чим?</p>
	<p>— Та я… та я… та я…</p>
	<p>— Ага, я знаю, неборе, чого ти прийшов. Зараз тобі буде тут конець.</p>
	<p>— А що би ви хотіли, ґаздо, аби ви мене живого пустили? Я маю ранню службу.</p>
	<p>— Давай гроші, які маєш з собою.</p>
	<p>Дяк витряс останні гроші. Нарахував чоловік двадцять п’ять золотих.</p>
	<p>— Ну, — каже, — чорт з тобою.</p>
	<p>Дав пару копняків, і дяк пошмалив додому. Далі шукає чоловік свого. Пішов у хороми.</p>
	<p>— Де курмеї? — кричить.</p>
	<p>Лускотить, лускотить та й гримнув у ту бочку, де паламар сидів. А той неборака уже спітнів, змокрів у бочці. Уже знає, що цілий уряд парафіяльний був у хоромах. Витяг чоловік того паламаря нещасливого, верг ним у хату.</p>
	<p>— Чого ти в мене знаходишся?</p>
	<p>— Робіть зо мною, що ваша воля, бо я не маю чим викупитися.</p>
	<p>Чоловік вибив його добре, і бідолаха паламар шкребонув додому. Це було саме під неділю. Піп, дяк і паламар правлять службу. Єлена вбирається собі, як завжди, в нове вбрання і йде на богослужіння. Піп править службу. У тій відправі багакає:</p>
	<p>— Єлена вбрала-а-ася! А дяк з лавки:</p>
	<p>— То за наші гроші-і-і! А паламар каже:</p>
	<p>— А я грошей не мав, зато добре діста-а-ав!</p>
	<p>Пішов я в місто та купив горнець, та й цій байці конець.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Хутір Калинки́, Косівського району, Івано-Франківської області 12 січня 1986 року Колобейчук Григорій Дмитрович (народж. 1930)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Гуцульщини/">Фольклор Гуцульщини</a></li>
		<li><a href="/Українська міфологія/Чорт.html">Чорт в українській міфології</a></li>
	</ul>
</footer>
<!--#include virtual="/-/inc/general__page_end.inc" -->
