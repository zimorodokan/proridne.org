<!--#include virtual="/-/inc/general__page_start.inc" -->
<title>Як чоловік три віки прожив ☼ Українська народна казка ☼ Народна творчість</title>
<meta name="Description" content="Українська народна казка Бойківщини «Як чоловік три віки прожив» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Як чоловік три віки прожив.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Як чоловік три віки прожив <br><span class="article__headerDescription">Українська народна казка Бойківщини</span></h1>
	<p>Був бідний чоловік і мав дванадцятеро дітей. А як тих дітей хрестив, то кожний кум мав дати бика, а кума — теличку. І народилася ще тринадцята дитина. Пішов господар за кумами. Обійшов ціле село — ніхто не хоче йти ані за кума, ані за куму. Бо кум має дати бика, а кума теличку.</p>
	<p>Перейшов він шукати кумів на друге село — нема й на другім селі. Пішов на третє. А то були сінокоси й жнива, і ніхто не хотів іти на два дни кумити. І ще давати бика або теличку. Вертається чоловік додому. Здибає його якась пані.</p>
	<p>— Де ви, чоловіче, ходили?</p>
	<p>— Я ходив шукати кума або куми.</p>
	<p>— Я вам піду за куму, — каже пані.</p>
	<p>— Добре, — господар їй.</p>
	<p>— Ідіть додому і там все підготуйте. Я зараз прийду. Приходить чоловік додому і каже до жінки:</p>
	<p>— Підготуй усе, бо зараз прийде кума.</p>
	<p>А кума вже в хаті. Охрещує кума дитину, не треба й ксьондза. Вона вміє. Зробила кума таке дитині, що як дитина буде ходити, то де стане ногою, то має злотий від ноги відпасти.</p>
	<p>— Я за сім років по ту дитину прийду, — каже тота пані.</p>
	<p>І пішла геть.</p>
	<p>А дитина куди ходить, туди гроші. По золотому відпадає від п’яти. Та пройшов час, уже скоро сім років мають минути, і вмерла мама. Приходить тота пані.</p>
	<p>— Ну, давайте дитину, бо вже вийшло сім років. А він каже, чоловік:</p>
	<p>— А хто ви є, кумо? Бо я не запитався вас перше. А вона:</p>
	<p>— Смерть. Дитину я забираю і за три дни прийду по вас. Приходить кума за три дни.</p>
	<p>— Куме, збирайтеся.</p>
	<p>— Кумо, я вас дуже прошу. Мені дуже добре жити на світі, і діти вже великі.</p>
	<p>— Ну, — каже кума, — коли ви вже так просите, жийте ще.</p>
	<p>Він оженився з другою, взяв собі дівку, діти від першої жінки поженив, а з другою має малу дитину. Так файно жиє. І худобу має — всього достатком. Приходить кума-смерть.</p>
	<p>— Куме, ви вже другий вік жиєте. Вже вам час забиратися.</p>
	<p>— Йой, кумо, мені так добре ся жиє. Пропустіть ми їден вік. Зачав дуже просити.</p>
	<p>— Ну, — каже, — жийте ще.</p>
	<p>Та й жив він ще їден вік. І прийшла вже кума по нього третій раз. А він уже не проситься. Забирає його кума, та й умер він. Веде смерть свого кума по тамтім світі.</p>
	<p>— Де ви мене, кумо, ведете?</p>
	<p>— Там веду, де ви маєте бути, — каже кума.</p>
	<p>І завела вона його в такий файний рай. А там так доста людей, так файно ходять собі. А він їй:</p>
	<p>— Кумо, я хочу тут бути, я далі не йду.</p>
	<p>— Нє, куме, ходіть далі. Я приходила по вас перший раз, а ви не хотіли йти. Ну то ходім далі, — каже кума. — Якби були-сте, куме, прийшли першим разом, як по вас приходила, а ви наробили гріха.</p>
	<p>Веде кума його по тамтім світі далі. Завела до чистилища.</p>
	<p>— О, кумо, вже можу тут бути.</p>
	<p>— Нє, куме, підем далі. Було йти, як я вас кликала другий раз. То були би-сте тут. А ви доста гріха наробили за два віки. Ходіть, куме, далі.</p>
	<p>— Йой, кумо, я вже тут можу бути.</p>
	<p>Веде кума далі. Перевела через коридор і втворяє двері до пекла.</p>
	<p>— Кумо, де ви мене завели?</p>
	<p>— А так, куме, вам ся належить. За три віки нагрішили-сте, і будете в пеклі вічно.</p>
	<p>Забралася кума та й пішла геть.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Сопіт, Сколівського району, Львівської області 19 грудня 1990 року Бренич Федь Іванович (1912)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Бойківщини/">Фольклор Бойківщини</a></li>
	</ul>
</footer>
<!--#include virtual="/-/inc/general__page_end.inc" -->
