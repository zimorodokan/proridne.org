<!--#include virtual="/-/inc/general__page_start.inc" -->
<title>Як чоловік до бога за платньою ходив ☼ Українська народна казка ☼ Народна творчість</title>
<meta name="Description" content="Українська народна казка Закарпаття «Як чоловік до бога за платньою ходив» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Як чоловік до бога за платньою ходив.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Як чоловік до бога за платньою ходив <br><span class="article__headerDescription">Українська народна казка Закарпаття</span></h1>
	<p>Був собі православний та взяв жону католичку. І святкував і свої свята, і жонині. Та й каже він жоні: — Хто мені буде платити за твої свята? А вна каже:</p>
	<p>— Бог тобі заплатить.</p>
	<p>Но та й забрався він іти до бога на скаргу. За платньою за жонині свята.</p>
	<p>Іде він дорогою, іде, а там будовали монастир. Двадцять років будовали й не годні були добудовати. Все розсипалося. І звідають його люди, що будовали той монастир:</p>
	<p>— Де ти йдеш, чоловіче?</p>
	<p>— Іду до бога за платньою, — відповідає.</p>
	<p>— Зазвідайся в бога, коли ми той монастир добудуємо.</p>
	<p>Іде він зась чотири дні. А там яблунька стоїть і коло неї сторож. І вже яблунька не родить, вже три роки, як перестала родити.</p>
	<p>— Зазвідай, — просить, — в бога, чому вона перестала родити. Чи є якась поміч?</p>
	<p>— Добре.</p>
	<p>І пішов він до тої студні, де живуща вода. А там старий дід сидить. Поклонився він.</p>
	<p>— Я би хотів, — каже, — з вашої студні води напитися.</p>
	<p>— Не нап’єшся, бо, — повідає, — вода висохла. Води нема. Три роки вже вода туй не йде. Куди, ти, — звідає, — йдеш?</p>
	<p>— Я йду до бога за платньою.</p>
	<p>— Зазвідайся, — каже, — чи є якась нам поміч.</p>
	<p>— Добре.</p>
	<p>— А чи був ти коло яблуньки, яка перестала родити?</p>
	<p>— Був.</p>
	<p>— То знай, хто би з неї яблуко з’їв, то став би леґіньом, молодим і здоровим. Хоть мав там двісті років, хоть мав там кілько, стане молодим.</p>
	<p>Іде він, іде, зайшла його ніч, зайшов на ніч до одної хазяйки. Переночовав. А та хазяйка була чародійка. Питає вона:</p>
	<p>— Де ти, синку, йдеш?</p>
	<p>— Та йду до бога за платньою.</p>
	<p>— Зазвідайся в бога за мене. Я маю три дівки, три дочки. А не годна-м оддати їх. Зазвідайся, чому я їх не годна оддати.</p>
	<p>— Добре, я попитаю бога.</p>
	<p>Іде він далі. Та й треба йому йти через річку. Велика річка була. Каже до неї:</p>
	<p>— Розстанься на два боки, аби я перейшов через сухе каміння. Річка розійшлася на два боки. А тоді говорить до нього:</p>
	<p>— Де ти йдеш?</p>
	<p>— Іду до бога за платньою.</p>
	<p>— То зазвідайся й за мене. Я сто років туй течу, а жодної риби в мені не є. Чому риби не є?</p>
	<p>— Добре, зазвідаюся.</p>
	<p>І пішов він далі. І зась застала його ніч. Де ночовати? А на горі огень горить, а коло нього якийсь дідо з довгою бородою. Уклонився йому чоловік:</p>
	<p>— Слава Ісусу Христу.</p>
	<p>— Навіки слава богу. І звідає його дідо:</p>
	<p>— Де ти йдеш?</p>
	<p>— А чи можна мені говорити? — вагається чоловік.</p>
	<p>— Можна, — каже, — говори.</p>
	<p>— Я сам православний, а жона католичка. Я мав свята свої та й її свята держав. Я її звідаю: «Хто мені буде платити за твої свята?» А вона каже: «Бог заплатить». То я тепер іду до бога за платньою.</p>
	<p>— Як бог дасть день, підеш, — повідає. — Помолися. І буде розпуття. Єдна путь буде йти серединою, єдна вправо, єдна вліво. Аби-сь не йшов ні серединою, ані вліво, лем іди вправо. Прийдеш на єдну полонину, там буде поле й ріка велика. Там буде дідо пасти воли й вівці. Ти йому поклонися, так, як то кланяється. Дідо тебе порадить та й дасть тобі поміч.</p>
	<p>А то був сам Ісус Христос.</p>
	<p>Забрався він. Спершу переночував, рано помолився в бучках. Та й уже починається день. Іде він та думає: «Казав мені старий дідо, жеби я не йшов тим путьом, що серединою йде, ані тим, що йде вліво, лем вправо.» Пішов на праву дорогу, вийшов на полонину, а там дідо пасе воли й вівці. Чоловік поклонився йому.</p>
	<p>— Що ти хочеш, чоловіче, за тото, що ти держав свято?</p>
	<p>— Нич не хочу, — каже, — пане отче, лем дайте мені воли й батіг.</p>
	<p>— Іди собі бери, які хочеш: сиві, сірі, білі.</p>
	<p>А ті воли — то були душі людські. Вибрав він сиві воли, і дав йому дідо батіг.</p>
	<p>— На, жени. Як прийдеш до річки, би-сь не казав нич з цього боку води, бо би тя затопила. Як лем перейдеш, тоді й кажи. Тоді в ній риба буде, коли хтось у ній втопиться.</p>
	<p>А він діда звідає:</p>
	<p>— Коли буде родити яблунька? Ішов я на тото поле, а там яблунька і коло неї сторож. Вона родила такі яблука, же як хто з’їв яблуко, той став молодим. А тепер на ній плоду нема.</p>
	<p>— А ти знаєш, що там є за хиба? Побіля кореня яблуньки сидить змія, обвита на корені, і ссе її. Ссе з тої яблуньки соки. Треба яблуньку викопати й пересадити на нове місце, а тоти сухі галузки пообрубувати. І яблунька вже на другу ніч зародить яблука.</p>
	<p>— Пане отче, ще маю до вас одне питання. Прийшов я ід’студни, а вона забита, висохла. І я не міг напитися живущої води. Що зробити, жеби вода в ній була?</p>
	<p>— Треба ту студню вичистити на три метри в глибину. Там сидить жаба й воду випиває. Як вичистять студню, жаба наверх вийде. І знову зачне вода течи, як до того текла.</p>
	<p>— А що я маю повідати хазяйці, яка не годна дочки віддати?</p>
	<p>— За тото не годна віддати дочок, що вони обговорюють інших людей, неправду кажуть про них.</p>
	<p>— А там двадцять років будовали монастир і не годні добудовати, бо збудоване розсипається. Як його добудовати?</p>
	<p>— Там не можна монастир будовати, бо там є жидівський цвинтар. Най будують на двісті метрів далі. І все буде добре, добудують.</p>
	<p>А ще сказав йому Ісус Христос:</p>
	<p>— Аби ти прийшов до кожного, хто тя буде просити. А платню не смієш просити. Як хто сам дасть за дяку, то бери.</p>
	<p>І погнав він свої воли далі. Прийшов до тої річки, що в ній риби нема. Річка питає:</p>
	<p>— Но, коли в мене буде риба?</p>
	<p>— Чекай, — каже, — розстанься на дві сторони, аби я перейшов через сухе каміння.</p>
	<p>Вона розступилася на два боки, чоловік перейшов через сухе каміння на другий бік.</p>
	<p>— Тоді в тебе риби будуть, коли когось утопиш.</p>
	<p>А вона хотіла затопити його самого. Вийшла з берега вода — і за чоловіком у погоню. Але він уже далеко був.</p>
	<p>Приходить чоловік до села, де будовали той монастир. Аж через три роки вернувся туди. А тоти люди чекали й чекали на нього. Вже й не робили нич, бо все розсиплеться знов.</p>
	<p>— Но, що тобі бог за нас сказав?</p>
	<p>— Сказав бог, що вам було невільно ту монастир будовати, бо ту є жидівський цвинтар. Забирайте його на двісті метрів далі.</p>
	<p>— Йой, та то є велика робота — знов то все розбирати.</p>
	<p>— Я ту маю воли. Вони той монастир цілий потягнуть. Ідіть од хати до хати, збирайте ланцюги.</p>
	<p>Та й позбирали ланцюги, обв’язали ними воли й тоти мури, крикнули по-москальськи «пр-р-р, гейс!» і як ухопили той монастир, та потягли його до знака, де його треба було будовати. Перетягли, і ані єден камінь не впав, ні цегла — нич. І дали йому за тото двадцять тисяч, і через рік добудовали.</p>
	<p>Погнав він свої воли далі й пригнав там, де яблунька перестала родити. Люди звідали:</p>
	<p>— Чому наша яблунька не родить? Що сказав бог?</p>
	<p>— Бог сказав, що під тою яблунькою сидить змія, на корені обвита, і ссе з яблуньки соки. Треба яблуньку викопати та пересадити на нове місце. А сухі галузки обрубати. І вже на другу ніч яблунька зародить чарівні яблука.</p>
	<p>І погнав він свої воли далі, і прийшов до тої студни, з якої перестала живуща вода течи. Звідають його люди, що сказав бог.</p>
	<p>— Бог сказав мені, же у вас води нет, бо треба вам студню вичистити на три метри в глибину. Виметати то вон, а там сидить жаба й воду випиває. І вона, та жаба, наверх вийде. І знову зачне вода течи, як дотепер текла.</p>
	<p>І дав йому за то міністер десять тисяч золотом. За живущу воду. Погнав чоловік воли далі й прийшов до тої хазяйки. Вона питає:</p>
	<p>— Но, звідав-ис ся бога?</p>
	<p>— Звідав.</p>
	<p>— То чому я не годна дочки віддати?</p>
	<p>— За тото ти не годна їх віддати, що ви обговорюєте інших людей, погано про них говорите. Перестаньте тото робити — оддасте дочки.</p>
	<p>І дала йому тота хазяйка такий пуляруш, що все в нім гроші мав. Вибрав гроші, а в пуляруші знов є. І дала йому таку шапку, що як він надів на голову, ніхто го не видів. А ще дала такий ремінь, що як опасав, велику дуже силу мав.</p>
	<p>Прийшов чоловік із тими волами дому. Орав він людям, дрова возив, сіно возив.</p>
	<p>А в нього був багатий брат. Як увидів, же його воли так багато зорють за день і заборонять, каже він:</p>
	<p>— Ходи мені орати на день.</p>
	<p>І він пішов до брата орати. Звідає брат:</p>
	<p>— Що вони хотять їсти?</p>
	<p>— Тилько вівсяну солому й воду чисту. Не слободно більше нич давати.</p>
	<p>А брат:</p>
	<p>— Я їм дам команиці.</p>
	<p>— Не слободно.</p>
	<p>— Твої воли годні зорати й заборонити за день десять гектарів, то я їх возьму до себе.</p>
	<p>— Не слободно тобі брати.</p>
	<p>А він волови на вухо шепнув, і віл йому повідає так:</p>
	<p>— Я раз дихну в землю, і земля сама перевернеться. А хазяїн:</p>
	<p>— Треба й заборонити то.</p>
	<p>— Ми заборониме, тихо будь.</p>
	<p>Віл дихнув у землю, і зоралося, і заборонилося. Каже той його брат:</p>
	<p>— Ті твої воли такі розумні. Най вони, — говорить, — везуть мене там, де пекло є.</p>
	<p>А хазяїн відповідає братови:</p>
	<p>— Переверни віз лутрами в землю, а колесами горі. І сідай, бери жону й дітей. Воли знають, де пекло є.</p>
	<p>Посідали, а віл своєму хазяїну шепнув:</p>
	<p>— Ми будеме луфтом іти, в воздусі. А там, де буде земля гаряча, де пекло, ми розскочимеся на два боки, земля ся отворить і він, — каже, — пропаде в огні.</p>
	<p>І так сталося. Ішли в воздусі. А там, де була тепла земля, воли розскочилися, і пропали вони у вогні.</p>
	<p>А коли Христос давав чоловікови воли, то наказав:</p>
	<p>— В той і той рік, в той самий день, коли я тобі воли дав, прижени їх мені назад.</p>
	<p>І він у той рік, в той самий день пригнав воли на поле, де йому їх Ісус Христос дав. І на тому казка кінчилася.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Полянська Гута, Перечинського району, Закарпатської області 24 липня 1991 року Штулер Михайло Йосипович (1910 року народження)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Закарпаття/">Фольклор Закарпаття</a></li>
	</ul>
</footer>
<!--#include virtual="/-/inc/general__page_end.inc" -->
