<!--#include virtual="/-/inc/general__page_start.inc" -->
<title>Про мудрого чоловіка ☼ Українська народна казка ☼ Народна творчість</title>
<meta name="Description" content="Українська народна казка Закарпаття, Полтавщини «Про мудрого чоловіка» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Про мудрого чоловіка.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Про мудрого чоловіка <br><span class="article__headerDescription">Українська народна казка Закарпаття</span></h1>
	<p>Був де не був один багатий хлопець. Він засватав собі дівку, а далі і розписався з нею. Як розписався, ходив до неї кожний день вечірничати.</p>
	<p>Раз прийшов він, як звичайно, до своєї невісти, і під оболоком вчув бесіду. В хижі говорили межи собою дівка і мати.</p>
	<p>— Як посвадьбуєте і будеш його жона, аби його голову перевела на свою, його розум на свій. Аби тебе слухав.</p>
	<p>— Я так і вчиню. Я стану ґаздинею в домі.</p>
	<p>Леґінь сю бесіду добре порозумів, але не казав нич ні дівці, ні старій.</p>
	<p>Зібралися вони, справили свадьбу і почали ґаздувати. Молодий чоловік любив порядок на обійстю і був робітний. Він добре взявся за ґаздівство, годував худобу, кормив птицю.</p>
	<p>Раз випустив на двір кури, накидав їм пшениці і мелаю, а як наїлися, жене їх на сідало:</p>
	<p>— И-ш-ш-ш у кучу! Иш-ш-ш у кучу! Айбо кури не слухають.</p>
	<p>— Иш-ш-ш у кучу! — закричав другий раз, але птиця біжить котра куди.</p>
	<p>— Иш-ш-ш... у кучу! — закричав третій раз і вхопив поліно і верг межи курей... Птиця розбіглася на всі боки, а чотири осталися на місці, тріплючи крильми...</p>
	<p>Чоловік забрав ото і поніс жоні до хижі.</p>
	<p>— На! Вари м’ясо.</p>
	<p>— Що ти наробив?</p>
	<p>— Що я наробив?.. Я їх заганяв у кучу. Сказав їм раз, другий раз і третій раз. Вони мене не послухали, і дочекалися смерті... Бо я звик вповісти челяднику раз, два рази і три рази, а далі б’ю на смерть...</p>
	<p>Жона зі страхом вислухала і думає собі: «Сей не фіглює».</p>
	<p>На другий день чоловік годував свиню, котру на святки збирався зарізати. Свиня ледве стояла на ногах — така була тучна. А як наїлася, то кивнути собою не могла. Чоловік приготував собі сокиру і ніж і жене свиню в кутець.</p>
	<p>— Куш у кутець!.. Свиня лиш хрюкає.</p>
	<p>— Куш у кутець!</p>
	<p>Свиня лежить собі на землі.</p>
	<p>— Куш у кутець! — закричав чоловік дуже сердито і сокирою бух по голові, а далі сунув ніж межи передні лопатки...</p>
	<p>Жона увиділа кров, напудилася:</p>
	<p>— Що ти наробив?!</p>
	<p>— Що я наробив?.. Нич... Я гнав її в кутець раз, другий раз, третій раз, вона не послухала мене і дістала ніж в шию.</p>
	<p>Жона ще більше настрахалася. Думає собі: «Сей не фіглює... сього треба слухати...»</p>
	<p>На третій день чоловік випустив із хліва старого коня, такого старого, що уже не міг тягнути, і ніхто його на базарі не хотів купити. Чоловік наклав повен віз каміння, стільки, що досить везти чотирьом, впріг коня і жене:</p>
	<p>— Дьі! Но... .дьі!</p>
	<p>Сарака кінь запинається задніми ногами, але не може рушити віз із місця!</p>
	<p>— Дьі! Дьі! — і б’є коня. Той ні з місця. — Дьі! Дьі, здохляку! — Закричав сердито, вхопив довбню — і бух по голові...</p>
	<p>Кінь упав на землю і здох. Жона прибігла, дихтячи:</p>
	<p>— Що ти чиниш?</p>
	<p>— Що, чиню?.. Я сказав йому «дьі» раз, другий раз і третій раз... Він не слухав мене і дістав довбнею по голові...</p>
	<p>Жона ще дужче напудилася. Аж їй бесіду відняло.</p>
	<p>А ввечері прийшла до неї мати подивитися, як донька мається, як ґаздує на новім обшарю... Чим мати заперла за собою двері, донька нараз почала їй розповідати:</p>
	<p>— Йой, мамко... Так і так... Всього в мене досить: їдіння, одежі, грошей... Лиш одна біда: чоловік дуже проклятий, страшенно сердитий і злий.</p>
	<p>— Як?!</p>
	<p>— А так: позавчора побив курей, вчора — свиню, а днесь — коня...</p>
	<p>— Чому?</p>
	<p>— Не слухали його!.. Сказав їм раз, другий раз, третій раз, а потім убив!.. Ой так... Того мусай слухати, бо вб’є!..</p>
	<p>— Но, кой він такий проклятий чоловік то збирайся і підемо геть додому...</p>
	<p>Так вони межи собою говорили, а чоловік чув усе, бо стояв під оболоком.</p>
	<p>Зайшов до хижі і грізно сказав:</p>
	<p>— Жоно, бери збрую, впряжи матір у плуг і йдіть орати на поле...</p>
	<p>Мати настрахалася і хотіла тікати, айбо донька вхопила її за сукман:</p>
	<p>— Йой, мамко... він не фіглює... Того слухати треба... Ще раз повість та уб’є вас і мене.</p>
	<p>А чоловік ще грізніше:</p>
	<p>— Жоно, ти чула мій розказ? Бери збрую, впряжи матір у плуг і йдіть орати на поле!..</p>
	<p>Донька вхопила матір за руку і потягла на двір, трясучися:</p>
	<p>— Мамко, мамко! Скоріш біжім, бо той уб’є нас! Швидко взяла збрую, впрягла матір у плуг і пішли на поле. Оре матір’ю собі одну годину, оре другу годину, так орали до полудня...</p>
	<p>— Жоно, розпрягай матір і дай їй полуденок, най мало закусить і набереться сил. А по полудню знову будете орати.</p>
	<p>Але мати, чим донька випустила її з ярма, не чекала полуденок — а тікай!.. Прибігла додому, заплакала і говорить своєму дідові:</p>
	<p>— Іди до зятя і приведи нашу доньку додому, бо її чоловік дуже злий, замучить її... Мене запряг у плуг і заставив орати землю...</p>
	<p>Дідо зачудувався і думає собі:</p>
	<p>«Ба, що сталося з бабою? Щось таке плете, ніби з розуму зійшла...»</p>
	<p>Приходить до доньки і звідає:</p>
	<p>— Но, як ти, небого, живеш, як маєшся?</p>
	<p>— Няньку, все б у мене: досить їсти, красне вбрання, обув, досить грошей... Лиш біда, бо мій чоловік вчинився дуже проклятим.</p>
	<p>— Чому проклятим? Що таке зробив?</p>
	<p>— Що?!. Годував курей, свиню, коня і забив...</p>
	<p>— Як забив?! Чому забив?</p>
	<p>— А так: заганяв птицю у кучу, а худобу в хлів, не послухали його і вбив... Сказав раз, другий раз, а на третій раз убив...</p>
	<p>Отець засміявся, бо порозумів зятя, і порадив доньці:</p>
	<p>— Ти не чекай, аби чоловік третій раз давав тобі розказ, а нараз роби діло, слухай його слово і все буде добре...</p>
	<p>Зять стояв під оболоком і чув їх бесіду. Зрадувався словам нянька, зайшов до хижі і весело каже:</p>
	<p>— Жоно, іди на під і знеси бербеницю з паленкою. Та й не забудь взяти солонини і ковбаски...</p>
	<p>Жона довго не думала і нараз приготувала гостину... І гостилися три дні...</p>
	<p>Коли старий збирався додому, зять приготував йому на дорогу бербеницю паленки...</p>
	<p>Баба за оті три дні переживала, бігала по селу, як дурна, бо гадала, що «проклятий» зять запряг у плуг і її діда, а може, і забив його на смерть...</p>
	<p>І дуже зачудувалася, коли увиділа свого діда здоровим, веселим, напідпитку.</p>
	<p>— Де ти був? Чи зять тебе не вбив?!</p>
	<p>— Я би свого зятя не дав за таких сто, як ти... Я з ним гостився три дні... Ще налив мені повну бербеницю паленки і на дорогу...</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p>Про мудрого чоловіка. «Сравнительный указатель сюжетов: Восточнославянская сказка / Сост. Л. Бараг, И. Березовский, К. Кабашников, Н. Новиков. — Л.: Наука, 1979.» — 901В*. Друкується вперше. Від інших казкарів збірки сюжет не записано.</p>
			<p><a href="/Український фольклор Книги/Петро Лінтур ☼ Зачаровані казкою/">Зачаровані казкою: Українські народні казки Закарпаття в записах П. В. Лінтура</a> [Упорядники І. М. Сенька та В. В. Лінтур; вступна стаття, примітки та словник І. М. Сенька; післямова П. В. Лінтура; Редколегія: В. І. Данканич, О. І. Дей, П. К. Добрянський та ін.; Художник М. М. Дем’ян]. — Ужгород: Карпати, 1984. — 528 с, іл. (Бібліотека «Карпати»).</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>


<article class="articleMain">
	<h1 class="articleMain__header">Про мудрого чоловіка <br><span class="article__headerDescription">Українська народна казка Полтавщини</span></h1>
	<p>Колись давно-давно жив один мудрий чоловік, до якого всі люди на землі зверталися за порадою.</p>
	<p>Якось прийшла до нього одна хитра жінка і запропонувала одружитися з нею. Вона була вдовою і мала сина-красеня, якого хотіла зробити мудрим. Чоловік подумавши трохи, відповів їй:</p>
	<p>— Я знаю, що в твоїй голові назріває щось недобре, та все-таки, я згоден з тобою одружитися.</p>
	<p>Так вони побралися і почали жити всі разом. Та ось одного разу, коли чоловік заснув, жінка почала нашіптувати своєму синові, аби той якось перейняв мудрість від чоловіка. А як саме, вона не знала і вирішила звернутись за порадою до чаклунки, яка жила в лісі.</p>
	<p>Чаклунка надавала їй різних трав і наказала заварити з них чай і напоїти перед сном чоловіка, а потім випитувала в нього все, про що хотіла дізнатись.</p>
	<p>Жінка так і робила, а чоловік не здогадувався, але він задумався над тим, як це жінчин син міг стати таким мудрим. І ось, коли жінка хотіла вкотре напоїти його чаєм перед сном, він, обмінявши келихи, дав випити їй. Жінка, не підозрюючи випила, і тоді мудрий чоловік зрозумівши все, почав розпитувати в неї, що вона задумала і жінка все йому розповіла.</p>
	<p>На наступний день він сказав жінці:</p>
	<p>— Коли хочеш бути мудрим, то не потрібно йти до чаклунок, а треба переймати досвід від життя.</p>
	<p>Жінка, зрозумівши, що накоїла лиха, почала проситися в чоловіка, щоб він її не проганяв, обіцяла, що буде йому хорошою дружиною.</p>
	<p>І стали вони жити-поживати в дружбі, мирі і злагоді.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>208 (4885). Про мудрого чоловіка. СУС —, новотвір. Записано 2008 року. Бабич Марія Іванівна (1935). Полтавська область, Оржицький район, Сазонівка</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Закарпаття/">Фольклор Закарпаття</a></li>
		<li><a href="/Фольклор Полтавщини/">Фольклор Полтавщини</a></li>
	</ul>
</footer>
<!--#include virtual="/-/inc/general__page_end.inc" -->
