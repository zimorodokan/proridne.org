<!--#include virtual="/-/inc/general__page_start.inc" -->
<title>Тверда вода ☼ Українська народна казка ☼ Народна творчість</title>
<meta name="Description" content="Українська народна казка Кіровоградщини «Тверда вода» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Тверда вода.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Тверда вода <br><span class="article__headerDescription">Українська народна казка Кіровоградщини</span></h1>
	<p>Бідкалася молодиця, що чоловік її до смерті вбиває. Хто б що порадив, хто б як допоміг. Вхопила гуску й побігла до попа.</p>
	<p>— Так і так, батюшко порадьте й допоможіть. Так чоловік б’є! З синців не вилажу.</p>
	<p>— Може, ти суперечиш йому?</p>
	<p>— Ні й ні! Я таки зроду тиха собі.</p>
	<p>— Як же він тебе б’є? Так увійде і починає бити?</p>
	<p>— Зразу почне лаяти. Лає, лає, а тоді б’є.</p>
	<p>— На ж тобі цю пляшку води. Це називається «тверда вода». Почне чоловік лаяти, набери в рот води і держи. Поки вода в роті — не буде бити.</p>
	<p>Прийшла додому, а чоловік уже й лає, де це вона ходить. Жінка води в рот. Він лає, а вона й рада б обізватися — не можна вилити воду.</p>
	<p>Чоловік покричав трохи, бачить, що жінка мовчить, замовк і собі. Не бив. Відтоді так і повелося. Як тільки чоловік починає лаятися, вона води в рот і держить. Як не той став чоловік, і не б’є, і не лає. От як «тверда вода» помогла.</p>
	<p>Але всьому є кінець. Настав кінець і воді. Не стало води — зразу бійка. Бере жінка гусака і біжить знов до батюшки.</p>
	<p>— Помилуйте і пожалуйте! Дайте мені знову тої «твердої води». Поки була вода, тихо та любо було в нас, як святі хату перелетіли. А не стало води, ще лютіший став, як колись.</p>
	<p>— Жінко добра! Та ж така сама вода у тебе в діжці. Набери в рот та не лайся, то й чоловік бити не буде.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>139 (8023). Тверда вода. СУС 1429*. Записала Кречетова Діана 2010 року. Намеда Антоніна Яківна (1925). Кіровоградська область, Маловисківський район, Злинка</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Кіровоградщини/">Фольклор Кіровоградщини</a></li>
	</ul>
</footer>
<!--#include virtual="/-/inc/general__page_end.inc" -->
