<!--#include virtual="/-/inc/general__page_start.inc" -->
<title>Як хлопець дурніших шукав ☼ Українська народна казка ☼ Народна творчість</title>
<meta name="Description" content="Українська народна казка Бойківщини «Як хлопець дурніших шукав» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Як хлопець дурніших шукав.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Як хлопець дурніших шукав <br><span class="article__headerDescription">Українська народна казка Бойківщини</span></h1>
	<p>Була собі мати і мала сина. А мати була така, що не вміла ні купувати, ні продавати — не вміла торгувати. От син послав маму на базар, би вона там щось купила. А вона купила голок. І як ішла домі, сіла з людьми під’їжджати й положила голки на сіно, щоб ся везли. Коли вона злізла, щоб іти додому, хотіла взяти голки, а голок нема — пропали в сіні.</p>
	<p>Прийшла вона домі і все розказала синови: що вона купила і де поділося. Син насварив маму і післав удруге на базар. Вона поїхала і накупила горшків. Зв’язала шнурочком горшки і знов попросилася на фіру. А горшки повісила на ручицю. І горшки побилися — тілько вуха полишалися.</p>
	<p>Мати прийшла додому і знову розказала синови, що вона купила і що сталося. А син їй каже:</p>
	<p>— Я вже це не можу терпіти. Іду у світ за очі. Найду дурніших за тебе, то вернуся домі, а не найду — то вже більше до тебе не прийду.</p>
	<p>Та й пішов.</p>
	<p>Іде він дорогою через якесь село і побачив якусь жінку з решетом. Вона бігає з тим решетом то надвір, то до хати. Питає він:</p>
	<p>— Чого ви, жіночко, бігаєте з решетом?</p>
	<p>— Видиш, синку, сонічко надворі, а в хаті нема. Думаю, що внесу хоч трошки сонця до хати, і не можу. Я надвір — сонічко в решеті, я до хати — нема сонічка.</p>
	<p>Тоді він попросив у жінки сокири, бо в хаті були дуже маленькі вікна, і сонічко не гріло до хати. Прорубав великі вікна і пустив до хати сонічко. Жінка йому заплатила добре, і він пішов далі.</p>
	<p>Іде, дивиться, якась жінка тягне корову горі драбиною на хату. Питає він жінки:</p>
	<p>— Нащо тягнете корову на хату?</p>
	<p>— А он дивися, синку, на хаті така трава, й хочу, щоб корова її спасла, а вона не йде горі драбиною.</p>
	<p>Тоді він каже:</p>
	<p>— Маєте, жіночко, серп?</p>
	<p>Жінка дала серп, і він ту траву на хаті зжав. Жінка дала траву корові, а йому файно заплатила — і він пішов далі.</p>
	<p>Іде він далі і зайшов до одної хати. Була вже ніч, і він попросився на ніч. Була там дівчина, варила їсти.</p>
	<p>— Прийміть мене, дівчино, на ніч.</p>
	<p>І дівчина його приймила. Він питається:</p>
	<p>— Ви самі? Де ваші родичі?</p>
	<p>— Пішли на весілля.</p>
	<p>Пустила тота дівчина свиню до хати їсти. Свиня наїлася і лягла під лавицю. Він гладить свиню чоботом по животі, а свиня: «Рьох-рьох-рьох». Дівчина питається:</p>
	<p>— А що вона хоче?</p>
	<p>— Вона каже, що на другім селі у її тітки весілля. Каже: «Я би-м пішла, лиш не маю в що вбратися».</p>
	<p>А дівчина каже:</p>
	<p>— Ой, я дам мамине шлюбне вбрання. І пацьорки присилю. Лиш би ви були такі добрі, би її туди повезли.</p>
	<p>— Ой, та як не послухати такої файної дівчини?! Повезу. Впрягла дівчина до воза коня, висадили вони свиню на віз, і він повіз</p>
	<p>її «на весілля». Приходять тато з мамою з весілля, а дочка каже:</p>
	<p>— Ви ходили з мамою на весілля. І наша свиня на весілля пішла. Я вбрала на ню ваше шлюбне вбрання, і пацьорки їй присилила. Впрягла у віз коня і попросила того хлопця, аби він відвіз свиню на весілля. І він повіз.</p>
	<p>Батько каже:</p>
	<p>— Ти, дівко, дурна чи що? Свиня має якусь тітку і в тої тітки весілля? У неї немає ніякої тітки.</p>
	<p>Питає батько в дочки:</p>
	<p>— Чи давно він поїхав?</p>
	<p>— Та нє, — каже, — недавно.</p>
	<p>Батько сідає на другого коня і їде. Чи ж дожене того хлопця, що повіз свиню «на весілля»? А хлопець завіз свиню з возом у ліс і заховав там. А сам вийшов на дорогу і стоїть. Приїжджає той на кони і питає його:</p>
	<p>— Чи видів ти, хлопче, щоби хто віз у возі свиню? А він каже:</p>
	<p>— Видів. Але ви вже не доженете. Якби ви поїхали прямо через поле, через жито, ви б його на роздоріжжі догнали.</p>
	<p>А чоловік йому:</p>
	<p>— Я конем по житі не поїду. Горенько, де ж мені коня діти? Будьте такі добрі, подержіть коня.</p>
	<p>— Та чому не подержу? — каже. — Добре, подержу. Як доброму чоловікови не подержати?</p>
	<p>Той погнався навпростець житом, а хлопець завів коня в ліс, урізав йому трохи хвоста і запхав у землю. А той чоловік свиню не догнав і вертається. Хлопець каже:</p>
	<p>— Яке чудо сталося з вашим конем! Ваш кінь втік попід землю.</p>
	<p>— Ой горенько, — каже чоловік. — Вже й мого коня нема. Може, би ми тягнули коня за хвіст та витягли його з-під землі?</p>
	<p>Почіпалися вони оба за хвоста, витягнули його і попадали догори ногами.</p>
	<p>Син вернувся домі, до свої матері, бо найшов дурніших за ню. І гроші заробив, і свиню привіз, і коні. На плоті горнець, і казці конець.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Урич, Сколівського району, Львівської області 14 грудня 1990 року Сенишин Дарія Пилипівна (1920)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Бойківщини/">Фольклор Бойківщини</a></li>
	</ul>
</footer>
<!--#include virtual="/-/inc/general__page_end.inc" -->
