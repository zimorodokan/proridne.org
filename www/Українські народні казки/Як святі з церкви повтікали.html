<!--#include virtual="/-/inc/general__page_start.inc" -->
<title>Як святі з церкви повтікали ☼ Українська народна казка ☼ Народна творчість</title>
<meta name="Description" content="Українська народна казка Бойківщини «Як святі з церкви повтікали» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Як святі з церкви повтікали.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Як святі з церкви повтікали <br><span class="article__headerDescription">Українська народна казка Бойківщини</span></h1>
	<p>Служив Іван у ксьондза. Ксьондз тримав корови, бики, коні. А Іван піде тихо в пивницю, попоїсть сиру, сметани, масла. Ксьондз питає:</p>
	<p>— Іване, ти не їш у пивници сметану?</p>
	<p>— Та де, — каже, — я їм? Я знаю, де ви її тримаєте? А ксьондз йому:</p>
	<p>— А хто ж тото їсть? Мо’, — каже, — святі приходять та їдять?</p>
	<p>— Та, може, й святі, я не знаю, — каже Іван.</p>
	<p>Одного разу пішов Іван у пивницю, взяв горщок сметани і йде до церкви та й умазує сметаною всі образи в церкві. А святого Миколая — найбільше.</p>
	<p>Рано ксьондз входить до церкви, подивився на ті образи та й думає: «Справді святі сметану їдять. Я задаром до Івана причепився». Та й каже ксьондз Іванови:</p>
	<p>— Іване, іди повтирай тих святих, бо люди до церкви прийдуть. Іван пішов, повтирав їх.</p>
	<p>На другий день ксьондз сварить тих святих, за те, що сметану поїли. А як ксьондз пішов з церкви додому, Іван увечері пішов до церкви, познімав ікони всіх святих і поховав на стриху. А на рано ксьондз прийшов до церкви, подивився — ні їдного святого нема. Ксьондз вертається і каже Іванови:</p>
	<p>— Іване, святі повтікали. Іван ксьондзови:</p>
	<p>— А нащо ж ви їх сварили? Ксьондз йому:</p>
	<p>— Іване, іди доганяй їх. Що хотять, я їм дам, лиш най вертаються. Іван пішов за село, найшов собі корч, ляг і спить цілий день.</p>
	<p>А над вечором приходить додому. Ксьондз питається:</p>
	<p>— Чи дігнав-єс їх?</p>
	<p>— Насилу дігнав.</p>
	<p>— Що казали?</p>
	<p>— Та святий Миколай казав, що у дванадцятій годині прийде до вас. Вечір ксьондз не спить, чекає святого Миколая. Нарешті заснув.</p>
	<p>Пробуджується й питає:</p>
	<p>— Іване, чи був Миколай?</p>
	<p>— Був, був.</p>
	<p>— А чо’ ти мене не зігнав.</p>
	<p>— Я хотів зганяти, а Миколай не казав.</p>
	<p>— Та що казав?</p>
	<p>— Казав, аби-сте дали сто п’ятдесят злотих, то вони прийдуть. Ксьондз дав Іванови сто п’ятдесят злотих та й каже:</p>
	<p>— Іди та дай Миколаєви, аби прийшли, бо завтра неділя.</p>
	<p>А Іван вечір пішов на горище, познімав образи, повішав у церкві.</p>
	<p>А Миколая не на то місце повісив, де був. Ксьондз у неділю рано входить до церкви, дивиться — всі висять, але Миколай не на своїм місци. Взяв ксьондз Миколая і повісив на тото місце, де він перше висів. А Іван вночі бере Миколая і знов вішає на то місце, де був учора. Ксьондз питається Івана:</p>
	<p>— Чо’ Миколай не хоче там висіти? Спитай його, чого йому там недобре.</p>
	<p>Другий день ксьондз питається Івана:</p>
	<p>— Питав-ис ся? Іван каже:</p>
	<p>— Питав, мало грошей-сте йому дали, каже Миколай. Питається ксьондз:</p>
	<p>— А кілько ще треба дати?</p>
	<p>— Та ще треба дати п’ятдесят злотих.</p>
	<p>Та дав ксьондз Іванови тих п’ятдесят золотих. І тоді вже був зі святими спокій.</p>
	<p>А Іван далі продовжував ходити в пивницю, їсти сметану, пити, аж поки ’го ксьондз не нагнав.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Ясень, Рожнятівського району, Івано-Франківської області 26 січня 1994 року Лучканич Василь Павлович (1916 року народження)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Бойківщини/">Фольклор Бойківщини</a></li>
	</ul>
</footer>
<!--#include virtual="/-/inc/general__page_end.inc" -->
