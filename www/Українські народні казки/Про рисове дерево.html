<!--#include virtual="/-/inc/general__page_start.inc" -->
<title>Про рисове дерево ☼ Українська народна казка ☼ Народна творчість</title>
<meta name="Description" content="Українська народна казка Кіровоградщини «Про рисове дерево» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Про рисове дерево.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Про рисове дерево <br><span class="article__headerDescription">Українська народна казка Кіровоградщини</span></h1>
	<p>Жили собі два брати. Один був бідний, а другий — багатий. У бідного було багато дітей, а нагодувати їх не було чим. Каже бідний брат:</p>
	<p>— Ану піду я до свого багатого брата, попросю рису.</p>
	<p>Прийшов він до брата та й просить:</p>
	<p>— Брате, позич мені рису діткам кашу зварить, бо умирають з голоду.</p>
	<p>Багатий брат узяв одну рисинку та й дав йому. Бідний брат узяв її та й посадив. Через деякий час виросло з тої рисинки велике рисове дерево. Думає бідний брат: «Зрубаю рисове дерево та наварю дітям каші». І тільки хотів зрубати дерево, як прилетів орел та просить:</p>
	<p>— Чоловіче, віддай мені це дерево.</p>
	<p>— Не можу, — каже бідний брат, — у мене дітки голодні.</p>
	<p>Тоді орел пообіцяв чоловікові велике багатство. І бідний брат погодився віддати рисове дерево.</p>
	<p>Невдовзі орел прилетів до бідняка і сказав:</p>
	<p>— Сідай мені на спину.</p>
	<p>Чоловік сів на орла і вони полетіли до високої гори. На вершечку гори орел опустився. Глянув бідний брат, а там золото, діаманти.</p>
	<p>Каже йому орел:</p>
	<p>— Забирай золота стільки, скільки зможеш понести. Тільки бистренько, бо зійде сонце і спалить тебе.</p>
	<p>Бідний брат набрав коштовностей у кармани, сів на орла та й вони полетіли. Довго вони летіли, стали орла сили покидати. Тоді бідняк одрізав свою литку та й нагодував орла.</p>
	<p>Коли вони прилетіли до бідного брата, орел побачив, що в чоловіка немає литки. Зрозумів птах, яким м’ясом годував його чоловік. Збризнув він ногу живою водою і вона знову стала цілою.</p>
	<p>Попрощався орел з бідняком та й полетів. А бідний брат з того часу став жити багато й щасливо.</p>
	<p>Прийшов до нього одного разу багатий брат. Побачив, як він розбагатів, та й давай про все розпитувать. Бідний брат розказав, як усе було.</p>
	<p>Позавидував багатій своєму брату, поспішив додому. Узяв рисинку і посадив у землю. Виросло велике рисове дерево. І тут знову прилетів орел і попросив, щоб чоловік віддав йому дерево за винагороду.</p>
	<p>Багатий брат набрав з собою мішків, сів на орла та й полетіли вони. На вершині гори орел опустився та й каже:</p>
	<p>— Назбирай золота стільки, скільки зможеш понести. Але бистренько, бо зійде сонце і спалить тебе.</p>
	<p>Багач як почав набирати золота в мішки, то й забув, що орел йому казав. Тоді птах почав його підганяти, але чоловік нічого не чув.</p>
	<p>І тут вийшло сонце, побачило чужу людину на горі і спалило багача.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>132 (8016). Про рисове дерево. СУС —, є варіанти. Записала Жуйкова Наталія 2010 року. Науменко Віктор Миколайович (1950). Кіровоградська область, Маловисківський район, Злинка</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Кіровоградщини/">Фольклор Кіровоградщини</a></li>
	</ul>
</footer>
<!--#include virtual="/-/inc/general__page_end.inc" -->
