<!--#include virtual="/-/inc/general__page_start.inc" -->
<title>Батько і сини ☼ Українська народна казка ☼ Народна творчість</title>
<meta name="Description" content="Українська народна казка Полтавщини «Батько і сини» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Батько і сини.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Батько і сини <br><span class="article__headerDescription">Українська народна казка Полтавщини</span></h1>
	<p>От десь колись жив багатий князь, і було в нього три сини, як орли. Раптом без всякої причини князь осліп. Де вже не їздили, як не лікували, але нічого не помагає. Ну от на великий празник у дім князя заходить чарівник і говорить:</p>
	<p>— Там, на край світу, де заходить сонце, є сад, І от якби з того саду вирвати яблуко й очі зросити його соком, то став би зрячим. Але той сад стереже люта змія.</p>
	<p>От батько й посилає найстаршого сина Івана за яблуками. Іван попрощався, сів на доброго коня, поїхав виконувати батьків наказ. А через рік він добрався до того саду. Прив’язав коня, переліз через дротяну огорожу, вирвав троє яблук і давай перелазити назад. Аж тут побачила змія, прилетіла і розірвала його.</p>
	<p>Батько ждав сина рік, два — немає. Тоді посилає він середнього сина — Миколу. Дає йому доброго коня і ножиці, щоб дріт було чим перерізати. От і Микола вирушив на смерть. За рік він доїхав до того саду. Приїхавши, він прив’язав коня і почав різати ту загорожу. Увійшовши в сад, вирвав троє яблук. Сів на доброго коня та й їде додому. Але тут якраз змія облітала сад, помітила, що дріт порізаний. І давай шукати винуватого. Чує Микола — щось гуде, шумить, реве. Озирнувся і побачив, що змія летить. Тут вона його на льоту й розірвала.</p>
	<p>Батько ждав, ждав своїх синів, а потім послав найменшого — Василя:</p>
	<p>— От вже Василько мене врятує.</p>
	<p>Василь попрощався з батьком і поїхав у далеку дорогу. Доїхавши до саду, він прив’язав коня і пішов по яблука. Вирвав троє, сів на коня — і додому.</p>
	<p>Коли Василь їхав по яблука, то йому спекли три прісних коржі, в яких було по пудові солі і по півтора пуда борошна.</p>
	<p>От Василь від’їхав на сотню верст. Але чує — щось гуде, шумить, реве. Оглянувся — коли змія летить. Він узяв один корж і кинув. Змія вхопила його і проковтнула. І раптом їй схотілося пити. Тоді вона вертається до річки. Василь ще від’їхав на сотню верст. Змія знову наздоганяє його. Він дав їй ще один корж, вона знову вертається до річки. І от йому зосталося ще сто верст. Аж раптом змія назад за ним летить. Василь кинув їй третій корж. Вона його проковтнула і повернулась до річки пити. Коли вона напилася третій раз, то її розірвало. І от із того часу, коли змію розірвало, повелися гадюки, жаби і різна нечисть.</p>
	<p>Василь щасливо доїхав додому, яблуками вилікував батька. І стали вони щасливо жити та поживати.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>232 (4941). Батько і сини. СУС порівн. 551. Записала Волошина Юлія 2008 року. Бахмат Любов Семенівна (1939). Полтавська область, Миргородський район, Хомутець</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Полтавщини/">Фольклор Полтавщини</a></li>
	</ul>
</footer>
<!--#include virtual="/-/inc/general__page_end.inc" -->
