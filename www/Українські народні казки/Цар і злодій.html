<!--#include virtual="/-/inc/general__page_start.inc" -->
<title>Цар і злодій ☼ Українська народна казка ☼ Народна творчість</title>
<meta name="Description" content="Українська народна казка Закарпаття «Цар і злодій» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Цар і злодій.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Цар і злодій <br><span class="article__headerDescription">Українська народна казка Закарпаття</span></h1>
	<p>Був єден цар. І його цілий тиждень мучив сон, що як не піде красти, то пропаде, вмре. Поза цілий тиждень його той сон мучив. Нащо йому красти, як у нього все є? Але мусить іти.</p>
	<p>Убрався цар у цивільне плаття й пішов уночі красти. Ходить по городови, вже дванадцята година, і нікого іншого він не видить. І нарешті стрічає настоящого злодія, що цілий город за ним ходить і не може поїмати. Звідає його цар:</p>
	<p>— Куди йдеш?</p>
	<p>— Я йду красти.</p>
	<p>— Та й я йду. Куди йдеме? Йдеме до царя, — говорить цар. А злодій ударив царя й повчає:</p>
	<p>— Цар — чесний чоловік і в нього не мож красти. Ідеме, — каже, — до міністра, ми до того йдім.</p>
	<p>Прийшли під міністрову хату. Визирі поодпирані, а вони в хаті говорять. А цар і злодій не можуть послухати, що вони говорять, бо то високо. Каже злодій царьови:</p>
	<p>— Схиляйся.</p>
	<p>Цар схилився, а він йому на плечі став ногами, і цар підняв його. І злодій слухає, що вони там говорять. Добре слухає. А вони говорять, що тому міністрови завтра буде день народження. І закличуть на той обід царя та отравлять. І міністер буде царьом, а жінка його царицею. А злодій що? Ногою потряс, щоби цар його й зсадив долі.</p>
	<p>— Слухай, — питає, — як дати царю знати? Цар каже:</p>
	<p>— Я обіцяю на сто процентів, що дам йому знати. А злодій:</p>
	<p>— Як ми взнаєме завтра, чи ти дав знати, чи не дав?</p>
	<p>І помінялися вони шапками. Злодій дав царю свою, а цар злодію свою. І «добраніч», і розійшлися.</p>
	<p>Другий день була неділя. Пішов злодій до церкви й повісив шапку там, де всі шапки висять. Тоти, що за злодіями хитрять, дивляться, хто буде ту шапку брати, бо то царська шапка, видно, вкрадена від царя. Виходили всі з церкви, злодій до шапки, а його хап!</p>
	<p>— Ти злодій! Ти вкрав!</p>
	<p>Руки йому пов’язали та ведуть до царя, бо вкрав шапку царську! Привели до царя.</p>
	<p>— Пресвітлий царю! Туй злодій, котрий вашу шапку вкрав.</p>
	<p>— Розв’яжіть йому руки та йдіть додому.</p>
	<p>Розв’язали вони злодійови руки й пішли собі геть. А він остався в царя.</p>
	<p>Злодій у царя обідає, вечеряє та журиться, як то далі буде. Бо він ударив царя. А він вночі тоді не знав, що то цар. Що то буде далі? Рано встали, випили з царем по погарчикови вина, поснідали, і чекає злодій, що буде далі.</p>
	<p>Прибігає міністер:</p>
	<p>— Царю, вся гостина вже підготовлена, лиш вас чекають.</p>
	<p>— То йдеме. І цей цімбора йде зо мною. Міністер каже:</p>
	<p>— Нє-нє, це незнайомий мені.</p>
	<p>— Мені знайомий, — сказав цар.</p>
	<p>Прийшли там, заходять у кімнати, царя пропущають, а злодія нє. Там шандар. А цар узяв його за руку:</p>
	<p>— Це мій друг, ви мені не заважайте.</p>
	<p>Шандар видить, що то злодій, пізнає його, але не може нич зробити. А злодій дуже переживає, що буде далі. Там уже сидить уся царська міністерія.</p>
	<p>Налляли два золоті погари цареви й царици. А інші погари кришталеві. А цар узяв ті золоті погари й переклав міністрови та його жінці. А тоти погари собі. Міністер каже:</p>
	<p>— Не можеме ми це зробити. Ви з своїх пийте, а ми з своїх.</p>
	<p>А злодій не міг того витерпіти, вихопив ніж з-за череса й кричить:</p>
	<p>— Пий, цар приказує!</p>
	<p>А вони вже всі дрижать. Що тото є? Міністер погар узяв і виголошує:</p>
	<p>— Будьте здорові! Хто на кого яму копає, той сам у неї падає. Випив він та й кончився. А цар узяв злодія попід руку, і поїхали вони додому:</p>
	<p>— Ти будеш міністром.</p>
	<p>І злодія поставив на міністра.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Вучкове, Міжгірського району, Закарпатської області 1 серпня 2002 року Юрик Дмитро Іванович (1911 року народження)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Закарпаття/">Фольклор Закарпаття</a></li>
	</ul>
</footer>
<!--#include virtual="/-/inc/general__page_end.inc" -->
