<!--#include virtual="/-/inc/general__page_start.inc" -->
<title>Правда і брехня ☼ Українська народна казка ☼ Народна творчість</title>
<meta name="Description" content="Українська народна казка Поділля «Правда і брехня» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Правда і брехня.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Правда і брехня <br><span class="article__headerDescription">Українська народна казка Поділля</span></h1>
	<p>Був собі один чоловік — брехло несусвітне. Усе життя тільки те й робив, що інших обдурював та обкрадав. Зненавиділи селяни його, не те що в гості кликати, а й вітатися соромилися.</p>
	<p>Бачить брехун, немає йому життя в селі, узяв свою шапку та й подався світ за очі. Дев’ять днів ішов і дев’ять ночей, дев’ять гір перейшов. Аж присмерком приходить він в одне село. А саме такий дощ уперіщив, що змок брехун до нитки. Ото прикинувся сліпим та й стукає до одного селянина:</p>
	<p>— Чи не пустите незрячого переночувати?</p>
	<p>А той селянин був правдивий, за своє життя й разу не збрехав. Як побачив сліпого, одразу ж запросив до хати. Його дружина принесла новий одяг, а мокрий випрала і повісила сушитися. Повітали гостя та й поклали спати.</p>
	<p>Полягали й самі спати, тільки лихий брехун не спить, роздивляється по хаті, що б його вкрасти. А що не набачив нічого, то раненько схопився, накинув на себе свої старі лахи, потім узяв новий господарів одяг, поклав у кишеню три срібні монети, у мішок усю одежину та й накивав п’ятами.</p>
	<p>Прокинувся селянин, бачить немає ані сліпого, ані одягу. Ото й думає: «3лодій далеко ще не встиг утекти. Піду, може, наздожену». І справді, в одному селі наздогнав та й каже тихенько:</p>
	<p>— Не соромно тобі? Повітав тебе, як гостя, а ти мій одяг украв?!</p>
	<p>А брехун як зчинить крик:</p>
	<p>— Це ти злодій, а не я. Сліпий сірома, йду собі дорогою, а ти хтозна-чого причепився. Я в тебе у хаті зроду не був, а цей одяг мій!</p>
	<p>Селянин не витримав, підбіг і вирвав у злодія з рук мішок. На ґвалт позбігалися люди. Тут злодій і ну прибіднятися:</p>
	<p>— Оцей здобичник хоче в мене останню одежину відняти!</p>
	<p>Пожаліли люди незрячого, накинулися на селянина, набили, мішок забрали і віддали брехунові. Скільки не доводив селянин, що то його одяг, йому ніхто вірити не хотів:</p>
	<p>— Як тобі не сором, хіба незрячий зможе обікрасти?</p>
	<p>А тут злодій вже й зовсім осмілів, каже людям:</p>
	<p>— Коли це його одяг, то хай скаже, що є в кишені!</p>
	<p>А селянин:</p>
	<p>— Нічого я туди не клав!</p>
	<p>— А бачте, бреше, бо в кишені в нього три срібні монети лежать. Коли штани його, то чого там мої гроші лежать?</p>
	<p>Дивляться люди, аж у кишені й справді три срібні монети. Ото взяли та й іще раз набили дядька, щоб удруге не обкрадав сліпих. А селянин тільки скрушно похитав головою:</p>
	<p>— Де ж та правда? Мене обікрадено, ще й мене ж таки й бито!</p>
	<p>В цей час вийшов з гурту один сивий дід, підійшов поволі до сліпого та й каже:</p>
	<p>— Цей одяг пошили у Гайсині, геть увесь червоними смужками порозшивали, де-то вже тобі до такого одягу!</p>
	<p>Тут «сліпий» як закричить:</p>
	<p>— Що ти городиш, хіба не бачиш, що одяг увесь чорний і немає по ньому ніяких червоних смужок!</p>
	<p>Забрав дід у нього одежину та й віддав селянинові:</p>
	<p>— Це й справді твоє.</p>
	<p>А брехуна прогнали звідтіля, щоб і близько не було.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>89 (6490). Правда і брехня. СУС —. Записала Штурма С. І. 2009 року. Лаврик Ольга Максимівна (1928). Вінницька область, Хмільницький район, Пазурці</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Поділля/">Фольклор Поділля</a></li>
	</ul>
</footer>
<!--#include virtual="/-/inc/general__page_end.inc" -->
