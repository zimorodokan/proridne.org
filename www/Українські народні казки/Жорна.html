<!--#include virtual="/-/inc/general__page_start.inc" -->
<title>Жорна ☼ Українська народна казка ☼ Народна творчість</title>
<meta name="Description" content="Українська народна казка Полтавщини «Жорна» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Жорна.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Жорна <br><span class="article__headerDescription">Українська народна казка Полтавщини</span></h1>
	<p>Жили собі дід і баба. Були вони дуже бідні. Коли не було що їсти, то вони йшли у ліс і збирали жолуді.</p>
	<p>Одного разу прийшли дід з бабою додому і принесли кошик жолудів. Поставили його у комору. Баба каже дідові:</p>
	<p>— Лягаймо спати, а завтра я перемелю жолуді на борошно.</p>
	<p>От полягали старі спати. Зранку прокидаються і бачать, що з комори аж до неба виріс дуб. Пробив і стелю, і дах. Баба й каже до діда:</p>
	<p>— Лізь, діду, на дуба та натруси жолудів, а я буду збирати.</p>
	<p>— Добре, каже дід.</p>
	<p>Заліз на вершечок дуба і бачить, що на самому верху сидить півень, а на гілці висять жорна. От півник і каже дідові:</p>
	<p>— Візьми мене і жорна додому, я тобі у пригоді стану.</p>
	<p>Дід і погодився. А жорна ті були чарівні. Крутнеш їх раз і вискочить млинець, чи яблуко, чи шматочок м’яса. А півник також був незвичайний, а мудрий, як сто мудреців. Стали тоді старі жити в добрі та достатку.</p>
	<p>Одного разу дізнався про жорна пан і захотів забрати. Приїхав пан до старих та й каже:</p>
	<p>— Позичте мені свої жорна. До мене мають гості приїхати, а я не маю чим пригостити.</p>
	<p>Дали баба з дідом панові жорна і він поїхав.</p>
	<p>Минув час, а пан не повертає жорна. От півник й каже:</p>
	<p>— Піду я до пана по жорна, а ви не сумуйте без мене.</p>
	<p>Взяв у торбу трохи зерна та й пішов. Іде, іде, а назустріч йому лисичка. От вона й питає:</p>
	<p>— А куди це ти йдеш?</p>
	<p>— До пана жорна забирати, — відповів півник.</p>
	<p>Тоді лисичка стала просити, щоб він узяв її з собою.</p>
	<p>— Добре, лізь у торбу, — відказав півник.</p>
	<p>А потім півник забрав з собою ще вовка та ведмедя. От прийшов він до пана та й став кричати:</p>
	<p>— Пане, пане, віддай жорна!</p>
	<p>Пан почув це і наказав вкинути його до гусей, щоб вони його защипали. Але півник випустив лисичку і вона всіх їх поїла.</p>
	<p>Знову півник став кричати:</p>
	<p>— Пане, пане, віддай жорна!</p>
	<p>Розсердився пан та й наказав вкинути півника до овець, щоб вони його затоптали. Але півник випустив із торби вовка і він поїв усіх овець.</p>
	<p>Кричить півник на тину:</p>
	<p>— Пане, пане, віддай жорна!</p>
	<p>Тоді пан вкинув півника до волів, щоб вони його рогами закололи. Але ведмідь виліз з торби і розправився з ними усіма.</p>
	<p>Тоді пан розлютився та й наказав півника утопити. Але той випив всю воду, вилетів на дах та й кричить:</p>
	<p>— Пане, пане, віддай жорна!</p>
	<p>Тоді пан звелів півника спалити. Але він вилив усю воду, яку випив, у вогонь та й загасив його.</p>
	<p>Не витерпів пан і віддав жорна. Повернувся тоді півник до баби і діда, і стали вони жити і горя не знати.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>121 (4723). Жорна. СУС 715А. Записав Далада Віталій (9 клас) 2008 року. Волик Михайло Денисович (1938). Полтавська область, Пирятинський район, Повстин</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Полтавщини/">Фольклор Полтавщини</a></li>
	</ul>
</footer>
<!--#include virtual="/-/inc/general__page_end.inc" -->
