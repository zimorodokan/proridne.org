<!--#include virtual="/-/inc/general__page_start.inc" -->
<title>Як хитрі кінець собі знайшли ☼ Українська народна казка ☼ Народна творчість</title>
<meta name="Description" content="Українська народна казка Буковини «Як хитрі кінець собі знайшли» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Як хитрі кінець собі знайшли.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Як хитрі кінець собі знайшли <br><span class="article__headerDescription">Українська народна казка Буковини</span></h1>
	<p>Оден дядько вивів на базар корову. Обступили його купці і кажуть: — Ця корова скажена.</p>
	<p>Корова вартувала сорок рублів, а купці кажуть:</p>
	<p>— Як хочеш, дамо тобі штири рублі, бо корова скажена.</p>
	<p>І дядько погодився взяти за ню штири рублі. Забрали купці корову, а дядько пішов у трахтир, дав шинькареви рубля і говорить:</p>
	<p>— Я прийду з людьми, а ти за цего рубля видай мені пити й їсти. Але не передавай, щоб я не доплачував. Лучче недодай, як маєш передати.</p>
	<p>Відтак пішов він у другий, третій і четвертий трахтир. Скрізь дав по рублеви і сказав, щоб йому дали їсти й пити на рубля, як він прийде з людьми. Тоді пішов по базару і найшов купців, що купили в него корову.</p>
	<p>— Ходіть, я вам поставлю могорич. За те, що купили в мене корову, бо все одно вона мала дурно пропасти.</p>
	<p>Приводить купців у трахтир.</p>
	<p>— Сідайте за стіл. Дай нам, шинкарю, випити й з’їсти. Шинькар поклав їм на того рубля пити й їсти. Наїлися вони. Дядько встає, здоймає з голови свою облатану шапку, прощається з шинькарем:</p>
	<p>— Бувайте здорові, шапочка отвічає.</p>
	<p>— Ідіть здоровенькі, ще приходіть. Вийшов він з купцями надвір.</p>
	<p>— Ну як, наїлися? Як не наїлися, то я вам ще візьму, в другім трахтирі.</p>
	<p>Вони наїлися, але цікаво їм, як то «шапочка отвічає». Ідуть вони з дядьком у другий трахтир. Знов поклав дядько купців за стіл. Знов їли й пили. А як виходили, здоймив дядько з голови свою облатану шапку.</p>
	<p>— Бувайте здорові, шапочка за все отвічає.</p>
	<p>— Ідіть здоровенькі, ще приходіть.</p>
	<p>Так повів дядько купців ще й у третій і в четвертий трахтир. А купці й питають дядька:</p>
	<p>— Що це в тебе за шапочка така? Кілко ми їли й пили, і все «шапочка отвічає».</p>
	<p>— Така це шапочка в мене, — каже дядько. — Наївся й напився, а вона за все отвічає.</p>
	<p>Вони й питають його:</p>
	<p>— Що би ти за цю шапку хотів?</p>
	<p>— Сто рублів.</p>
	<p>Відкликає оден купець другого надвір і говорить:</p>
	<p>— Хоть старенька ця шапочка, але як її берегти, то вона може бути багато років. Даймо по п’ятдесят рублів і візьмімо шапочку собі. Мужик дурний, він віддасть. Будем їсти й пити задурно. Нащо нам ходити, купувати й продавати худобу, як ми можем випити й наїстися в трахтирі задурно?</p>
	<p>Заплатили вони дядькови сто рублів за шапку й пішли. Дядько закладає полу свої вгортини на голову і йде додому, а купці подалися на базар.</p>
	<p>Недовго побули купці на базарі. Оден каже до другого:</p>
	<p>— Гай, ходім до трахтиря, будемо їсти.</p>
	<p>Зайшли вони до трахтиря, сіли за стіл, постукали. Шинькар накладає їм їсти, пити. Напилися вони, наїлися. Тоді встають, здоймає оден з голови облатану шапку і каже:</p>
	<p>— Шапочка отвічає. А шинькар їм:</p>
	<p>— Нащо мені здалася ваша шапочка? Ви мені платіть гроші. Заплатили вони, кілко вартував той обід, і оден купець каже другому:</p>
	<p>— Не так ти здоймав шапочку. Дай її мені та підемо до другої корчми.</p>
	<p>Узяв на голову шапку другий купець, та й пішли вони в другу корчму. Дав їм шинькар їсти й пити. Наїлися вони, напилися. Здоймає другий купець шапку:</p>
	<p>— Бувайте здорові, шапочка отвічає. А шинькар каже:</p>
	<p>— Ти не показуй мені свою шапку, а клади гроші. Були з вас колись купці, а тепер не знати, що ся зробило.</p>
	<p>Тоді кажуть купці оден до другого:</p>
	<p>— Обманив нас той босяка — дурно взяв сто рублів. Пошукай-но білет тієї корови, най знаємо, відки він є, босяка, та підемо до него додому.</p>
	<p>Найшли вони білет, взнали, з якого він села, і пішли в то село. Приходять до його воріт. А дядько вздрів через вікно, що вони йдуть, та й каже до жінки:</p>
	<p>— Давай скоріше свічку.</p>
	<p>Та й ляг на лавку, ніби вмер. Жінка тримає свічку, плаче. Купці втворюють двері, дивляться — а він лежить на лавці неживий.</p>
	<p>— Здох він, — кажуть купці, — нема з ким говорити. Пропали наші гроші. Гай, забираємося звідци.</p>
	<p>Вийшли вони в хороми, а за дверима стоїть ціп. Оден з купців каже:</p>
	<p>— Як пропали наші гроші, то хоть потягну його раз ціпом. Вернувся до хати та як потягне «мерця» ціпом! А той схопився та й каже до них:</p>
	<p>— Спасибі вам, люди. Я казав своїй жінці: «Як умру, то лиш докинися до мене ціпом, і я оживу». А жінка — ворог. Не хтіла докинутися до мене ціпом, і я оживу». Жінка — ворог. Не хтіла докинутися ціпом і мене від смерти врятувати. Спасибі вам.</p>
	<p>Як сказав це дядько купцям, про все забули вони і питають дядька:</p>
	<p>— Скілко цей ціп коштує?</p>
	<p>— Сто рублів.</p>
	<p>Вони відкликають одне одного і радяться:</p>
	<p>— Що нам сто рублів? Буває, що багачі вмирають, то такий багач тобі не то що сто, тисячу дав би, аби лиш його оживити. Давай купим цей ціп.</p>
	<p>Заплатили мужикови сто рублів, узяли ціп і пішли. Поїхали в город, купили полотна, обмотали той ціп полотном, а зверху — папером. Та й пишуть по всій державі публікат, що такі й такі воскрешають мертвих.</p>
	<p>А на той час у царя вмирає дочка, Цар посилає по тих обох купців і наказує:</p>
	<p>— Щоб ніхто не шалався по дорогах, бо мають везти лікарів. Як розіб’ють кого, то щоб не скаржилися.</p>
	<p>Приїхали вони оба, заходять в палац. Подивилися на умершу, вигонять всіх надвір. Лежить умерша на столі.</p>
	<p>— Давай будем бити, — каже один купець другому. Розмотали ціп. Ударив оден. Чекають. Не оживає царівна. Другий каже:</p>
	<p>— Давай сюди. Я не так бив того мужика.</p>
	<p>Взяв ціп, як розмахнувся, як ударив! Так і перебив умершу наполовину. Стали вони, дивляться. Та й каже оден другому:</p>
	<p>— Що ж тепер буде?</p>
	<p>— Хіба я знаю, що буде?</p>
	<p>А цар чекає. І генерали чекають. Ніхто їм нічого не каже.</p>
	<p>— Ану, підем подивимся, чи воскресили.</p>
	<p>Входять в ту кімнату, дивляться — а умершу перебили наполовину.</p>
	<p>— Що ви зробили?</p>
	<p>А «лікарі» мовчать. Забрали їх, і до сьогодні їх ніхто не видів.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Круглик, Хотинського району, Чернівецької області 10 січня 1977 року Луков Дьордій Іванович (1912)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Буковини/">Фольклор Буковини</a></li>
	</ul>
</footer>
<!--#include virtual="/-/inc/general__page_end.inc" -->
