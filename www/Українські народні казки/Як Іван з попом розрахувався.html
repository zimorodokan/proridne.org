<!--#include virtual="/-/inc/general__page_start.inc" -->
<title>Як Іван з попом розрахувався ☼ Українська народна казка ☼ Народна творчість</title>
<meta name="Description" content="Українська народна казка Гуцульщини «Як Іван з попом розрахувався» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Як Іван з попом розрахувався.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Як Іван з попом розрахувався <br><span class="article__headerDescription">Українська народна казка Гуцульщини</span></h1>
	<p>У ґазди було три сини. А піп зварив добру горівку. І сказав:</p>
	<p>— Хто би такий найшовся, аби йшов до мене служити? Це взналося, і старший син сказав:</p>
	<p>— Я йду до попа служити. Прийшов він до попа, а піп питає:</p>
	<p>— Що ти за оден?</p>
	<p>— Я прийшов до вас служити.</p>
	<p>— Ти п’єш горівку?</p>
	<p>— П’ю.</p>
	<p>Випив він тої горівки. Піп питає:</p>
	<p>— Добра горівка?</p>
	<p>— Добра.</p>
	<p>— А піп йому кроїть хребтом ремінь.</p>
	<p>Прийшов старший брат додому, такий слабенький. Каже середущий брат:</p>
	<p>— А, ти не знаєш, як служити. Я, — каже, — знаю. Я йду до попа.</p>
	<p>Приходить він до попа.</p>
	<p>— Ти що за оден?</p>
	<p>— Я того брат, що ви давали йому горівку та й укроїли йому хребтом ремінь.</p>
	<p>— П’єш горівку?</p>
	<p>— П’ю.</p>
	<p>Випив він тої горівки. Запитався піп:</p>
	<p>— Добра горівка?</p>
	<p>— Добра.</p>
	<p>Та й укроїв йому піп хребтом ремінь. А вони були договорилися, що хто всердиться, тому хребтом ремінь укроїти. Піп питає:</p>
	<p>— Ти не всердився?</p>
	<p>— Ні.</p>
	<p>— І я ні.</p>
	<p>Приходить середущий брат додому. І такий слабенький. І пішов до попа служити менший брат Іван. Приходить.</p>
	<p>— Добрий день!</p>
	<p>— Добрий день. Ти що за оден, хлопче?</p>
	<p>— Я тих двох брат, що ви викроїли їм хребтом ремінь.</p>
	<p>— П’єш горівку?</p>
	<p>— П’ю.</p>
	<p>Налив йому піп, Іван випив.</p>
	<p>— Добра горівка?</p>
	<p>— Я не всмакував ще. Скажу вам завтра. Переночували.</p>
	<p>— Що, Іване, переспав? П’єш горівку?</p>
	<p>— П’ю.</p>
	<p>— А добра горівка?</p>
	<p>— Ні.</p>
	<p>— А чого?</p>
	<p>— Я ще не всмакував. Скажу вам завтра.</p>
	<p>І договорилися вони, що хто з них всердиться, тому хребтом ремінь вкроїти. Каже піп попаді:</p>
	<p>— Біда, жінко. Ми не чекаймо завтрішньої днини, бо наш слуга Іван нам жити не дасть. Посилаймо його в ліс по дрова. Най бере пару волів, запрягає в сани і най їде в ліс.</p>
	<p>Іван впряг у сани пару волів і надвечір поїхав у ліс по дрова. Наладовує дров на сани, коли йде медвідь. Іван подумав: «Що робити?»</p>
	<p>Та розпрягає одного вола з саней, а медведя запрягає в сани до другого вола. Каже піп:</p>
	<p>— Добре, жінко, що ми Йвана післали в ліс по дрова. Там його медведі вб’ють, і ми з ним розв’яжемось.</p>
	<p>А Іван припряг медведя до вола і поїхав до попа додому. Приїхає туди і стукає в браму, щоби втворити. Встав піп, пустив його.</p>
	<p>— Ти приїхав, Іване?</p>
	<p>— Приїхав. Де загонити воли?</p>
	<p>— В стайню. Каже піп до імості:</p>
	<p>— Це біда.</p>
	<p>А медведя піп не видів.</p>
	<p>— Посилаймо його ще раз у ліс по дрова. Це ніч. Має його медвідь убити.</p>
	<p>Поїхав Іван знов у ліс. Опівночі. Приїхає, наладовуе сани дров. Іде другий медвідь. Він вола розщіпає і медведя в сани впрягає. Віл пішов, а Іван уже має два медведі запряжених. Приїхає він до попа, застукав знов у браму. Це вже над зорями.</p>
	<p>— Де, отець, бики загнати? — попови каже:</p>
	<p>— Одного межи корови, другого межи коні. Іди, Іване, спи, — каже піп.</p>
	<p>Чує піп страшний рейвах у стайні. Піп устав і пішов у стайню подивитися. Що там є? А медведі вибили в стайні коні й корови. Приходить піп до Івана:</p>
	<p>— Що ти, Іване, наробив? Медведі вибили корови й коні.</p>
	<p>— А ви, отець духовний, всердилися? — питає Іван.</p>
	<p>— Ні.</p>
	<p>— Та й я ні. Каже піп жінці:</p>
	<p>— Біда, жінко. Ми їхаймо на друге село на храм&nbsp;<sup>*</sup>, а Іванови скажім, що як будемо їхати з храму, щоби світло горіло і би віз по дорозі не торкотів. А він це не зробить та й від нас утече.</p>
	<p>Піп сказав це Іванови, а Іван каже:</p>
	<p>— Най буде, я зроблю.</p>
	<p>Піп з попадею поїхали на храм, а Іван лишився самий. Попродав Іван усі корови. Було в попа двіста овець. Закликав Іван людей, вирізав усі вівці і постелив дорогу шкірами, щоби попова фіра не торкотіла по камінню. Тоді запалив будинок, стайні — все. Лишив одну корову.</p>
	<p>Їхає піп з попадею з храму. Попови світить на кілометри. Піп говорить:</p>
	<p>— І як Іван нам так засвітив?</p>
	<p>Приїхають на ті шкіри, що Іван дорогу встелив.</p>
	<p>— Жінко, — каже, — відки Іван взяв стільки шкір? Вже й фіра не торкотить. І світить так файно.</p>
	<p>Приїхають додому, а Іван на дорозі.</p>
	<p>— Що ти, Іване, наробив!</p>
	<p>— Та що, отче духовний? Я корови продав, вівці вирізав. Шкірами дорогу встелив, аби вам не торкотіло. А хату й стайні запалив, аби вам було видко. Чи ви, отче духовний, не всердилися на мене?</p>
	<p>— Ні, — каже піп.</p>
	<p>— Та й я ні.</p>
	<p>Каже піп свої жінці:</p>
	<p>— Біда, жінко. Відкрадаймося від Івана. Берім собі корову в церкву та й там будем жити. А Іван не буде знати, де ми, та й від нас піде.</p>
	<p>А Іван був хитрий, це все почув і сам штрик у церкву. Попадя здоїла корову, молоко процідила й поставила перед образами. І піп з жінкою лягли спати.</p>
	<p>Іван упівночі устав і сметаною з того молока поляпав по всіх образах. І заховався. Піп з попадею рано встають, дивляться, образи помазані сметаною.</p>
	<p>— Біда, жінко, ні щоб Іван нас не любив, а вже святі нас не люблять. Сметану зібрали і сами помазалися. Жінко, даваймо корову бідному за простибіг і виходім з церкви геть. Берім щонайстаршу книгу «Анге́лію»&nbsp;<sup>*</sup> і йдім на друге село. Там я наймуся попом та й будемо жити. А Іван уже нас там відчепиться. Бо не буде знати, де ми є. Збираймо книжки вночі, щоби Іван нас не видів.</p>
	<p>Уночі збирають піп з жінкою книжки та в міх кладуть. А Іван заліз у той міх. Поклали книжку «Ангелію» верх Івана і міх зав’язали. Каже піп:</p>
	<p>— Отепер, жінко, ми пішли.</p>
	<p>І піп міх на плечі, і пішли. Каже піп:</p>
	<p>— Такий цей міх тяжкий.</p>
	<p>— Книжки все тяжкі, — сказала попадя.</p>
	<p>Приходять до ріки. Вода глибока. Зайшли піп і попадя з тим міхом у воду. Піп зайшов на глибоке, а Іван у місі вже топиться. Та й каже Іван:</p>
	<p>— Вище трошки підоймайте, бо найстарша книга затопляється. Каже жінка попови:</p>
	<p>— Підоймай вище, бо найстарша книга до нас заговорила. Підоймай.</p>
	<p>Перейшли воду, вийшли на берег. Каже попадя:</p>
	<p>— Розв’язуй міх, подивися, котра книга до нас заговорила.</p>
	<p>Розв’язав піп міх. Котра книга говорить? А відти вилізає Іван.</p>
	<p>— То ти, Іване?</p>
	<p>— Я.</p>
	<p>— То я тебе так тяжко ніс?</p>
	<p>— Мене. Чи ви, отче духовний, не всердилися?</p>
	<p>— Ні.</p>
	<p>— Та й я ні.</p>
	<p>— То пішли, Іване.</p>
	<p>— Пішли.</p>
	<p>Заходять у великий ліс верх скали. І зупинилися коло самої води. А вода там була дуже глибока. Каже піп жінці:</p>
	<p>— Лягаймо в цему лісі спати.</p>
	<p>Лягають вони коло тої води, Іван від краю, жінка посередині, а піп з другого боку. Піп тихо каже жінці:</p>
	<p>— Як Іван захропить, аби ти його трутила в воду. І тоді ми Івана збудемся.</p>
	<p>Як піп і попадя заснули, Іван відсунув її на край, а сам заліз межи попадю й попа. Жінка захропіла. Питається Іван тихо у попа:</p>
	<p>— Тручати вже?</p>
	<p>— Тручати, — сказав піп.</p>
	<p>Іван трутив, і попадя полетіла із скали в воду! А піп каже:</p>
	<p>— Добре, жінко, що ми збулися Івана. Вставаймо, ідім уже. Устали, дивиться піп, а то Іван. Піп каже:</p>
	<p>— Це ти, Іване?</p>
	<p>— Та я.</p>
	<p>— А жінка моя де?</p>
	<p>— Та я трутив у воду. Чи ви, — каже, — отче духовний, не всердилися?</p>
	<p>— Ні.</p>
	<p>— Та й я ні.</p>
	<p>І піп заплакав.</p>
	<p>— Пішли Іване.</p>
	<p>Ідуть вони лісами, ідуть. Поля нема. Вечоріє. І побачили вони далеко-далеко світельце. Приходять, а там хата. Входять вони.</p>
	<p>— Добрий вечір. Сама жінка дома.</p>
	<p>— Ви би не приймили нас, жінко, на ніч?</p>
	<p>— Та будете спати.</p>
	<p>Та й зайшли вони туди, такі обидва голодні, а ґаздиня їм їсти не дає.</p>
	<p>— То все через тебе, Іване, я терплю, — каже піп.</p>
	<p>— Отче духовний, а ви не всердилися?</p>
	<p>— Та, — каже, — як не всердитися, як ти мене до такої біди довів. Всердився!</p>
	<p>Тоді Іван стягає попа з печі і йому кроїть хребтом ремінь.</p>
	<p>— Отак, — каже, — ти вкроїв моїм братам хребтом ремені, тепер я вкроїв тобі. Щоби знав, що Іван тебе не лишив.</p>
	<p>І взяв Іван ту шкіру з попа собі на плечі та й пішов додому, до братів.</p>
	<p>— Видите, браття, вкроїв вам піп ремені хребтом почерез плечі, вкроїв я й попови.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__footnotes">
			<p><sup>*</sup> Храм — тут: храмове свято.</p>
			<p><sup>*</sup> «Анге́лія» — «Євангеліє».</p>
		</div>
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Село Річка (хутір Фейлики), Косівського району, Івано-Франківської області 30 листопада 1985 року Григорчук Василь Михайлович (1919 року народження)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Гуцульщини/">Фольклор Гуцульщини</a></li>
	</ul>
</footer>
<!--#include virtual="/-/inc/general__page_end.inc" -->
