<!--#include virtual="/-/inc/general__page_start.inc" -->
<title>Як хлопець до чортів ходив ☼ Українська народна казка ☼ Народна творчість</title>
<meta name="Description" content="Українська народна казка Гуцульщини «Як хлопець до чортів ходив» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Як хлопець до чортів ходив.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Як хлопець до чортів ходив <br><span class="article__headerDescription">Українська народна казка Гуцульщини</span></h1>
	<p>Був у одної жінки син. Вийшло йому до війська йти. Що мама не наплакалася, що не напросилася тих панів, щоби не взяли хлопця до війська, нічого не помогло. Мусів він іти.</p>
	<p>Пробув він у війську п’ять місяців. Одного разу заходить до материної хати оден пан.</p>
	<p>— Дайте мені, ґаздине, водички напитися.</p>
	<p>— Даю, даю, пане.</p>
	<p>Напився пан води і сів на лавицю. Та й каже:</p>
	<p>— Чого ви, ґаздине, такі смутні? У вас сльози на очах.</p>
	<p>— Як мені не смутитися, як я мала лиш одного сина, і його забрали до війська. А я сама в недузі. Скільки я не напросилася панів та не наплакалася перед ними, а мені сказали: «Мусить своє відслужити».</p>
	<p>А той пан вислухав мамині слова та й каже:</p>
	<p>— А що мені дасте, як я вам зроблю, що до тижня буде ваш син дома?</p>
	<p>— Беріть, пане, що вам вдається в мої хаті.</p>
	<p>— Я нічого, ґаздине, не хочу у вас брати з хати. Я всього доволі маю. Лиш підпишіться мені, що ваш син буде мій.</p>
	<p>— Пане, най буде, чий буде, най людський буде. Лиш би він був у хаті при мені.</p>
	<p>— Давайте свій палець мізерний з лівої руки. Оцим перце́м&nbsp;<sup>*</sup>, що я вам даю, пробийте палець до крови і підпишіться мені.</p>
	<p>— Підписуюся, пане, що буде ваш син.</p>
	<p>Підписалася вона, пан підпис до кишени та й пішов. А через тиждень син був дома. Мама дуже рада, але син смутний.</p>
	<p>— Чого ж ти, синку, такий смутний? Я така весела, що тебе вздріла.</p>
	<p>А син усе думає щось. Випитується в мами:</p>
	<p>— Хто був цими місяцями у вас в хаті? Що питали про мене люди?</p>
	<p>— Та всі питали, бо ти був добрий хлопець. Навіть одного разу пан зайшов у хату до мене. Та й увидів, що я плачу, і спитав: «Чого, ґаздине, плачете?» Я сказала, що син у війську. І пан пообіцяв, що ти до тижня вийдеш з війська, а я підписалася, що ти будеш панів. І ти прийшов.</p>
	<p>Син сказав:</p>
	<p>— Мамо, печіть мені на дорогу багато хліба. Бо буду крізь світ того пана шукати, аби я відробив у него той підпис. Тоді мені стане легше на душі.</p>
	<p>Набрав хлопець валовиць та й узяв свяченої води. Та й зробив собі вішку&nbsp;<sup>*</sup> з кукурудзяного шумилиння&nbsp;<sup>*</sup>. І пішов. Ішов він лісом великим та й надибав у лісі хатину і повернув у ню перепочити. А в хатині була жінка. Попросився він до неї на ніч.</p>
	<p>— Боюсь тебе, хлопчино, приймити на ніч, бо в мене такий чоловік поганий. Він служить чортам. Як він прийде вночі до хати і тебе вздрить, то скаже мені класти в печі ватру, засуне тебе в грань, і впече, і з’їсть тебе.</p>
	<p>— Не бійтеся, жіночко, я з ним договорюся. То чоловік, не звір. Звір мене може з’їсти, а він не з’їсть.</p>
	<p>І облишився він у хаті.</p>
	<p>Опівночі приходить чоловік тої жінки. А він заховався під піч.</p>
	<p>Але той нюхом почув, що в хаті є людина. Витяг хлопця за ноги з-під печі і хоче його палити. А він випрошується. Чоловік у него питається:</p>
	<p>— Куди ти йдеш?</p>
	<p>— Я йду до чортів за маминим письмом.</p>
	<p>— Ну, дарую тобі життя. Але попроси чортів, щоби вони тобі показали кума постіль. Бо вони нахваляються, що мають мене класти на ту постіль спати. А як будеш відти вертатися, зайди до мене.</p>
	<p>Пішов хлопець далі і найшов велику печеру. Перед печерою велика залізна брама. А на посту стоїть чорт.</p>
	<p>— Що тобі треба, хлопче?</p>
	<p>— Мені треба маминого письма.</p>
	<p>— Якого письма?</p>
	<p>— З ваших тут є оден, що маму мою одурив. І мама підписалася, що я буду його. А мені тяжко на світі жити запроданому.</p>
	<p>— Почекай тут. Я піду в печеру і викличу найстаршого. Вийшов найстарший диявол.</p>
	<p>— Забирайся відци, щоб твого слиху не було!</p>
	<p>А він зачав снувати валовицями навколо печери.</p>
	<p>— Що ти снуєш тут? — запитався в него диявол.</p>
	<p>— Церкву буду тут будувати.</p>
	<p>— Не потрібна твоя церква перед нашої печери.</p>
	<p>— Не буду снувати і не буду будувати, лиш віддавайте мені мамине письмо. Чорт скрушився&nbsp;<sup>*</sup>, розпірив кігті і штрик йому очі вибрати. А хлопчина вмочив вішку у свячену воду, оббризкав чорта, і чортови здалося, що вогнем палить його. Та й сказав чорт:</p>
	<p>— Почекай, я піду в печеру і викличу сюди всіх.</p>
	<p>Як фівкнув диявол у палець, то цему хлопцеви мало очі не випали з голови. Виштрикли всі чорти перед диявола і сказали:</p>
	<p>— Що скажеш робити?</p>
	<p>— Котрий з вас узяв у мами цего хлопця письмо, де підписано, що хлопець буде його?</p>
	<p>Ні оден не хотів признатися. Сказав диявол хлопцеви:</p>
	<p>— Кропи їх своєю водою усіх підряд.</p>
	<p>Він зачав кропити, і чорти звилися лицем до землі. І оден виштрик наперед і сказав:</p>
	<p>— Я взяв. Віддаю.</p>
	<p>Хлопець зрадів, забрав то письмо до кишени, звеселився і пішов від них. Але згадав про кумову постіль, вернувся і сказав:</p>
	<p>— Покажіть мені кумову постіль.</p>
	<p>Увели його чорти всередину до великої печери. У саму крайню кімнату. Хлопець подивився на ті печери та й подумав: «Волів би я сюди не йти, бо вже ніколи відци не вийду». Показали чорти хлопцеви постіль кума. Вся кімната залізна і постіль залізна. Заклали під постіль сорок шухів дров, запалили, і постіль стала пеклива.</p>
	<p>Випустили чорти хлопця на світ. Пішов він і повернув до того чоловіка в хатину. І каже:</p>
	<p>— Сказали чорти: «Видиш, яка кумова постіль червона, вогнем обпалена?» — «Вижу». — «Маємо його класти спати на цю постіль».</p>
	<p>Тоді той чоловік сказав:</p>
	<p>— Якщо я маю спати на тій постели, то я знаю, за що. Бо я вбив сто людей невинних. І вбив тата свого і маму, і вбив попа. І змусив рідну сестру бути мені за жінку. І забрав її в ліс. Бо в місті чи в селі я не можу жити, бо мене би люди вбили. А тепер я хочу ще тебе вбити. Мені все одно. Я не годен від цих гріхів покутатися&nbsp;<sup>*</sup>.</p>
	<p>А хлопець сказав йому:</p>
	<p>— Я вам можу дати покуту, якщо ви пристаєте на це.</p>
	<p>— Ану яку? — запитав той чоловік хлопця.</p>
	<p>Хлопець здоймив з-під кухни колене яблуневе поліно, узяв його під паху і сказав тому чоловікови:</p>
	<p>— Ідіть зо мною.</p>
	<p>Привів він його до керниці.</p>
	<p>— Видите цю керницю?</p>
	<p>— Вижу, хлопче.</p>
	<p>— Ходіть зо мною далі.</p>
	<p>Пройшов він тридцять кроків і затикав у землю яблуневе поліно.</p>
	<p>— У керниці води набирайте, падайте на землю ліктями й колінами, повзіть і в роті воду носіть. І це поліно підливайте. Коли з цего поліна виросте яблінка і зародить яблука густо, тоді всі гріхи ваші спокутувані.</p>
	<p>Попрощався хлопець з тим чоловіком і пішов до хати. А мама його скоро померла. Після того дома він довго не побув, пішов охотно до війська служити. І прослужив він у війську п’ятнадцять років. Став вищим офіцером. Мав під собою багато війська. Одного разу захотів він піти з військом у ліси, у ті, де він колись ходив.</p>
	<p>Довго йшли вони лісом і стали в лісі відпочити. Одні хлопці грають у карти, другі в другу гру, треті любуються природою лісовою. І надибають у лісі чорта. Хотять стрілити в него. Але вирішили сказати старшині свому.</p>
	<p>— Де ви його виділи? — запитався старшина.</p>
	<p>— Ади, гезде.</p>
	<p>— Невільно стріляти Най я його вздрю. Уздрів офіцер того «чорта» і сказав:</p>
	<p>— Хлопці, це не чорт, це чоловік.</p>
	<p>— Та який він чоловік, як усе лице у вовні?</p>
	<p>І розказав офіцер про все, що він колись пацив з чортами і з цим чоловіком. Вояки послухали і зрозуміли. Тоді офіцер підійшов до того чоловіка і заговорив до него. А в него за п’ятнадцять років руки приросли до тіла. І він ту яблінку виростив. Так зродила яблінка яблук, що листя не було видно. Військо шарпнулося рвати яблук, але ніхто не годен був ні одного зірвати. А офіцер сказав:</p>
	<p>— Не пробуйте, хлопці, рвати, бо ви ці яблука не зірвете. Тільки цей чоловік нещасний має їх рвати. Вуйку, лізьте на яблінку ви.</p>
	<p>— Я не годен, дитино моя, вилізти, бо мені руки зрослися. Вояки висадили його.</p>
	<p>— Трясіть, вуйку.</p>
	<p>Вуйко раз потряс — впала половина яблук на землю.</p>
	<p>— Трясіть решту.</p>
	<p>Вуйко другий раз потряс — упала друга половина яблук на землю.</p>
	<p>Він ще раз потряс, і впало ще одно яблуко. А двоє лишилися на яблінці. Вуйко подивився в вершок — ще є двоє яблук. Каже офіцер:</p>
	<p>— Видите, вуйку, скільки яблук скинулося на землю. Це всі ваші гріхи, що ви за своє життя наробили.</p>
	<p>Вуйко ще раз подивився в вершок.</p>
	<p>— Пане офіцере, я би й цих двоє стряс, най не лишаються.</p>
	<p>— Ні, вуйку, ви не годні цих два гріхи стрясти з себе, бо це тато й мама. Це великий гріх.</p>
	<p>— А що мені робити, щоби я не мав гріха за тата й за маму?</p>
	<p>— Якщо пристаєте, щоби мої вояки стяли яблінку, порубали на шматки та й підпалили, та щоби ви полізли в той вогонь і згоріли, тоді ви були би чисті від гріхів, як сльоза.</p>
	<p>— Най буде, пане офіцере.</p>
	<p>Хлопці махом зрубали яблінку, порубали її, запалили. Страшний жар зробився.</p>
	<p>— А тепер, вуйку, як хочете, лізьте в цей жар. Вуйко поліз і згорів весь, зшкрумів&nbsp;<sup>*</sup>.</p>
	<p>— Хлопці, дивіться, іде з вогню чисте зернятко вгору, — сказав офіцер своїм воякам.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__footnotes">
			<p><sup>*</sup> Перце́ — здрібніле від «перо».</p>
			<p><sup>*</sup> Ві́шка — кропило.</p>
			<p><sup>*</sup> Шумили́ння — листя, в яке загорнений качан кукурудзи.</p>
			<p><sup>*</sup> Скрутитися — розлютитися.</p>
			<p><sup>*</sup> Поку́татися — тут: позбутися.</p>
			<p><sup>*</sup> Шкрумі́ти — горіти, вуглитися.</p>
		</div>
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Хутір Калинки́, Косівського району, Івано-Франківської області 12 січня 1986 року Колобейчук Григорій Дмитрович (народж. 1930)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Гуцульщини/">Фольклор Гуцульщини</a></li>
		<li><a href="/Українська міфологія/Чорт.html">Чорт в українській міфології</a></li>
	</ul>
</footer>
<!--#include virtual="/-/inc/general__page_end.inc" -->
