<!--#include virtual="/-/inc/general__page_start.inc" -->
<title>Як солдат царя обманив ☼ Українська народна казка ☼ Народна творчість</title>
<meta name="Description" content="Українська народна казка Буковини «Як солдат царя обманив» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Як солдат царя обманив.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Як солдат царя обманив <br><span class="article__headerDescription">Українська народна казка Буковини</span></h1>
	<p>Їден солдат служив у армії двадцять п’ять років. Як йому приходило вже йти додому, забажав він побачити царя. Попросив у свого начальства документ, щоб його допустили до царя. Приходить він туди, де жив цар, показує документ, і вартові його пропускають. Зайшов солдат, віддав цареви честь, а той питає:</p>
	<p>— Що, солдате, скажеш?</p>
	<p>— Я відслужив двадцять п’ять років і забажав побачити вас. Цар подякував і спитав солдата:</p>
	<p>— Скажи мені, де середина світу?</p>
	<p>Солдат витягає з кишені ножик і кидає на підлогу. Ножик устромився.</p>
	<p>— Отут середина світу. Тоді цар питає:</p>
	<p>— А скажи мені, як задалеко на той світ?</p>
	<p>— На той світ дуже далеко, бо мій батько вже п’ятдесят років, як умер, а ще не прийшов.</p>
	<p>— А скажи мені, як до неба зависоко?</p>
	<p>— До неба близько, бо як гримить, то чути.</p>
	<p>— Чим тебе нагородити? — питає цар.</p>
	<p>— Дайте мені сідло. Щоби лиш був документ на него.</p>
	<p>Дає йому цар сідло, дає коня. І дає документ на сідло, як просив солдат. Дає йому такий документ, щоб солдат де не піде — безплатно їв і гуляв. І щоб так було цілий місяць. Взяв солдат осідланого коня, вивів за город, коня пустив, сідло кинув, а сам пішов на місяць гуляти. Відгуляв і пішов додому.</p>
	<p>Приходи додому — дома нема нікогогіч. Всі повимирали. Заходи він до старого вуйка, посидів з тиждень у него, і починають вуйка гонити на панщину. А солдат не пускає вуйка.</p>
	<p>— Я маю з вуйком гуляти.</p>
	<p>Приходи ватага, приходи панський управитель, а солдат їм:</p>
	<p>— Я свою родину на панщину не відпускаю. Приходи сам пан з міліцією.</p>
	<p>— Не маєш ти права до нашого села, — каже солдат панови. — Я маю на це право. Я маю документ і я хазяїн цего села.</p>
	<p>І показав солдат документ, де було написано, що цар віддає йому, солдатові, сідло. А село те звалося Сідло. І виходило, що цар віддав солдатови за службу село Сідло.</p>
	<p>Пан написав цареви: «Якийсь солдат має від вас документ на моє село Сідло». А цар прочитав та й каже:</p>
	<p>— Ну що ж, пропало. Обманув мене солдат.</p>
	<p>І сказав цар, щоб той пан прийшов до столиці і жив коло него, а село остається солдатови.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Гвоздівці, Сокирянського району, Чернівецької області 4 березня 1979 року Барчук Василь Парфенійович (1906 року народження)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Буковини/">Фольклор Буковини</a></li>
	</ul>
</footer>
<!--#include virtual="/-/inc/general__page_end.inc" -->
