<!--#include virtual="/-/inc/general__page_start.inc" -->
<title>Як чоловік кішку вчив працювати ☼ Українська народна казка ☼ Народна творчість</title>
<meta name="Description" content="Українська народна казка Закарпаття «Як чоловік кішку вчив працювати» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Як чоловік кішку вчив працювати.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Як чоловік кішку вчив працювати <br><span class="article__headerDescription">Українська народна казка Закарпаття</span></h1>
	<p>Жив собі одного разу нежонатий парубок. Жив на доброму господарстві — мав землю, худобу. Та робити не було кому, бо він один, а мати стара.</p>
	<p>Роки минали, захворіла небога-мати й померла. Залишився леґінь сам і вже мусив навіть домашню роботу порядкувати. Дарма, знав усе, що потрібно і в хаті, і коло хати, та часу для всього не вистачало.</p>
	<p>«Як собі помогти? Треба женитися, — думає. — А до кого б піти сватати?» — Хотів він, щоб жінка була і роботяща, і гарна.</p>
	<p>Полюбилася парубкові дівчина в одного ґазди — вродлива, поставна. Така, як мати-робітниця. Послав до неї парубок сватачів. Прийшов і сам.</p>
	<p>— Донька у нас на відданні. І здорова, і красна, нівроку. Та має одну хибу — не до роботи вона! — Каже мати. —</p>
	<p>Знаєте, люди добрі, росла у нас одна, ми їй робити надавали.</p>
	<p>Коли дівчина почула, що каже про неї мати, сама осміліла й собі говорить:</p>
	<p>— Віддаватися хочу. Та тільки так, щоб мій чоловік мене не примушував робити!</p>
	<p>— Ой, так-так, — притакує на сватанках мати.</p>
	<p>Глянув леґінь по хаті, підморгнув йому старий — батько дівчини. Парубок тут і каже:</p>
	<p>— Коли так, най буде так! Не буду я тобі, небого, ніякої роботи давати, не буду й збиткувати.</p>
	<p>Побралися леґінь і дівчина. Молодий повів жінку! до себе на ґаздівство, бо хата давно плакала за жіночими руками. Почали молоді жити.</p>
	<p>Час минав. Минав день за днем, тиждень за тижнем, місяць за місяцем. Чоловік рано встане, нагодує худобинку, дасть їсти курям, свиням, потім зварить сніданок собі й жінці. Жінка встане з постелі, потягнеться, позіхне, промиє очі й сідає до столу. Чоловік подасть їжу, потім запряже коней до воза й іде в поле робити.</p>
	<p>Що чинить удома молодиця? Посидить перед дзеркалом, припарадиться і — гайда по селу. Тут постоїть, поговорить, там послухає, ще десь посміється. На полуденок піде до матері, по обіді знову по плітках. Доки від хати до хати селом піде, і вечоріти починає.</p>
	<p>Вертається чоловік з поля й не знає, до чого взятися. Коней треба випрягати, корови доїти, свиней годувати... Роботи стільки, що потилицю почухати нема коли. Доки чоловік впорядкує худобу, і ніч приходить. Зайде до хати, а вечері нема. Вечерю слід би приготувати жінці, а вона сидить собі зі складеними на колінах руками. Чоловік-неборак не каже їй нічого. Розпалює вогонь, варить їсти. За готову страву сідає й жінка.</p>
	<p>І кожного дня так. Чоловік уже так наробився, що з ніг падає, а молода жінка — все по селу та по сусідах. Чоловік терпів, терпів, та далі вже не міг. Одного рана, коли впорядкував худобу, зібрався в поле з кіньми, каже він кішці, що сиділа на припічку:</p>
	<p>— Слухай, небогонько-кішко! Я йду в поле пшеницю сіяти! Доки з поля прийду, щоб ти на дворі та в хаті зробила порядок! Помий посуд, приготуй вечерю, підмети хату.</p>
	<p>— Ти, чоловіче, здурів? Де ти видів, щоб кішка таке могла вчинити.</p>
	<p>— Я тобі нічого не кажу! Робити тобі не велю. Лежи собі! — відповів чоловік жінці й пішов на поле.</p>
	<p>На вечір чоловік повернувся стомлений додому. А вдома все в безладді. Не знає він, за що взятися. Сердитий відчинив двері й гукнув:</p>
	<p>— Кішко! Де ти була цілий день? Чому такий непорядок у хаті? Чому такий непорядок на дворі?</p>
	<p>І вхопив чоловік кішку за ноги, прив’язав жінці на плечі й почав пригощати ременем. Б’є, б’є, б’є. Кішка рветься, дряпає жінку по спині, так що кров цідиться. А чоловік робить своє — б’є та б’є.</p>
	<p>Коли газда перестав кішку вчити розуму й працьовитості, розв’язав її і відпустив, жінка почала плакати:</p>
	<p>— Ти сякий, ти такий! Що ти наробив? Я йду до мамки на скаргу! Дасть тобі мамка, навчить тебе розуму мій няньо!</p>
	<p>— Не плач, небого! — каже чоловік жінці. — Я тебе не бив, я бив кішку за те, що вона не хоче робити.</p>
	<p>Та жінка нічого не слухала, схопилася й побігла до мамки, там поплакати. Показує подряпану спину, подерту сорочку.</p>
	<p>— Та чим і як тебе побив?</p>
	<p>— Бив не мене, а кішку на мені! — каже жінка матері.</p>
	<p>— Ага! Кажеш, що він бив не тебе, а кішку? Коли так, ми на нього ніякого права не маємо. Коли буде бити тебе, тоді ти до нас і приходь! Ми його до суду віддамо.</p>
	<p>Прийшла молода жінка додому й лягла спати. Рано чоловік зібрався в поле і знову наказує:</p>
	<p>— Дивися, кішко, щоб удома був порядок. Помий посуд, підмети хату, приготуй вечерю, доглянь худобу, веретено ниток напряди.</p>
	<p>Жінка встала з ліжка, одяглася, поїла й знову по плітках. Коли йшла з дому, просила кішку:</p>
	<p>— Дивися, небого, щоб порядок був. Бо знову тебе буде бити!</p>
	<p>І пішла собі. Цілий донь ходила. На вечір прийшла додому. Сіла на піч, дрімає, чекає чоловіка, щоб їсти наварив, коли з поля вернеться.</p>
	<p>Прийшов чоловік і бачить: в хаті порядку нема, на дворі худоба голодна, кури не погодовані.</p>
	<p>— Кішко! Що я тобі наказував? Чому посуд не митий, постіль не застелена, кімната не заметена, вечеря не приготовлена?</p>
	<p>Вхопив чоловік кішку, стягнув з жінки сорочку, прив’язав їй кішку до хребта і почав лупити палицею. Кішка м’явкає, кидає собою, рве на жінці тіло. Коли чоловік добре набив кішку, відв’язав і пустив. А жінка собі з плачем до мамки. Подивився батько, подивилася мати на доньку й кажуть:</p>
	<p>— Ми тобі, донечко, допомогти не можемо! Видиш, твій чоловік б’є не тебе, а кішку. На кішку він право має. Коли буде бити тебе, ми його до суду віддамо. Іди, небого, додому.</p>
	<p>Повернулася молодиця додому із сльозами і лягла спати голодна.</p>
	<p>Рано чоловік збирається на роботу і знову наказує:</p>
	<p>— Дивися, кішко, щоб на дворі порядок був. Бо коли не буде, не чекай мене з поля жива. Забирайся в світ, бо знайду тобі загибель!..</p>
	<p>Кішка наче зрозуміла слова господаря, з острахом втекла на гайок.</p>
	<p>— Ти, чоловіче, здурів або що сталося? Чому ти імився до кішки? Хто чув таке, щоб звірина робила в хаті порядок?</p>
	<p>— Ти, жінко, лежи собі! Я тобі нічого не кажу і робити не велю.</p>
	<p>Пішов чоловік у поле. Та жінка вже пліткувати не йшла. Взялася до роботи: помила посуд, нагодувала гусей, курей, свиней, постелила ліжко, замела хату, приготувала вечерю. Сіла за кужіль і ще й два веретена ниток напряла.</p>
	<p>Чоловік здивувався, коли побачив такий порядок.</p>
	<p>— Пішло на хосен кішці! — сміявся. — Навчилася кішка порядок робити!</p>
	<p>Жінка лише почервоніла, та нічого не відповіла. З неї стала файна ґаздиня.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p>Як чоловік кішку вчив працювати. «Сравнительный указатель сюжетов: Восточнославянская сказка / Сост. Л. Бараг, И. Березовский, К. Кабашников, Н. Новиков. — Л.: Наука, 1979.» — 1370. Подається за: «Як чоловік відьму підкував, а кішку вчив працювати: Закарпатські народні казки. Гумор та сатира / Запис текстів та впорядкування П. Лінтура. — Ужгород: Карпати, 1966.», с. 88 — 93. Варіанти: Калин — Архів П. В. Лінтура.; Бочко — Архів П. В. Лінтура.</p>
			<p><a href="/Український фольклор Книги/Петро Лінтур ☼ Зачаровані казкою/">Зачаровані казкою: Українські народні казки Закарпаття в записах П. В. Лінтура</a> [Упорядники І. М. Сенька та В. В. Лінтур; вступна стаття, примітки та словник І. М. Сенька; післямова П. В. Лінтура; Редколегія: В. І. Данканич, О. І. Дей, П. К. Добрянський та ін.; Художник М. М. Дем’ян]. — Ужгород: Карпати, 1984. — 528 с, іл. (Бібліотека «Карпати»).</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Закарпаття/">Фольклор Закарпаття</a></li>
	</ul>
</footer>
<!--#include virtual="/-/inc/general__page_end.inc" -->
