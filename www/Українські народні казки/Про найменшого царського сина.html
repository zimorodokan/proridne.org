<!--#include virtual="/-/inc/general__page_start.inc" -->
<title>Про найменшого царського сина ☼ Українська народна казка ☼ Народна творчість</title>
<meta name="Description" content="Українська народна казка Буковини «Про найменшого царського сина» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Про найменшого царського сина.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Про найменшого царського сина <br><span class="article__headerDescription">Українська народна казка Буковини</span></h1>
	<p>Мав цар три сини. Порадилися вони та й кажуть:</p>
	<p>— Ідем спитаєм батька, чого це в него одне око сміється, а друге — плаче. Пішов старший син, постукав.</p>
	<p>— Можна. Зайшов та й питає:</p>
	<p>— Батьку, скажіть, чого у вас одне око сміється, а друге плаче? Цар розсердився, схопив шаблю. Хлопець налякався і втік. Цар кинув за ним шаблю — аж у двері її забив. Так само було і з середущим. Пішов питати батька і мусив тікати. Питається менший син:</p>
	<p>— Тату, чого у вас одно око сміється, а друге плаче?</p>
	<p>Цар ухопив шаблю і хоче його зарубати. А найменший син не тікає.</p>
	<p>— Тату, ти мене породив, то ти й голову знімай. І цар опустив шаблю.</p>
	<p>— Як ти мені такий вірний, то я тобі все царство передаю. Скоро я умру. Ти викопай яму і поховай мене. Приготуй сухих дров, розклади коло мого гробу вогонь і стережи мене в гробі, щоб не забрали мене, не розтерзали і кості мої не рознесли по всім світі.</p>
	<p>Батько вмер. Похоронили його, і менший син кожної ночі сторожував коло його могили. Клав собі вогнище і грівся. І ті старші тоже з ним ішли. Надлетів змій та й хотів узяти тіло царя. Ті два брати спали, як камені. Менший брат будив їх, будив і не міг розбудити. Не встали вони, а він сам бився зі змійом і вбив його.</p>
	<p>Прилітає другий змій. Він і з ним б’ється. А ті сплять — пробудитися не годні. Він сам вбив і другого змія. Прилітає третій змій, найстарший, дванадцяти голів. Бився він, бився, і так з того змія ллялася кров, що загасила вогонь. Він хоче розбудити їх, щоб та кров їх не затопила, а вони далі сплять. Довго він бився з тим змійом і вбив його.</p>
	<p>Пробудилися ті брати — нема вогню і нема чим запалити. Треба вогню. Де ж його взяти? Вилазять вони на дерево і дивляться, де вогонь блищиться. Зліз той з дерева і вже не знає, куди йти. Так само й другий. А третій, котрий забив змія, каже:</p>
	<p>— Вилізу я. Буду знати, в котрий бік істи.</p>
	<p>Виліз, подивився, де той вогонь, зняв з себе шапку і кинув у той бік. Зліз та й уже знає, в який бік йому істи — пішов він на той вогонь.</p>
	<p>Приходи до того вогню, а кругом того вогню дванадцять злодіїв сплять. Бере він головню і хода. А з тої головні впав у постіл одному злодійови вуглик. Його припекло, він схопився і давай за хлопцем бігти. Догнав та й каже:</p>
	<p>— Чому ти взяв вогонь без дозволу? Що ти за їден?</p>
	<p>— Такий, як ви.</p>
	<p>— Коли такий, як ми, то гай іди до нас. Прийшов він до них, а йому кажуть:</p>
	<p>— У пана стоїть на воротях кугут, і ми не можемо підійти. Як підходимо, кугут піє, і всі сторожі встають. І ми не можемо в молодої пані зняти з руки перстень. А хто той перстень візьме, за того вона заміж піде.</p>
	<p>Хлопець каже:</p>
	<p>— І це вам тяжка робота? Ідем, я зараз того кугута зачарую.</p>
	<p>Іде він уперед, а вони ззаду. Зачарував він — і кугут не піє. Приходи він на балкон до тої царської дочки, зняв перстень, сховав, прийшов до злодіїв та й каже:</p>
	<p>— Я йду вперед, у підвал, а ви скоро йдіть за мною, бо вас половлять. Пішов туди і став за двері з шаблею. Котрий тілко зайде, а він йому голову зрубує. Всіх порубав. А сам взяв вогонь і пішов до братів. Та й каже їм:</p>
	<p>— Ідемо, брати.</p>
	<p>І нічого не каже братам за перстень. А ті брати його за дурного мали.</p>
	<p>Збирає та дівка всіх хлопців і шукає, хто ж у неї обручку взяв. Його браття беруть добрі коні і їдуть туди. А він каже їм:</p>
	<p>— І я поїду.</p>
	<p>Дали вони йому такого старого коня, що заким він доїхав би туди, то вони й вернулися б. Їде він тим конем, коли назустріч йому дід.</p>
	<p>— Куди ти їдеш цим конем? А він йому:</p>
	<p>— Таке й таке діло...</p>
	<p>— То ти запізнишся цим конем. Дід дасть тобі коня. Забрав у него дід того коня і дав йому другого. І сказав:</p>
	<p>— Влізь йому в праве вухо і вилізь лівим.</p>
	<p>Зробив він так — і виліз з лівого вуха файним паничем. Сів на коня та й поїхав. Догнав своїх братів, дав їм по нагайці й поїхав далі. Приїхав туди, пустив коня і зробився таким, як був.</p>
	<p>Всі поз’їжджалися. Дівчина перевіряє, в кого є перстень. Перевірила всіх — нема. Подивилася, ще один в куті сидить. Їй кажуть:</p>
	<p>— А того не треба й перевіряти. А вона:</p>
	<p>— Ні, всіх треба перевіряти.</p>
	<p>Пішла до него, перевірила — перстень у него! І одружилася вона з ним. Мабуть, до цих пір жиють. Я був на їхній свадьбі.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Василівці, Сокирянського району, Чернівецької області 10 серпня 1985 року Данилов Олекса Степанович (1915 року народження)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>


<article class="articleMain">
	<h1 class="articleMain__header">Про найменшого царського сина <br><span class="article__headerDescription">Українська народна казка Гуцульщини</span></h1>
	<p>Був собі цар і мав три сини. І вже старий був, треба було його обходити&nbsp;<sup>*</sup>. Треба було йому принести води вмитися і кави на пиття. Першої днини ішов обходити царя найстарший син, другої — середній, а третьої — третій. А в тата одно око сміялося, а друге — плакало. І сини порадилися дізнатися, чого це в тата одно око сміється, а друге — плаче.</p>
	<p>Пішов найстарший і запитав тата. А тато як завірився&nbsp;<sup>*</sup>, він напудився і втік. Другої днини пішов питати другий та й зразу вернувся. Приходить відти, а брати питаються:</p>
	<p>— Що тато казав?</p>
	<p>— Ти підеш, — каже, — завтра та й будеш чути. А той був учора та чув.</p>
	<p>Третьої днини пішов питати третій, найменший син.</p>
	<p>— Тату, скажіть, чого ваше одно око сміється, а одно плаче?</p>
	<p>І тато завірився, а він не тікав. І стояв на своєму, і тричі питав батька.</p>
	<p>— Хочеш знати, то я тобі скажу. Одно моє око сміється, бо я маю три сини. А друге плаче, бо всі вони нюньки, нема серед них ні одного юнака. Якби був юнак, він би мені приніс води, я би вмився і би відмолодів.</p>
	<p>Сини порадилися, і наймолодший пішов по ту чарівну воду. Сів на коня й поїхав. їхав він, їхав і приїздить до одної баби. Питає баба:</p>
	<p>— Куди ти їдеш?</p>
	<p>— Та їду за чарівною водою.</p>
	<p>— Ти на своїм кони ніколи туди не доїдеш. Їдь у той лужок шовковий. Там мій кінь пасеться. Свого коня пустиш, а сядеш на мого. Він буде злитися, але ти таки сідай та й їдь.</p>
	<p>Взяв він бабиного коня і поїхав. Їхав, їхав і приїхав до другої баби. А то була сестра тої баби першої. Думає, що там чарівна вода. А баба каже:</p>
	<p>— То треба їхати далі. Але ти на цім кони не доїдеш. Їдь на шовковий лужок, там мій кінь пасеться. Свого коня пустиш, а сядеш на мого. І тим конем ти доїдеш. Але ще заїдеш до мої старшої сестри.</p>
	<p>Він поїхав на той лужок, узяв бабиного коня і поїхав до старшої бабиної сестри. Приїздить і питає, де та вода. А вона каже:</p>
	<p>— На цім кони ти не доїдеш. Там є шовковий лужок. Там пасеться мій кінь тато́ша. Ти, — каже, — пусти свого коня, а мого возьми. Той тебе понесе, куди треба. Але я маю ще подарувати тобі шаблю.</p>
	<p>На стіні висіла шабля, і вона здоймила ту шаблю і йому дала.</p>
	<p>— Кінь буде злитися, не буде даватися тобі, але ти таки сядь на него та й їдь. Він тебе донесе. А там, де та вода, завжди були лиш дівки. Тепер там є лиш одна дівчина. А на воротах є там потайний дзвінок. Наколи дзвінок задзвонить, почує за ворітьми кат, і хто туди заходить, він тому рубає голову. Туди ніхто не має заходити. Але ти не йди в ворота, мій кінь перенесе тебе через паркан. А як приїдеш туди, би ти узяв шаблю, що там буде висіти на стіні. А свою шаблю на її місце постав. А дівчина буде спати. Ти її не буди, а води набери.</p>
	<p>І він поїхав. Приїхав туди, перескочив кінь через паркан. Він скочив з коня і відразу до води. Набрав води і пішов у хату до тої дівчини. Будив він її всяко і ніяк не міг збудити. Тоді він поклав шаблю і на столі зісподу, на дошці з нижнього боку, написав, хто він. Написав, що він був тут і води набрав — все написав. І сів на коня і їде додому.</p>
	<p>Приїхав він додому, а брати його тихенько ту воду підмінили. Чарівну забрали, а налляли іншої. Він дає ту воду батькови, би вже пив та й мився нею. А брати кажуть:</p>
	<p>— Ні, тату, не пийте! Даймо перший раз псови, най пес вип’є. Дали тої води псови, а пес випив та й пук. А вони мали ту воду, що в него взяли. Та й дали батькови. І батько напився її і вмився нею і відмолодів. Та й каже, щоби його найменшого сина вивів кат у ліс і там відрубав йому голову за те, що він таку погану воду приніс. І мав кат принести з него мізинний палець на знак. А той кат пожалував його задурно вбивати. Відвів його в ліс, втяв йому там мізинний палець та й відпустив його. І кат приніс батькови той палець, а син пішов у світ.</p>
	<p>А тота дівка встала і на столі прочитала, хто був і хто брав воду. І написала на адресу того царя, аби той, хто брав воду, приїхав до неї. А найстарший син сказав, що то він брав воду. Та й поїхав він до тої дівчини, а там йому відтяли шию та й він не вернувся.</p>
	<p>Тоді дівчина знов написала цареви, щоб приїхав той, хто брав воду. І середущий син сказав, що то він брав. Та й поїхав до тої дівчини, а там і йому відтяли шию. Не вернулись оба.</p>
	<p>А дівчина знов пише до царя, щоб приїхав той, що брав у неї воду. А хто поїде, як найменшого сина нема? Тоді тато зачав питати того ката, і кат признався.</p>
	<p>— Я його не вбивав. Він є, але не знати де.</p>
	<p>Зачали його шукати і відшукали. І поїхав він до тої дівчини. А вона простелила доріжку від свої хати аж до його хати, аби він прийшов. Бо то мав бути її чоловік. І одружилися вони, і передав його тато на него корону. А якби не лишив він дівчині свою адресу, то вона б і не знала за него.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__footnotes">
			<p><sup>*</sup> Обходи́ти — доглядати.</p>
			<p><sup>*</sup> Заві́ритися — грізно глянути.</p>
		</div>
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Село Долішній Спас, Косівського району, Івано-Франківської області 16 липня 1987 року Стовп’юк Анна Лук’янівна (1903 року народження)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Буковини/">Фольклор Буковини</a></li>
		<li><a href="/Фольклор Гуцульщини/">Фольклор Гуцульщини</a></li>
	</ul>
</footer>
<!--#include virtual="/-/inc/general__page_end.inc" -->
