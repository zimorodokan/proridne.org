<!--#include virtual="/-/inc/general__page_start.inc" -->
<title>Цареві загадки ☼ Українська народна казка ☼ Народна творчість</title>
<meta name="Description" content="Українська народна казка Закарпаття «Цареві загадки» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Цареві загадки.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Цареві загадки <br><span class="article__headerDescription">Українська народна казка Закарпаття</span></h1>
	<p>Колись-то жив собі цар. Мав слугу, візника, якого дуже любив і шанував. Але, знаєте, знайшлися люди, яким заздрісно стало, що цар має візника за рівного собі. І почали вони все робити, аби цар позбувся слуги. Та й таки настояли на своєму. Наплели сім мішків гречаної вовни, а цар, не вияснивши, взяв та й наказав прогнати слугу. Але перед від’їздом слуга зайшов до царя і каже:</p>
	<p>— Пресвітлий царю, я служив вам вірно, і тому з чистою душею іду від вас, бо нічого вам не завинив.</p>
	<p>Цар вислухав і говорить:</p>
	<p>— Якщо ти справді не винен, то я вірю. Але дам тобі три загадки. Якщо відгадаєш — зроблю тебе своїм помічником, а якщо ні — то станеш коротшим на голову.</p>
	<p>— Слухаю вас, пресвітлий царю, — погодився візник.</p>
	<p>— Перша загадка буде така: скільки на небі зірок, друга — де середина світу, а третя — скільки коштує цар. Даю тобі місяць на роздуми, — попередив слугу.</p>
	<p>Візник вийшов із царського палацу і подався на вулицю.</p>
	<p>Іде, іде, уже вийшов за місто та все йде, а куди і сам не знає. Вже й вечоріти стало. Раз бачить: іде назустріч старенький дід. Коли вони зрівнялися, то дід запитав:</p>
	<p>— Чоловіче добрий, куди йдеш?</p>
	<p>— Я і сам не знаю.</p>
	<p>— А чи не найнявся б ти до мене на службу?</p>
	<p>— Чого ні, наймусь.</p>
	<p>Та й подався за дідом. Прийшли вони додому, дід нагодував його і велів відпочити. Слуга зразу заснув, бо дуже був змучений. Вранці дід пробудив його і розповів, що він має робити.</p>
	<p>Проходив день за днем. Слуга працював не розгинаючи спини. Дід лиш дивився і радів, що має такого славного робітника. Ось уже і місяць скоро пройде, треба буде йти до царя і сказати відгадки, а він ще не знає відповіді. Змінився слуга, ходить усе сумний та зажурений, і робота вже не так спориться. Помітив це дід і ввечері питає:</p>
	<p>— Хлопче, що з тобою сталося? Чим ти так журишся?</p>
	<p>А він нічого не відповідає, лиш мовчить.</p>
	<p>— Скажи мені, може я чимось допоможу.</p>
	<p>Тоді він усе розповів, як служив у царя, як той його вигнав та ще й дав відгадати три загадки: скільки зірок на небі, де середина світу, і скільки коштує цар.</p>
	<p>Дід усміхнувся і каже:</p>
	<p>— Не журися, легіню, я тебе навчу, що ти маєш цареві відповідати. Як запитає тебе, скільки зірок на небі, то скажи, що ні більше, ні менше, а лише стільки, як у царя волосинок на голові. На другу загадку скажеш, що середина світу там, де ми стоїмо, а на третю — цар коштує 29 срібних, на один менше, ніж бог, якого продали за 30 срібних.</p>
	<p>Легінь красно подякував дідові.</p>
	<p>Непомітно проминув місяць і в зазначений строк візник прийшов до палацу і став перед царем.</p>
	<p>— Ну що, — запитав цар, — чи відгадав ти мої загадки?</p>
	<p>— Відгадав.</p>
	<p>— Ну, коли відгадав, то кажи, скільки на небі зірок.</p>
	<p>— На небі зірок ні більше, ні менше, як у вас волосинок на голові.</p>
	<p>Цар нічого не заперечував, лиш усміхнувся.</p>
	<p>— А де середина світу?</p>
	<p>— Де ми з вами стоїмо, ото і є середина світу, — не моргнувши й оком, сказав слуга.</p>
	<p>— Коли ти такий розумний, то може скажеш, скільки коштує його величність? — поцікавився цар.</p>
	<p>— Його величність коштує 29 срібних.</p>
	<p>— А чи не мало ти даєш?</p>
	<p>— Ні, бога продали за 30 срібних, а оскільки цар стоїть нижче від бога, то він коштує 29.</p>
	<p>Цар був задоволений відповідями слуги і назначив його своїм помічником, а заздрісників із ганьбою вигнав із палацу.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p>Цареві загадки. Записав І. В. Хланта у 1992 р. в селі Копашнове Хустського району Закарпатської області від М. І. Молнар.</p>
			<p>Подано за виданням: Трапила коса на камінь: Українські народні соціально-побутові казки. — Ужгород: Виробничо-видавничий комбінат “Патент”, 1993. — 230 с. — С. 94 — 96.</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Закарпаття/">Фольклор Закарпаття</a></li>
	</ul>
</footer>
<!--#include virtual="/-/inc/general__page_end.inc" -->
