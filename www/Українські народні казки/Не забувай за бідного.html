<!--#include virtual="/-/inc/general__page_start.inc" -->
<title>Не забувай за бідного ☼ Українська народна казка ☼ Народна творчість</title>
<meta name="Description" content="Українська народна казка Бойківщини «Не забувай за бідного» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Не забувай за бідного.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Не забувай за бідного <br><span class="article__headerDescription">Українська народна казка Бойківщини</span></h1>
	<p>Ішли три брати шукати щастя. Ідуть вони, ідуть, надибає їх дідо і каже:</p>
	<p>— Синки, де ви йдете?</p>
	<p>— Та йдемо щастя шукати.</p>
	<p>— То йду, синки, й я з вами.</p>
	<p>Ідуть вони і перед вечором заходять у їден млин. Той дідок каже:</p>
	<p>— Синки, ми будемо тут ночувати.</p>
	<p>— Дідусю, мельник нас не прийме. Видите, який він багатий.</p>
	<p>— Прийме, — дідусь каже, — прийме. Увійшли вони, дідо наперед, а хлопці за дідом.</p>
	<p>— Добрий вечір!</p>
	<p>Мельник йому відповів. І питається:</p>
	<p>— Що ви хочете? Дідусь каже:</p>
	<p>— Хочемо в вас переночувати.</p>
	<p>— Но, як хочете, — каже, — то й переночуєте. Переночували, рано встали, збираються, хочуть іти далі. Найстарший брат і каже:</p>
	<p>— Дідусю, я би тут лишився.</p>
	<p>Бо там дуже файна дівка була. Дідусь каже:</p>
	<p>— Як хоч’, я тебе лишу тут.</p>
	<p>Лишився він і з тою дівчиною одружився. А як дідо відходив, сказав хлопцеви:</p>
	<p>— За бідного не забувай ніколи.</p>
	<p>— Ні, дідусю, не забуду.</p>
	<p>Пішли вони далі, три їх. Ідуть, ідуть цілий день. На вечір заходять в город. А в тім городі такий великий магазин, що страшно дивитися. Дідусь каже:</p>
	<p>— Синки, будемо тут ночувати. Хлопці йому:</p>
	<p>— Дідусю, він нас не прийме.</p>
	<p>Але зайшли, і той продавець прийняв їх. Переночували вони, рано встали, збираються геть в дорогу. Середущий хлопець каже:</p>
	<p>— Дідусю, може би я тут лишився?</p>
	<p>— Як хоч’, — каже, — я тебе лишу. Лишив його дідусь і каже:</p>
	<p>— Синку, би-с не забув за бідного.</p>
	<p>— Ні, дідусю, не забуду, поки жити буду.</p>
	<p>І йдуть уже їх два, наймолодший брат та й дідусь. Ідуть цілий день. Приходить вечір, треба десь ночувати. Дивляться, маленька хатина стоїть. Коло тої хатини дівчина дрова рубає. Хлопець каже:</p>
	<p>— Дідусю, може би ми тут переночували?</p>
	<p>Отака бідна хатина, і бідна дівчина мучиться, дрова рубає. Заходять до хати:</p>
	<p>— Добрий день!</p>
	<p>Просяться на ніч. Дівчина їх приймила, переночували, рано встали і збираються в дорогу. А хлопець каже:</p>
	<p>— Дідусю, може би я тут лишився? Бо бідна дівчина тут так мучиться. Може би ми з нею двоє ліпше прожили?</p>
	<p>Дідусь йому:</p>
	<p>— Як хоч’, лишайся, але за бідного не забувай. Дідо забрався й пішов.</p>
	<p>А через рік іде дідо дивитися, як три браття жиють. Заходить в млин. А старший брат уже став мельником і не хоче ні з ким і говорити. Дідо напирає:</p>
	<p>— Хоть кварту муки дай. А той нагнав діда.</p>
	<p>— Вас таких на день купа приходить. Хіба би для вас тут робив. Дідо відійшов метрів на сто, подивився через ліве плече назад — млин загорівся. І пішов дідо далі. Заходить у той магазин, де лишив другого брата. Напирає кусок хліба, продавець (він став уже продавцем) взяв нагнав діда. Каже:</p>
	<p>— Вас на день много таких є.</p>
	<p>Так само відійшов дідо на сто метрів, подивився через ліве плече — магазин загорівся.</p>
	<p>І пішов дідо далі. Іде до тої бідної хатини, де лишив наймолодшого брата. Приходить там, проситься на ніч, жінка його приймила. Чоловіка дома нема. Та й каже жінка:</p>
	<p>— Дідусю, може би ви перебралися, бо на вас така сорочка брудна.</p>
	<p>— Та як я переберуся, як в мене нема другої сорочки?</p>
	<p>Вона пішла до комори і принесла чоловікову сорочку. Та й каже:</p>
	<p>— Перебирайтеся.</p>
	<p>Він з себе стягає свою сорочку, жінка подивилася — а в діда на грудях велика рана. Та й питається жінка:</p>
	<p>— Дідусю, що у вас за рана?</p>
	<p>— А така рана, — каже, — що через тоту рану треба буде мені вмирати.</p>
	<p>— А не можна тоту рану вилікувати? Дідусь каже:</p>
	<p>— Мож, але ніхто не хоче. Жінка питається:</p>
	<p>— Ну а що таке? — каже.</p>
	<p>— Треба запалити свою хату, своє майно і тим попелом мені рану засипати. Але таких людей нема, аби так зробили.</p>
	<p>А вечір приходить з роботи чоловік, і жінка йому тото все розказує. Радяться чоловік з жінкою. І кажуть, що як чоловік вмре, то більше його не буде. А хату мож збудувати другу.</p>
	<p>Дідо переночував і рано збирається йти геть. А вони питають:</p>
	<p>— Дідусю, де ви йдете?</p>
	<p>— Та йду геть, діточки.</p>
	<p>— То, може би, ми вашу рану вилікували?</p>
	<p>— Та як вам не жаль, то лікуйте. І тоді каже дідусь:</p>
	<p>— Нічого не беріть з хати, тілько свого хлопчика. Вони вже мали якесь добро. Та й каже дідусь:</p>
	<p>— Ми підемо разом. Я буду йти наперед, а ви — ззаду мене. І аби ви не оберталися назад.</p>
	<p>Запалили вони свою хату і пішли з дідом. Відійшли, може, метрів на сто, дідо став і каже їм:</p>
	<p>— Діточки, вертайтеся і йдіть до свої хати. Та й живіть собі. Вони обернулися, а там така прекрасна хата, що такої вони ще й не виділи. А дідо каже їм:</p>
	<p>— Жийте і за бідного не забувайте.</p>
	<p>А той, що мав магазин, став бідний. І той, що мав млин, так само.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Ясень, Рожнятівського району, Івано-Франківської області 25 січня 1994 року Лучканич Василь Павлович (1916 року народження)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Бойківщини/">Фольклор Бойківщини</a></li>
	</ul>
</footer>
<!--#include virtual="/-/inc/general__page_end.inc" -->
