<!--#include virtual="/-/inc/general__page_start.inc" -->
<title>Про хлопця, що не знав боятися ☼ Українська народна казка ☼ Народна творчість</title>
<meta name="Description" content="Українська народна казка Закарпаття «Про хлопця, що не знав боятися» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Про хлопця, що не знав боятися.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Про хлопця, що не знав боятися <br><span class="article__headerDescription">Українська народна казка Закарпаття</span></h1>
	<p>Був один хлопець. Ще йому було три роки, а він не знав боятися. Іде в ліс на тріски, а йому кажуть:</p>
	<p>— Не йди, синку, бо напудишся!</p>
	<p>— А я не боюся, — каже він.</p>
	<p>Як підріс, пішов служити. Просить чоловіка:</p>
	<p>— Ґаздо, научіть мене боятися та буду у вас служити! Ґазда пристав. Вечором послав хлопця на хлів спати. А на тім хліві щось пуджало. Вранці звідує ґазда:</p>
	<p>— Чи ти не боявся?</p>
	<p>— Ні!</p>
	<p>Лишив хлопець ґазду, пішов до другого.</p>
	<p>— Чи ви научите мене боятися?</p>
	<p>— Навчу.</p>
	<p>Пішли орати на діл. А там стояли два стовпи, а на них висіли розбійники. Ґазда зарубав сокиру в одного стовпа і лишив. Вечером дома каже:</p>
	<p>— Но, хлопче, забули ми топір на ділу.</p>
	<p>— Я принесу.</p>
	<p>— Не йди, бо напудишся. — Я не боюся.</p>
	<p>Побіг хлопець і хоче брати топір, а мертвий повішеник проговорив:</p>
	<p>— Ой, небоже, що я би пив!</p>
	<p>— Та як тобі подати води?</p>
	<p>— Зачерпни у шапку і подай на жерді.</p>
	<p>Хлопець так і зробив. І другий повішеник закликав на нього:</p>
	<p>— Ой, небоже, що би-м пив!</p>
	<p>І хлопець зачерпнув у шапку води і на жерді подав йому. І повішеники подарували хлопцеві палицю і міх.</p>
	<p>Повернувся хлопець додому. Звідує його ґазда, чи не боявся.</p>
	<p>— Не боявся! — і розповів ґазді, що з ним було.</p>
	<p>Лишив він ґазду і пішов у військо. А у царя був один бурок. І хлопець стояв на варті біля того бурка. Вночі приходить чорт.</p>
	<p>— Іди геть, бо я тебе задушу!</p>
	<p>— Ти мене?! Я дістав наказ тут стояти, то й буду стояти!</p>
	<p>Чорт збоявся і втік. У пеклі розповів, що за хлопець стоїть на варті біля бурка. Зібралися чорти і почали хлопця страшити. Айбо хлопець не боїться. Загойкав на міх:</p>
	<p>— Міше, бери їх!</p>
	<p>Міх зав’язався. А хлопець закричав на палицю:</p>
	<p>— Палице, бий!</p>
	<p>І палиця почала бити. Чорти ячать і просять:</p>
	<p>— Підпишемо контракт, що сюди більше не прийдемо.</p>
	<p>І підписали контракт кров’ю з перста. І пішов хлопець по цімрях. Увидів старого царя — ще був живий, не задушений. Пішов до молодого царя і сказав:</p>
	<p>— Ідіть у бурок і візьміть свого нянька.</p>
	<p>Узяли старого царя. Хлопець передав їм контракт, підписаний чортами. Звідує його молодий цар:</p>
	<p>— Що ти за се хочеш?</p>
	<p>— Научіть мене боятися.</p>
	<p>— Коли ти не боявся чортів, то як я тебе научу боятися?! Цар написав письмо: коли би хлопець десь умер, то мають його по-царськи поховати. Узяв хлопець письмо і йде світом. Міх і палиця на руках. І дійшов так далеко, що уже би йти під землю. Виломив собі страпату галузу і з нею спустився на той світ. Видить: всі чорти тут. Чорти переглянулися: то він! Варять пшеницю у котлі. Старший його звідує:</p>
	<p>— Чого ти сюди прийшов?</p>
	<p>— Я знаю, чого. Дайте мені сю галузку замочити у котел. Чорти не дають. Айбо хлопець імився за міх — і чорти зразу дозволили. Замочив галузку — і вся пшениця імилася на галузку. І з тою галузкою хлопець піднявся на сей світ. Потряс галузкою — із пшениці зробилися вівці.</p>
	<p>Жене хлопець вівці полониною. Увидів золоті ворота. Відоперлися ворота — і вівці побігли у ті ворота. То були ворота на небо.</p>
	<p>Зажурився хлопець, що залишився без овець. Вийняв із тайстри ощипок і їсть. Далі пішов до криниці напитися води. Ліг, сперся на руки і хоче пити води. А під листом ворухнулася жаба. І він напудився і вмер.</p>
	<p>Пастухи знайшли царську картку і передали цареві своєї держави. І хлопця поховали по-царськи.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p>Про хлопця, що не знав боятися. «Сравнительный указатель сюжетов: Восточнославянская сказка / Сост. Л. Бараг, И. Березовский, К. Кабашников, Н. Новиков. — Л.: Наука, 1979.» — 326. Друкується вперше. Варіанти: Плешинець — «Казки Верховини: Закарпатські українські народні казки / Склад. І. Чендей. — Ужгород: Закарпатське обласне видавництво, 1960.», с. 273 — 277; Лазар — Архів П. В. Лінтура.</p>
			<p><a href="/Український фольклор Книги/Петро Лінтур ☼ Зачаровані казкою/">Зачаровані казкою: Українські народні казки Закарпаття в записах П. В. Лінтура</a> [Упорядники І. М. Сенька та В. В. Лінтур; вступна стаття, примітки та словник І. М. Сенька; післямова П. В. Лінтура; Редколегія: В. І. Данканич, О. І. Дей, П. К. Добрянський та ін.; Художник М. М. Дем’ян]. — Ужгород: Карпати, 1984. — 528 с, іл. (Бібліотека «Карпати»).</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Закарпаття/">Фольклор Закарпаття</a></li>
	</ul>
</footer>
<!--#include virtual="/-/inc/general__page_end.inc" -->
