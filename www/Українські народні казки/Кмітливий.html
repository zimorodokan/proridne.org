<!--#include virtual="/-/inc/general__page_start.inc" -->
<title>Кмітливий ☼ Українська народна казка ☼ Народна творчість</title>
<meta name="Description" content="Українська народна казка Кіровоградщини «Кмітливий» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Кмітливий.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Кмітливий <br><span class="article__headerDescription">Українська народна казка Кіровоградщини</span></h1>
	<p>Не за синіми морями, не за високими горами, а на нашій славній Україні жив козаку Тягнирядно. Козак славний, хоробрий і до всякого діла вдатний.</p>
	<p>Був у нього вірний товариш — кінь Трясило. Чому, питаєте, Трясило? Та тому, що коли розсердиться він на козака, то як не просить Тягнирядно коня їхати швидше, а той ні в яку.</p>
	<p>— Конику вороненький, будь мені вірненький, лети стрілою до дівчини чорнобрової.</p>
	<p>— Нога болить, підкова відпала, — відказує, а сам так хитренько поглядає на козака і трясе Тягнирядна, аж у того зуби клацають.</p>
	<p>Та в бою не було рівного Трясилові. Не один раз виручав коник свого хазяїна, вивозив його з поля бою пораненого.</p>
	<p>Прийшла пора, повернувся козак додому, одружився, почав господарювати. А поруч завжди вірний друг — кінь Трясило.</p>
	<p>Йшли роки, старів коник, вже не міг працювати. Та козак доглядав свого товариша, краще сінце йому, добірне зерно йому, джерелицю йому. Влітку водив до річки купатися, пощипати траву-мураву.</p>
	<p>На старості літ дружина Тягнирядна стала дуже буркотливою.</p>
	<p>— Навіщо нам такий кінь? — каже. — Старий, беззубий, сліпий та ще й шкандибає.</p>
	<p>— Е, жінко, перестань бурчати, розходилась! Трясило буде в нас до кінця своїх днів.</p>
	<p>— А я кажу, вижени його, ніякого толку з нього немає.</p>
	<p>— Як я сказав, так і буде.</p>
	<p>Почув цю сварку кінь, покотилася з ока непрохана сльоза. Нахилив низько свою голівоньку, і, не сказавши нікому ні слова, пошкандибав Трясило в світ широкий.</p>
	<p>Пішов козак до коника, приніс йому свіжої конюшини, яку він так любив, а вірного товариша немає. Він сюди, він туди — нема коня.</p>
	<p>— Коню мій, коню, друже мій єдиний! — заголосив чоловік.</p>
	<p>Взяв торбину, вкинув в неї цибулину, шматок сала, кусок хліба та й вирушив в дорогу.</p>
	<p>День іде, другий, а коня ніде нема. Аж третього дня зустрів вершника. Привіталися, закурили люльки.</p>
	<p>— Шукаю я свого коня. Ти часом не бачив?</p>
	<p>— Твій кінь сліпий на праве око, не має передніх зубів і шкандибає на ліву ногу?</p>
	<p>Так, так! — зрадів чоловік. — А де ж він?</p>
	<p>— Не знаю, я тільки вчора бачив його сліди.</p>
	<p>— Що ти з ним зробив? Ти його вкрав? Де мій коник?</p>
	<p>— Та не бачив я його.</p>
	<p>— Як же ти не бачив, коли точно називаєш його прикмети?</p>
	<p>— Та почекай. Що кінь сліпий на праве око я зрозумів з того, що він щипав травичку тільки з лівого боку.</p>
	<p>— А звідки ти знаєш, що у нього немає передніх зубів?</p>
	<p>— Коли він пасся, то залишав посередині пучки конюшини.</p>
	<p>— А звідки ти знаєш, що він шкандибає на ліву ногу?</p>
	<p>— Бо зліва смугою була збита роса.</p>
	<p>— Ти ба, а тобі кмітливості не позичати.</p>
	<p>— Та воно то так, — зніяковів вершник.</p>
	<p>— А знаєш що, друже, ти мені вибач за образу. Коли ти такий слідопит, то допоможи, звичайно, якщо можеш, знайти мого коника.</p>
	<p>— Зможу, зможу, потрібно ж допомагати один одному в біді. Сідай на мого коня, то вдвох веселіше буде.</p>
	<p>На четвертий день знайшли коня в глибокому яру, допомогли вибратися.</p>
	<p>Прийшли додому. Жінка зраділа приходу чоловіка й коня. Так вони жили-поживали, добра наживали, коника доглядали.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>48 (7931). Кмітливий. СУС —. Записала Козир Оксана. Шумейко Панас Логвинович (1887). Кіровоградська область, Олександрівський район, Триліси</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Кіровоградщини/">Фольклор Кіровоградщини</a></li>
	</ul>
</footer>
<!--#include virtual="/-/inc/general__page_end.inc" -->
