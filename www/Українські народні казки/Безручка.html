<!--#include virtual="/-/inc/general__page_start.inc" -->
<title>Безручка ☼ Українська народна казка ☼ Народна творчість</title>
<meta name="Description" content="Українська народна казка Буковини, Гуцульщина, Полтавщини «Безручка» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Безручка.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Безручка <br><span class="article__headerDescription">Українська народна казка Буковини</span></h1>
	<p>Було в батька двоє дітей — хлопець і дівчина. Сам він був мисливцем. Коли йшов на полювання, то кожного разу прощався з жінкою й дітьми. Діти виросли, а батькови приходиться вже вмерти. І перед смертю каже він дітям:</p>
	<p>— Як будете куди йти з дому, то все прощайтеся, як я прощався з вами. Бо не знаєте, чи побачитеся більше з родиною.</p>
	<p>Померли батьки, син оженився, а дочка жила коло брата. Коли брат ішов на полювання, то прощався з дружиною і з сестрою.</p>
	<p>Найшлася в них дитинка, хлопчик... Як іде батько на роботу, то тепер уже не лиш з жінкою й сестрою прощався, а й з дитиною... Цілував її, обіймав.</p>
	<p>А жені не подобалося, що чоловік так любить сестру свою. Розсердилася вона на неї. Взяла і вбила корову. Чоловік прийшов з полювання, а вона каже:</p>
	<p>— Сестра твоя вбила корову.</p>
	<p>Брат зачав сварити сестру. А вона йому:</p>
	<p>— Брате мій рідний, я не вбила корову і нічого за це не знаю.</p>
	<p>Пішов брат знов на полювання. Як ішов, то з усією родиною попрощався. А жінка його вбила кобилу. Прийшов брат з полювання, а жінка знов на сестру сказала. Брат зачав сваритися, а вона плакала і казала, що нічого за це не знає. Він їй попрощав. А як пішов на полювання знов, жена задушила дитину. Приходи він, а вона й каже:</p>
	<p>— Твоя сестра задушила нашого сина. Зачав він її сварити, а тоді каже:</p>
	<p>— Ходім, сестро, поле оглядати. Впрягай кобилу і поїдем. А вона йому:</p>
	<p>— Маєш жінку, їдь з нею. А я чого поїду?</p>
	<p>Брат крикнув на ню, і вона поїхала з ним. Об’їхали вони поле і поїхали в ліс. В лісі найшли поляну, і на тій поляні відрубав брат сестрі шаблею обидві руки. А сам обернув кобилу та й поїхав.</p>
	<p>Лишилася вона в лісі. Настав вечір. Вийшла сестра з лісу, дивиться: десь далеко світло горить. І пішла на то світло. Прийшла, а там дворець, а кругом дворця — сад, і все то обгороджене сіткою. Упала вона до землі і ногами прогорнула землю попід огорожею. Залізла в той сад і почала їсти яблука. Котре хороше, з’їла, а котре гірше — лиш надкусила. А на другий день хазяїн увидів надкушені яблука. Пішли сторожі садом і найшли ту дівчину. Завели вони її в дворець, обмили, зробили їй перев’язку.</p>
	<p>А в того пана був синок. Став той синок проходжуватися з тою безрукою дівчиною по саду. Сподобалася вона йому, і захотів він на ній женитися. Пан йому не дозволяв.</p>
	<p>— Сину, вона ж безрука, як же ти будеш з нею жити?</p>
	<p>— Батьку мій рідний, най вона буде без рук, а я на ній женюся. Та й оженився.</p>
	<p>Забирають його в армію. Пише він до неї з армії. А вона диктує листа до него: «Я маю два сини з золотими головами». Той лист потрапив у руки братовій жінці, бо вона була поштаркою. Забрала вона того листа, а від себе написала: «Твоя жона має два хлопці з собачими головами». А він пише батькови: «Нехай будуть діти, які є, поки я не повернуся». А братова забрала того листа і написала батькови: «Я, твій син, пишу тобі: прожени мою жінку з тими дітьми». І батько прогнав її. Дав їй торби, щоб вона перекинула їх через плечі і носила свої діти.</p>
	<p>Ходила вона села від села. Одного разу захотілося їй води і побачила вона нору. А коло нори сидів старий дідок.</p>
	<p>— Дайте мені напитися, дідусю, — попросила жінка.</p>
	<p>— Нагнися та й пий, — сказав дід.</p>
	<p>— Але ж діти мої попадають у воду.</p>
	<p>— Не бійся, не попадають. Нагинайся й пий.</p>
	<p>Вона нагнулася, а торби зіскочили з плеча і полетіли в воду. Вона хотіла їх підхопити своїми киктями, ткнулася ними у воду — і тут їй виросли руки. Поклала вона свої діти в бесаги і пішла в село — стала в селі прачкою, щоб заробити для себе й дітей. Поробила вона там зо п’ять-шість років, діти підросли, вона сама файно вбралася. Кинула роботу прачки і захотіла стати кучером. Перебралася вона на хлопця і пішла найматися за кучера. А якраз треба було кучера її братови. Брат підходи до неї.</p>
	<p>— Ви в мене не будете за кучера?</p>
	<p>— Можу. Але я тілко хочу окрему кімнату для спання.</p>
	<p>— Добре.</p>
	<p>Приїхали вони додому. Розпрягли коней, і пішла вона спати. А брат її тримав ган. Заїхали до него ночувати чужі люди. Захотіли з кимось побалакати. А хазяїн каже:</p>
	<p>— У мене є новий кучер, дуже до розмови справний, я його покличу. Покликав він «кучера». І зачала вона тим людям розказувати за своє життя.</p>
	<p>— Батько мій ходив на полювання. І все прощався з сім’єю...</p>
	<p>І розказала вона, як прощався з сім’єю її брат і що зробила його жінка. І як брат завів її в ліс та відтяв їй руки.</p>
	<p>Коли вона то все розказала, то її брата з жінкою забрали і розстріляли, а вона залишилася жити на тому господарстві.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Гвоздівці, Сокирянського району, Чернівецької області 11 лютого 1979 року Барчук Василь Парфенійович (1906 року народження)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>


<article class="articleMain">
	<h1 class="articleMain__header">Безручка <br><span class="article__headerDescription">Українська народна казка Буковини</span></h1>

	<figure class="illustration">
		<img class="illustration__image" loading="lazy" decoding="async" src="/-/i/Безрука жінка — 01.png" alt="БЕЗРУКА ЖІНКА — Українська Народна Казка Буковини" title="БЕЗРУКА ЖІНКА — Українська Народна Казка Буковини">
		<figcaption class="illustration__caption">БЕЗРУКА ЖІНКА — Українська Народна Казка Буковини</figcaption>
	</figure>

	<p>Було в батька двоє дітей, хлопець і дівчина. Сам він був мисливцем. Коли йшов на полювання, кожного разу прощався з жінкою й дітьми.</p>
	<p>Діти виросли, а батько був уже старий. Він сказав дітям перед смертю: «Як буде хтось із вас іти кудись з дому, то все прощайтеся, як я прощався з вами. Бо не знаєте, чи ще побачитесь».</p>
	<p>Помер батько, а син оженився. Коли він ішов на полювання, то прощався з жоною й сестрою. Знайшлася в них дитина, хлопчик. Як іде батько на полювання, то тепер уже не лиш з жоною й сестрою прощається, а й з дитиною. Цілує її, обіймає.</p>
	<p>А жона його не любила сестру і хотіла її збутися. Коли чоловік пішов, вона взяла та задушила корову. Чоловік з полювання, а вона каже:</p>
	<p>— Сестра твоя задушила корову.</p>
	<p>Брат зачав сварити сестру. А вона каже:</p>
	<p>— Брате мій рідний, я не душила корову, я нічого за це не знаю.</p>
	<p>Пішов брат знову на полювання. І як ішов, то з усією родиною попрощався. А жінка його задушила кобилу. Прийшов чоловік з полювання, а вона знов на сестру сказала. Брат зачав сваритися, а сестра плаче і каже, що нічого за це не знає. Він їй простив. А як пішов знов на полювання, жона задушила дитину. Приходить він, а жона каже:</p>
	<p>— Твоя сестра задушила нашого сина. Почув це брат і сказав сестрі:</p>
	<p>— Ходімо, сестро, поле оглядати. Впрягай коня і поїдемо.</p>
	<p>— Маєш жінку, то їдь з нею. А я чого поїду? — каже сестра. Але брат крикнув на неї, І вона поїхала з ним.</p>
	<p>Об’їхали вони поле і заїхали в ліс. Зійшли з візка на поляні, і відрубав брат сестрі шаблею обидві руки.</p>
	<p>— Більше Нічого не будеш душити, — сказав їй, обернув коня і поїхав.</p>
	<p>Лишилася дівчина в лісі. Пройшла трохи, дивиться, десь далеко світло горить. І пішла на те світло. Прийшла, а там палац, кругом палацу сад, і все те обгороджене сіткою. Упала вона і прогорнула ногами землю попід огорожею. Та залізла в сад і почала їсти яблука. Котре хороше, з’їла, а котре погане, лиш надкусила.</p>
	<p>На другий день побачив хазяїн саду надкушені яблука. Пішли сторожі садом і знайшли там дівчину. Завели її в палац, перев’язали, обмили.</p>
	<p>А в того пана був молодий син. Почав той син проходжуватися з безрукою дівчиною по саду. І захотів він на тій дівчині женитися. Пан йому не дозволяв. «Сину, вона ж безрука, як же ти будеш з нею жити?» — «Батьку мій рідний, хай вона буде без рук, а я на ній женюся». І оженився.</p>
	<p>Забирають його у військо. І пише він звідти до жінки. А вона диктує листа до нього: «Я маю два сини з золотими головами». Той лист потрапив до рук братовій жінці, бо вона була поштаркою. Забрала вона того листа, а від себе написала: «Твоя жона має два хлопці з собачими головами».</p>
	<p>Прочитав це чоловік та й пише батькові: «Нехай будуть діти, які є, поки я не повернуся». А братова забрала того листа і написала батькові: «Я, твій син, пишу тобі: прожени мою жінку з тими дітьми». І той прогнав невістку. І дав їй торби, щоб вона перекинула їх через плечі і носила свої діти.</p>
	<p>Ходила вона від села до села. Одного разу захотілося їй води, і побачила вона нору. А коло нори сидів старий дідок.</p>
	<p>— Дайте мені напитися, дідусю, — попросила жінка.</p>
	<p>— Нагнися та й пий, — каже дід.</p>
	<p>— Але ж діти мої попадають у воду.</p>
	<p>— Не бійся, не попадають. Нагинайся й пий.</p>
	<p>Вона нагнулася, а торби зіскочили з плеча і попадали у воду. Вона хотіла їх підхопити своїми киктями... і раптом їй виросли руки.</p>
	<p>Поклала вона дітей у бесаги і пішла в село. Та й лишилася в тім селі прачкою, щоб заробляти для себе й дітей. Поробила вона п’ять-шість років, файно вбралася і покинула роботу прачки. Перебралася вона на хлопця і пішла найматися кучером. А її братові якраз треба було кучера. Підходить брат до неї та й питає, чи не буде у нього за кучера.</p>
	<p>— Добре, тільки я хочу мати окрему кімнатку. Погодився він дати окрему кімнатку. Приїхали вони на місце. Розпрягли коні, і пішла вона спати.</p>
	<p>А брат її тримав ган. Заїхали ночувати чужі люди. Захотіли вони з кимось побалакати, а хазяїн каже:</p>
	<p>— У мене є новий кучер, дуже справний до розмови. Я його покличу.</p>
	<p>Покликав він «кучера». І зачала вона тим людям розказувати про своє життя.</p>
	<p>«...Батько мій ходив на охоту. І все прощався з сім’єю. А як помер батько, на охоту ходив брат...» І розказала вона, як братова жінка задушила корову, потому кобилу, а відтак дитину. І як брат завіз її в ліс і відрубав руки.</p>
	<p>І коли вона все розказала, її брата з жінкою забрали і розстріляли. А вона лишилася жити з дітьми на тому господарстві.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p>Безрука жінка. Сравнительный указатель сюжетов: Восточнославянская сказка. Составитель Л. Бараг, И. Березовский, К. Кабашников, Н. Новиков. — Л.: Наука, 1979 706. Записано 11 лютого 1979 року в селі Гвіздівцях Сокирянського району Чернівецької області від Василя Парфенійовича Барчука (1905 року народження, колгоспний пенсіонер). Варіанти запису 29 серпня 1975 року в селі Рукшині Хотинського району Чернівецької області від Іллі Васильовича Білівського (1898 року народження, колишній емігрант у Канаду і США, учасник двох світових воєн і Хотинського повстання, пенсіонер); 28 січня 1979 року, від Д. П. Лазаренка; 15 квітня 1979 року в селі Романківцях Сокирянського району Чернівецької області від В. Н. Савки (1925 року народження, освіта — 3 класи). Казку почув у Румунії, в Банаті.</p>
			<p>Чарівна квітка: Українські народні казки з-над Дністра. Запис, упорядкування, примітки та словник М. А. Зінчука; Художники: Н. В. Кирилова і П. А. Гулін. — Ужгород: Карпати, 1986. — 301 с: іл.</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>


<article class="articleMain">
	<h1 class="articleMain__header">Безручка <br><span class="article__headerDescription">Українська народна казка Гуцульщини</span></h1>
	<p>Були собі жінка та й чоловік, і в них була дуже файна дівчина. Мама цеї дівчини заслабла і вмерла. А тато оженився з другою. І мачуха не любила дівчинку. Чоловік робив у лісі. Прийде в суботу з роботи, та все мачуха йому наговорює на його дочку:</p>
	<p>— Твоя дочка краде муку та й комусь віддає. Він сказав дочці:</p>
	<p>— Як будеш красти, я тобі руки відрубаю.</p>
	<p>Одного разу чоловік з жінкою пішли на весілля. А мачуха вифасувала дівчині мисчину муки, аби мала що їсти. А комору замкнула. Вони поїхали, а прийшов старець та й почав просити:</p>
	<p>— Дай мені, дівчинко, або муки, або хліба. А вона каже:</p>
	<p>— Я би вам, дідику, дала, але мені самій мачуха трошки лишила. Але пожалувала дівчина діда та й дала йому ту муку. А він ніс її та й трохи розтрусив на подвір’ї.</p>
	<p>Приїхали ввечір мачуха з татом з весілля, і зразу побачила мачуха надворі розсипану муку. Та й бігом до комори. Комора замкнена, а вона таки каже чоловікови:</p>
	<p>— Твоя донька всю муку викрала.</p>
	<p>А чоловік улютився та й урубав дівчині руки. Та й нагнали її від хати.</p>
	<p>— Нам злодійки не треба.</p>
	<p>Бідна дівчина без рук, нічого не годна. Ні хату ні в кого відкрити та й нічого. Та й пішла до дідича в сад. А в дідича в саду падали на землю яблука, а дівчина падала на коліна й гризла. Дідич щорання вийде в сад, дивиться — яблука гризені. І не знає, хто гриз. Та й сказав свому синови:</p>
	<p>— Іди ввечір сокотити, хто це у нас в саду яблука гризе.</p>
	<p>Та й пішов хлопець увечір сокотити. Дивиться, а то хтось іде під яблінку. Схиляється до землі й гризе яблука. Хлопець підійшов помаленьку ближче. А дівчина це вчула і напудилася, що хтось іде. Та й каже:</p>
	<p>— Не вбивайте мене.</p>
	<p>— Ні, я тебе не буду вбивати. Ходи до хати. Привів дівчину до хати та й каже татови та й мамі:</p>
	<p>— Зловив злодія.</p>
	<p>Подивився на неї хлопець та й каже:</p>
	<p>— Мені ця дівчина вдалася. Я хочу ся з нею женити. Дивіться, яка вона файна.</p>
	<p>А мама каже:</p>
	<p>— Як же ти будеш з нею женитися, як вона без рук? Вона ж не годна буде робити. А ще якби була дитина, хто буде її бавити та жмакати з дитини?</p>
	<p>— Поможете ви. І сказала мама:</p>
	<p>— Ну, най буде.</p>
	<p>Оженився він, все за неї робив дома. І закликали його в армію служити. А жінка його була вже груба. Він сказав мамі:</p>
	<p>— Я йду в армію, а ви поможіть дитину вибавити, що би то не було. Та й пише він з армії до жінки:</p>
	<p>— Чи є вже дитина? Чи не слаба ти? Тато з мамою відписують:</p>
	<p>— Маєш уже сина.</p>
	<p>А мачуха її про це взнала і перехопила в листоноші того листа. Сказала, що вона сама понесе. І сама по тій адресі відписує лист у армію: «Твоя жінка вродила замість дитини песя. Що ми маємо з тим песям робити?» Він дістав того листа і відписав: «Най буде песя, але моє». А мачуха знов перестріла листоношу і забрала листа. І написала другого, ніби пише чоловік до жінки додому: «Як прийду з армії, би я тебе дома не застав, мені такої жінки не треба».</p>
	<p>Мама та й тато прочитали невістці того листа. Та й кажуть:</p>
	<p>— Таки, небого, мусиш іти світ за очі. Прив’язали їй до шиї дитину, і пішла вона.</p>
	<p>Прийшла вона до озера та й стоїть. І думає: «Кину вперед дитину, а тоді сама штрикну». І тут надійшов якийсь дідо старий. Та й каже:</p>
	<p>— Аби ти не робила це, що ти думаєш. Бог тобі поможе, вижиєш з цею дитиною. Мочи в воді праве плече.</p>
	<p>Вона послухала діда, вмочила в воду праве плече — зробилася їй рука!</p>
	<p>— Вмочи ліве плече, — каже дідо.</p>
	<p>Вона вмочила ліве плече — зробилася ліва рука! Та й каже вона:</p>
	<p>— Богу дякувати, що я маю руки. Я вигодую цю дитину. Та й каже їй дідо:</p>
	<p>— Іди в ліс, там є хата. Будеш там жити. Ти знаєш вишивати. Будеш людям вишивати рушники, сорочки. Вони будуть тобі за це платити і меш так жити.</p>
	<p>Вона пішла з дитиною лісом і зайшла до тої хатки. У хатці нікого не було. А на столі — хліб і молоко. І вона втішилася цим, і люди стали до неї носити шити.</p>
	<p>Пройшли роки, хлопчик підростав. Вернувся з армії її чоловік та й питає тата й мами:</p>
	<p>— Де моя жінка? А мама й каже:</p>
	<p>— Та як «де»? Ти написав, аби ми її нагнали. І ми нагнали її з дитиною.</p>
	<p>Він сказав:</p>
	<p>— Я такого вам не писав. Я йду шукати її. Як найду, вернуся, а як не найду, то не треба й мені жити.</p>
	<p>Покликав він свого друга, взяли вони рушниці і пішли на полювання. І так вони полювали, що захопила їх у лісі ніч. Дивляться — в лісі хата, а в хаті світло. Ідуть проситися на ніч. І жінка їх приймила. Каже:</p>
	<p>— Переночуєте.</p>
	<p>Його товариш ліг на лавицю, а він ліг на постіль, але напоперек. Та й не роззувався, бо був дуже змучений. А жінка цілу ніч шила людям та й не спала. Вони оба трудні були і заснули, а вона каже хлопчикови:</p>
	<p>— Івасько, закинь татови ноги на лужко, би не затерпли. А його друг ті її слова вчув.</p>
	<p>Переночували вони, а рано пішли далі на польовання. Друг питає:</p>
	<p>— Ти чув, як жінка казала хлопчикови, щоби закинув татови ноги, би не затерпли?</p>
	<p>А він каже:</p>
	<p>— Я не чув, бо заснув. Якщо таке діло, то підемо туди й на другу ніч ночувати і будемо чути.</p>
	<p>І пішли вони знов до тої жінки ночувати. Та й він знов так само ліг напоперек на постіль. А жінка знов каже:</p>
	<p>— Івасику, закинь таткови ноги, би не затерпли.</p>
	<p>А він уже не спав і це чув. І почав ніби пробуджуватися. І каже жінці:</p>
	<p>— Який я тато цій дитині? І вона сказала:</p>
	<p>— Ти кімуєш, як я, твоя жінка, була без рук? Це я, твоя жінка. А це твій син. Мене твої прогнали з дому.</p>
	<p>А він каже:</p>
	<p>— Я то кімую, але ти була без рук, а тепер з руками. Як то ся стало?</p>
	<p>Вона йому розказала, як їй дідо сказав мочити в озері плечі і як їй виросли руки.</p>
	<p>— З тих пір я з руками і живу тут з дитиною.</p>
	<p>— То збирайся і ходім додому. І з тих пір вони живуть разом.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Текуча, Косівського району, Івано-Франківської області 13 березня 1983 року Матійчук Олена Дмитрівна (1911 року народження)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>


<article class="articleMain">
	<h1 class="articleMain__header">Безручка <br><span class="article__headerDescription">Українська народна казка Гуцульщини</span></h1>
	<p>В одному селі жив багатий чоловік. Він мав двоє дітей, сина й доньку. У него був склеп, і донька торгувала в склепі, а він з сином возив до склепу товари. Він уже був старий чоловік, уже слабий був. Закликав він своїх дітей до себе і говорить:</p>
	<p>— Я вже старий, не годен уже робити, мушу вмирати. Прошу я вас, аби після мої смерти ти не віддавалася, а ти не женився.</p>
	<p>Старий помер, похоронили його, а брат і сестра працюють далі, як працювали. Сестра продає в склепі, а брат привозить товари. Брат мав великі знайомства. Як їздив за товарами, то його не було по два, по три дни. Сестра його не питалася, де він так довго буває. А брат познайомився з дівчиною. Дівчина хоче, аби він женився з нею. Він говорить дівчині, що хоче женитися з нею. Але чи дасть йому дозвіл сестра? Дівчина йому говорить:</p>
	<p>— Що ти за хлопець, що тобі сестра має дозволяти, аби ти женився?</p>
	<p>І він сказав їй:</p>
	<p>— Як тато помирав, то нам сказав, аби я не женився, а сестра не віддавалася. Ми дали татови клятву, що це виконаємо. А тепер я мушу попросити сестру, аби дозволила мені женитися.</p>
	<p>Приїздить він додому задуманий. Сестра його питає:</p>
	<p>— Слухай, тобі щось погано пішло на торгу чи що? Чого ти невеселий?</p>
	<p>А він каже:</p>
	<p>— Нічого поганого мені не було. Але, — каже, — я хочу тебе щось попросити. Хочу, щоби ти мені дозволила женитися.</p>
	<p>Сестра йому говорить:</p>
	<p>— Я тобі не дозволю женитися, бо ми татови заприсяглися, що я не буду віддаватися, а ти не будеш женитися.</p>
	<p>Він сестри послухав, але ще дужче посумнів. Далі їздить по товари, привозить їх, але сумний. Сестра це видить і дуже їй жаль брата. Він був завше такий веселий, а тепер сумний. Та й каже йому сестра:</p>
	<p>— Брате, я тобі дозволяю женитися, але ти робиш гріх, бо ти ломиш свою присягу. Ти дав татови слово не женитися. Тобі женитися дозволю, а віддаватися я не буду.</p>
	<p>Брат повеселів, поїхав по товари і оженився. Приїхав додому уже з жінкою. І в них ніби нічого не змінилося, сестра собі продавала в склепі, а він привозив товари. Але жінка братова не любила сестру. Зачала вона говорити чоловікови:</p>
	<p>— Слухай, чоловіче, сестра продає в склепі, стоїть собі за прилавком, а я мушу обходити хазяйство.</p>
	<p>Вони були маючі люди. І брат сестру любив, а сестра любила брата. Та й каже він жінці:</p>
	<p>— Жінко, я й так перед нею винен. Вона не віддавалася, а мені таки дозволила оженитися, і я оженився. Я не можу ставити її, аби обходила господарку, а тебе покласти крамаркою. Вона добра крамарка, має велику практику в своїй роботі, від її роботи нам великий прибуток. Я цего не зроблю.</p>
	<p>Він собі далі привозить товари, а сестра продає, і добре вони жиють, і любов між братом і сестрою. А жінка зачала ще більше ненавидіти чоловікову сестру. І видить, що вона чоловіка не годна уговорити. Та й пішла вона до одної бабки на пораду. А бабка її питає:</p>
	<p>— Що в него є найлюбиміше на господарстві? Що він з дитинства найбільше любить?</p>
	<p>Вона бабці говорить:</p>
	<p>— Він дуже любить заходити в склеп до свої сестри, дивитися, як іде торг.</p>
	<p>Бабка її радить:</p>
	<p>— Зайди вночі до склепу, побий вікна, побий посуд дорогий — таку шкоду зроби.</p>
	<p>Вона вночі заходить, повибивала вікна, побила прилавки, понищила дорогі товари. А сестра нічого про це не знає. Приходить рано до склепу — вікна вибиті, товари понищені, поруйновані. Вертається вона до хати й голосить:</p>
	<p>— Хто такої шкоди наробив?!</p>
	<p>Брат пішов подивився та й усю ту шкоду направив. Та й далі вона собі продає, а він возить товар. А жінка каже чоловікови:</p>
	<p>— Слухай, чоловіче, то сестра все побила й понищила. Вона зла, що ти женився зо мною. Тато заперечував, а ти вженився. Це вона зробила.</p>
	<p>А він не брав це собі під увагу.</p>
	<p>Жінка хоче далі зле робити та й іде знов до бабки. І розказує бабці:</p>
	<p>— Я наробила шкоди, а він нічого собі з цего не робить. Сказав, що його крамниця і його сестра. І далі вона робить у склепі, як робила.</p>
	<p>А баба каже:</p>
	<p>— Що в твого чоловіка ще найлюбиміше є? Що він ще дуже любить?</p>
	<p>А жінка говорить:</p>
	<p>— Він любить зайти в стайню, подивитися на коні, на корови — на господарку.</p>
	<p>А баба каже:</p>
	<p>— Зайди і порубай йому сокирою коні й корови.</p>
	<p>Жінка порубала коні, корови — наробила пакости в стайні. Та й сама вийшла рано то все обходити, а тоді забігає до хати й голосить.</p>
	<p>І каже йому:</p>
	<p>— Твоя сестра знищила коні, корови — геть усе понищила. Чоловік вийшов, заходить у стайню — дійсно коні й корови порубані.</p>
	<p>Жінка до него:</p>
	<p>— Чого ти їй нічого не кажеш? А чоловік каже:</p>
	<p>— Мої коні, мої корови і моя сестра.</p>
	<p>І далі товари привозить, сестра торгує, і нічого не змінилося, і любляться межи собою, як перше любилися.</p>
	<p>Жінка видить, що нічого зробити не може. А в них уже найшлася дитина. Маленьке в колисці лежало. А жінка далі бабі говорить, що він нічого не бере до уваги і нічого з цего не робить. Баба їй далі говорить:</p>
	<p>— Скажи мені, що він найбільше любить? А жінка подумала та й каже:</p>
	<p>— У нас є синок, дитина маленька. Як чоловік приїздить з товарами, то перший раз заглядає в колиску.</p>
	<p>Тоді баба їй каже:</p>
	<p>— Як хочеш, щоби сестрі твого чоловіка пішло на зле, ти мусиш знищити свого любимого сина.</p>
	<p>Вона прийшла додому, подумала, бере сокиру, приступає до колиски і намірюється зарубати дитину. Дитина спала. І на той раз пробудилася вона і сказала: «Мама». І вона відступилася від колиски. А далі набрала злости і приступила до колиски знову. І зарубала свою рідну дитину. Приїздить чоловік з товарами, а жінка кричить і пищить:</p>
	<p>— Твоя сестра зарубала нашу дитину!</p>
	<p>Чоловік постояв, подумав і нічого на то не відповів. Приходить з крамниці сестра, а він їй каже:</p>
	<p>— Сестро, збирайся та проїдемось трохи на возі.</p>
	<p>А вони дуже навиділися&nbsp;<sup>*</sup> з братом. Сестра збирається, сідає з братом і їдуть на прогулянку. І заїхав брат із сестрою в ліс. І сказав брат сестрі:</p>
	<p>— Сестро, ти нам знищила крамницю, ти знищила корови, коні — я тобі все дарував. А що ти знищила мого любимого сина, це я тобі простити не можу.</p>
	<p>Сестра зачала плакати і каже йому:</p>
	<p>— Брате, як я тобі знищила крамницю, як я тобі знищила коні, корови, рубай мені ліву руку, якщо ти мені не віриш. А я тобі присягаюся, що я того не робила. А як я тобі знищила твого любимого сина і ти не віриш, що це неправда, то рубай мені праву руку.</p>
	<p>І він відрубав їй ліву руку і відрубав праву руку. Та сів на воза і поїхав додому. А її в лісі лишив. І лишилася вона там без рук, кривава і голодна. Її дуже боліло і хотілося їсти, і вона стала вибиратися з того лісу. Уже робилася ніч. І побачила вона густий сад, зайшла в той сад і хотіла хоть ротом зірвати яблуко, бо рук не мала.</p>
	<p>А то був сад якогось великого пана. І в тому саду хтось заходив і крав яблука. Пан поклав там слуг, щоби вони ловили злодія, що краде яблука. Слуги, щоби ймити злодія, викопали в саду під яблунею яму. Вийшли слуги рано в сад, подивились у яму і вздріли там людину. Жінку. Зайшли до пана й сказали, що в ямі є якась жінка. Пан сказав вибрати її з ями і привести до него. Слуги витягнули її з ями, дивляться, а це нещасна безрука каліка. Завели її до пана. І пан уздрів каліку. Дуже совісний був той пан і сказав їй лишитися у него.</p>
	<p>А в того пана був син. Він подивився на дівчину-каліку, а вона була дуже вродлива. І панський син влюбився в ню. Пан виділив їй окрему квартиру, давав їй там харчі, і там вона жила. Вона виходила на панське подвір’я прогулюватися. А панський синок собі виходив. І так він у ню влюбився, що зачав свого батька просити, аби дозволив йому з нею женитися. А пан сказав:</p>
	<p>— Я тобі дозволяю женитися, але вона безрука каліка. Щоби ти її відтак не кинув.</p>
	<p>І син взяв її за жінку. І дуже він її любив, і файно вони жили. Але прийшла йому повістка іти в армію. Як молодий пан ішов у армію, лишив жінку у тяготі&nbsp;<sup>*</sup>. Вона йому обіцяла, що вродить два сини з золотими кучерями. А на чолі в одного буде місяць, а в другого — сонце. Син дуже тата просив, щоби не кривдили його жінку. Старий пан так само любив її і уважав і ніц&nbsp;<sup>*</sup> її не кривдив.</p>
	<p>І народила вона тих двох синів із золотими кучерями. І був в одного на чолі місяць, а в другого — сонце. Тато йому до війська написав: «Твоя жінка вродила тобі двох синів, Місяця і Сонце».</p>
	<p>А її брата жінка робила в крамниці крамаркою. І крамниця збанкрутувала, і найшов їй чоловік роботу на пошті. Як тато синови написав, що його жінка вродила двох дуже гарних синів, той лист попав у руки братовій жінці. Вона перечитала його і знищила, а написала до молодого пана таке: «Твоя жінка мала народити тобі Місяць і Сонце, а вона народила двох песят». І підписала татову фамілію&nbsp;<sup>*</sup>, що ніби це тато післав.</p>
	<p>Син прочитав того листа і написав: «Дозирайте жінку і ті песята. Я скоро приїду додому». А лист попадає знов на пошту до братової жінки. І вона перечитала, що панський син просить батька не кривдити жінку. І того листа вона знищила і пише до тата: «Щоби ви мою жінку і ті песята забрали, заки я верну. Щоби її знищили і дітей».</p>
	<p>Пан дуже здивувався. Син дуже любив жінку, і такі вона йому гарні діти народила. І як вчинити те, що пише син? Жалує він невістку свою.</p>
	<p>І сказав він їй:</p>
	<p>— Мій син тебе зрікся і сказав тебе знищити, але я тебе нищити не буду, лиш тебе відправляю. Іди собі в світ і шукай собі долі.</p>
	<p>І вона з тими дітьми пішла в дорогу. Ішла вона, ішла і дійшла аж до берега моря. І дістала вона велику спрагу і дуже захотіла пити. Нагнулася вона до джерела, що текло в море, і хотіла напитися води. Зачала пити тої води, а одна дитина випала з сакви і впала у воду. Вона зачала дуже плакати. Не могла витягти дитину з води, бо вона без рук. Зачала вона пригинатися й нахилятися. І друга дитина випала з бесаги і впала у воду. Вона дуже щиро плакала. А берегом моря іде дідо. Питає він її:</p>
	<p>— Чого ти так плачеш?</p>
	<p>Вона йому говорить, що хотіла напитися води і випали у воду діти.</p>
	<p>Дідо їй каже:</p>
	<p>— Ти не плач, сягай у воду і тягни дитину.</p>
	<p>А вона показала йому, що вона без рук. А він сказав.</p>
	<p>— Сягай у воду тим, що маєш.</p>
	<p>Вона посягнула у воду витягнути хлопчика, і їй виросла рука. Дідо каже:</p>
	<p>— Сягай другою.</p>
	<p>Посягнула вона за другим хлопчиком, і виросла її друга рука. І витягла другого хлопчика. Вона дуже врадувалася і дуже подякувала дідови. І пішла понад берег моря, і прийшла до якогось шинку. І наймилась там прачкою. А дітям позав’язувала хустинами голови, щоби не блищали Місяць і Сонце. Працювала прачкою і виховувала своїх дітей.</p>
	<p>А її чоловік звільняється з війська і їде додому. І захапує його ніч, і попадає він у той шинок. Повернув у шинок переночувати. А це був шинок його жінки брата. І сестра наймилася в брата прачкою. Він її не пізнав, бо його сестра була без рук, а ця з руками.</p>
	<p>Молодий пан повернув туди, аби переночувати, і зачав говорити з хазяїном шинку. Говорили, які є новини. Тут і жінка була. Пан зачав розповідати, як жилося при війську. А хазяїн розповідав, як у него на господарці. І не мають вони вже що такого говорити. А хочуть поговорити щось довше. Тоді ґазда каже:</p>
	<p>— Слухайте, в мене є наймичка-прачка з двома дітьми. Вона живе у мене в комірчині. Я би її покликав. Може би, вона щось нам нового сказала, аби нам веселіше ніч переходила.</p>
	<p>Каже пан:</p>
	<p>— Ведіть її сюди, най розказує.</p>
	<p>Закликали її в хату і попросили її розказати щось про своє життя або що.</p>
	<p>А як вона наймилася прачкою, то вона знала, що вона в брата, а брат не знав, що то його сестра. І жінка його не знала, що то зовиця. Вона сказала:</p>
	<p>— Я розкажу, але під такою умовою: хто буде перечити, того штрафувати. Десять карбованців штрафу, а як буде далі перечити, то штраф буде дубельтовий&nbsp;<sup>*</sup>.</p>
	<p>І почала вона розказувати:</p>
	<p>— В одному селі жив файний, заможний ґазда. Він мав двоє дітей, сина й доньку. Той ґазда був розумний і мав крамницю. Донька його працювала в крамниці, а батько з сином привозили товари. Той ґазда постарівся, по него приходила вже смерть, він закликав своїх дітей і сказав: «Я, діти, помираю, а ви щоби не одружувалися. Щоби ти не віддавалася, а ти, сину, не женився». І діти дали татови присягу, що донька не буде віддаватися, а син не буде женитися. І файно працювали діти, як тато їх навчив. Донька працювала в крамниці, а син привозив товари. І дуже любилися брат і сестра.</p>
	<p>А син познайомився з дівчиною і захотів женитися. Але просив у сестри дозволу женитися, а сестра йому не дозволила. Він був дуже сумний, і сестрі було його жаль. І вона дозволила йому женитися. А сама не віддавалася. Він повеселів і оженився. Привіз жінку, і жінка робила на хазяйстві, а сестра далі продавала в крамниці.</p>
	<p>Жінка зачала думати, як вона має вигнати зовицю з крамниці, щоби чоловік її саму крамаркою поклав. Братова жінка знала, що її чоловік дуже любить крамницю, і вона наробила в тій крамниця шкоди: понищила дорогий посуд, повибивала вікна...</p>
	<p>А братова жінка, як це вчула, то крикнула, що це неправда. Тоді пан сказав:</p>
	<p>— Заплати десять рублів штрафу. Якщо будеш далі перебивати, будеш платити дубельтово.</p>
	<p>—...Сестра пішла в крамницю, подивилася, що там все поруйновано, і зачала плакати. А братова жінка сказала, що «це все поробила твоя сестра...»</p>
	<p>— Це неправда, — сказала знов братова жінка. А пан сказав:</p>
	<p>— Плати двадцять рублів штрафу.</p>
	<p>—...А брат сказав: «Моя крамниця і моя сестра». І сестрі нічого лихого не сказав. Тоді його жінка пішла й порубала в стайні коні й корови. Та й убігає рано до хати та й каже: «Іди подивися, що твоя сестра наробила. Корови, коні порубала». А брат знов сказав сестрі: «Мої коні, мої корови й моя сестра». І нічого лихого їй не сказав.</p>
	<p>І надумала вона зарубати рідну дитину. І взяла сокиру і зарубала...</p>
	<p>— Це неправда, — знов сказала жінка. А пан сказав:</p>
	<p>— Заплати сорок рублів штрафу!</p>
	<p>—...Приїхав чоловік додому, а жінка голосить: «Ади, знищила крамницю, порубала коні й корови, а тепер знищила нам любимого сина». І брат уже не хотів поблажити свої сестрі. Сказав, аби їхала з ним на прогулянку. Сестра поїхала з ним, а він завіз її в ліс і сказав: «Скільки ти мені шкоди зробила! Я тобі все прощав, а за сина я тобі не прощу». І відрубав їй обі руки та й лишив її в лісі, а сам поїхав додому... Тепер вже брат сказав:</p>
	<p>— Це неправда.</p>
	<p>А пан сказав йому:</p>
	<p>— Десять рублів штрафу заплати.</p>
	<p>—...А сестра віддалася за панського сина. Чоловіка закликали до війська, а жінка народила два хлопчики-близнюки: Місяць і Сонце. Старий пан дуже любив тих онуків і любив невістку, хоть вона була каліка. Написав пан до сина листа: «Твоя жінка уродила два дуже файні хлопці — Місяць і Сонце». А від сина прийшов лист, і син писав, щоби знищити тих дітей і жінку. Але то не він писав. То могла лиш братова жінка написати...</p>
	<p>А жінка знов крикнула:</p>
	<p>— Це неправда!</p>
	<p>— Вісімдесять рублів штрафу, — сказав пан.</p>
	<p>—...А старому панови жаль було невістку й дітей нищити. І він сказав слугам, щоби поскладали ті діти в сакви, і відправив жінку з дітьми. Ішла жінка, захотіла пити води, нагнулася, і діти попадали в воду. Вона плакала і не могла підняти дітей, бо не мала рук. А берегом ішов дідо і запитався, чого вона плаче. Вона сказала, що діти попадали в воду. «Сягай у воду», — сказав дідо. Жінка посягнула в воду, щоб витягти дитину, і виросла їй рука. А дідо говорить: «Сягай другою рукою». Жінка посягла другою рукою, витягла другу дитину, і виросла їй друга рука.</p>
	<p>І наймилася жінка в свого брата прачкою. Брат їй добре платив. І виховувала вона своїх дітей. А чоловік її вертався додому з війська та й зайшов до її брата на ніч...</p>
	<p>І тоді вона розвиває своїм дітям голови, а то заблистіли місяць і сонце. І сказала вона панови:</p>
	<p>— Це твої діти, а я твоя жінка. А це мій брат.</p>
	<p>І пан братову жінку розстрілив, а брата пожалував. І забрав жінку з дітьми додому. І дуже вони гарно жили. Та сів я на столець, та й байці конець.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__footnotes">
			<p><sup>*</sup> На́видіти — любити.</p>
			<p><sup>*</sup> Тягота́ — тут: вагітність.</p>
			<p><sup>*</sup> Ніц — тут: цілком, зовсім.</p>
			<p><sup>*</sup> Фамі́лія — тут: прізвище.</p>
			<p><sup>*</sup> Дубельтовий — подвійний.</p>
		</div>
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Село Микитинці, Косівського району, Івано-Франківської області 26 березня 1987 року Юзевич Михайло Олексійович (1920 року народження)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>


<article class="articleMain">
	<h1 class="articleMain__header">Безручка <br><span class="article__headerDescription">Українська народна казка Полтавщини</span></h1>
	<p>Жив собі мельник із жінкою і дочкою. Дочка була така красива, що ні в казці розказати, ні пером описати. На лобі місяць сяє, під косою зоря блищить. Жили вони в добрі і злагоді, дуже щасливо. Та не довгим було їх щастя — рано померла дружина в мельника.</p>
	<p>Та не довго тужив мельник за жінкою. Взяв та й одружився вдруге. Та жінка виявилася дуже злою і сердитою. Вона відразу незлюбила його дочку. І стало життя дівчинки не життя, а пекло. Що не зробить — не так.</p>
	<p>Ось надумала зла мачуха звести дівчину з життя. Взяла борошна в миску та й посипала по дорозі. А мельник іде додому і побачив, що по дорозі борошно розсипане. Розсердився, прийшов додому, та й ну кричати:</p>
	<p>— Що це борошно по всій дорозі? Ви мене старцем зробите!</p>
	<p>А зла мачуха тут як тут:</p>
	<p>— То твоя любима доця всім старцям борошно роздає.</p>
	<p>І давай сяк і так гудити дівчину. Розсердився мельник і відрубав дівчині руки. Та ще й з дому прогнав.</p>
	<p>Пішла небога, слізьми обливаючись. Іде вона день, іде другий. Вже й їсти їй хочеться. І забрела в царський сад. Яблук в саду багато. Але ж зірвати не може. Підійшла до яблуні, дістала ротом і надкусила. Потім друге яблуко, третє…</p>
	<p>Наступного дня прийшов сторож в сад. Бачить, яблука понадкушувано. Повернувся в палац та й розповів цареві. А в царя був син. Визвався він посторожити сад.</p>
	<p>Заховалися вони з сторожем в саду і побачили диво: дуже красива дівчина без рук ротом дістає яблука.</p>
	<p>— Не лякайся нас, дівчино, — підійшовши, спитав царевич, — ти хто така? Звідки ти?</p>
	<p>І дівчина розповіла про своє горе. Царевичу ж вона дуже сподобалась. Він і забрав її в своє царство. Привів додому і сказав батькам, що вона буде йому за дружину. Дівчина відразу сподобалась і батькам. От і стали вони жити-поживати.</p>
	<p>Та трапилася нова біда в дівчини. Почалася війна і царевич зібрав військо і пішов на війну. Молода дружина залишилася з батьками. Через деякий час вона народила сина — здорового малюка. Цар і цариця тішилися внуком. Написали про це синові листа і шлють з ним гінця. Несе гонець листа, вже й надворі стемніло. Бачить він стоїть хата. Попросився він переночувати. А це була хата мельника.</p>
	<p>Мельничиха дала гінцю вечеряти і розпитала куди він путь держить. Він їм і розповів про свого царевича та його безруку дружину. Зла мачуха зрозуміла про кого йде мова. Коли в домі всі поснули, вона витягла листа, прочитала і спалила. А сама написала іншого. «Твоя дружина народила не то звіра, не то людину. Що нам робити?»</p>
	<p>Вранці гонець подякував господарям і пішов собі далі. Царевич прочитав того листа, засмутився, але у відповідь написав: «Що б там не було, хай живуть з вами». І послав гінця назад. Повертаючись назад, він знову заночував у мельника. Жінка прочитала листа, спалила, а відповідь написала свою: «Поки я повернуся, щоб їх у королівстві не було. Виженіть її з цією дитиною».</p>
	<p>Цар і цариця, прочитавши листа, гірко заплакали, але приказ сина не могли не виконати. Загорнули дитину в одіяло, прив’язали до матері. А ще прив’язали грошей трохи, може, за допомогу треба заплатити буде. І пішла вона, слізьми обливаючись.</p>
	<p>Іде та й іде. На дворі дуже жарко і їй захотілося пити, а ось і озеречко. Нахилилася жінка над озером попити, а дитина випала в воду. Бігає небога кругом озера, плаче, побивається, а витягти не може. Почала пригортати до берега ногою. До берега пригорнула, а на берег витягти не може. От вона культями рук і давай його на берег викидати. І так вона старалася, що в неї виросли руки, бо в тому озері вода була живильна. Жінка зраділа, перехрестилася, взяла дитину і пішла собі далі. День ішла чи місяць, ніхто цього не знає. Та в глухому лісі натрапила вона на покинуту хатину і стала з сином в ній жити.</p>
	<p>Скоро казка кажеться, та не скоро діло робиться. Пройшли роки, закінчилася війна. І повернувся царевич додому із війни. Та й питає батьків:</p>
	<p>— Де ж моя дружина?</p>
	<p>Ті розповіли йому всю історію. Вони самі були в розпачі. Показують йому листи.</p>
	<p>— Це не мої листи! Я такого не писав! — заплакав царевич.</p>
	<p>Осідлав коня і разом із слугою поїхали шукати його дружину, їхали день, їхали другий. Заїхали в темний ліс. Вже й ніч їх застала в дорозі. Дивляться горить вогник, під’їхали ближче, а то хатина. Постукали вони в віконечко, їм відкрила молода жінка.</p>
	<p>Царевич із слугою попросився в неї переночувати. Жінка і впустила їх, а жила вона з хлопчиком.</p>
	<p>Повечерявши, подорожні лягли спати. Царевич заснув відразу, а слуга лежав із закритими очима. Коли в царевича звисла рука, то жінка сказала хлопчикові:</p>
	<p>— Іди, підніми татові руку.</p>
	<p>Слуга все це чув. А на другий день розповів царевичу. Царевич повернувся до хатини і зняв із жінки платок. Він побачив, що на лобі місяць, а під косою зорю. Обняв свою дружину і сина та й заплакали обоє з радості.</p>
	<p>Повернулися вони додому і організували пир на весь мир. Я на тому пиру була, мед-вино пила, по вустах текло, а в роті не було. Стали вони жить-поживать і добро наживать. А злу мачуху прив’язали до хвоста коневі і пустили в поле.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>249 (4921). Безручка. СУС 706. Записала Гарячун Яна 2008 року. Гарячун Валентина Іванівна (1950). Полтавська область, Шишацький район, Харенки</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>


<article class="articleMain">
	<h1 class="articleMain__header">Безручка <br><span class="article__headerDescription">Українська народна казка Поділля</span></h1>
	<p>Жив собі купець, мав сина і дочку. Привозив він на продаж закордонні товари.</p>
	<p>Як мав вмирати, покликав сина і сказав:</p>
	<p>— Бери, сину, все, що вторгуєш і ділись з сестрою.</p>
	<p>Та й помер. А брат так і робив, ділився.</p>
	<p>Але прийшов час женитися. Оженився він. Жінка не захотіла, щоб чоловік з сестрою добром ділився, та той не слухав жінки. А вона потай від нього, вибрала найкращий костюм і порізала на клапті та й каже:</p>
	<p>— Бач, що твоя сестра зробила?</p>
	<p>Брат не зважає. Жінка вибрала у стайні найулюбленішого чоловікового жеребця і заколола, а все склала на сестру. А брат на це не звертає уваги. Тоді жінка бачить, що нічого не виходить, взяла зарізала свою дитину. Сіла і плаче.</p>
	<p>— Бач, — каже, — твоя сестра і костюм порізала, і жеребця заколола, і вже нашого синочка зарізала!</p>
	<p>Аж тепер брат опам’ятався: не може ж мати свою дитину згубити.</p>
	<p>— Пішли, сестро, зо мною.</p>
	<p>Взяв сокиру, приводить її в ліс і каже:</p>
	<p>— Бери цього дубочка, обнімай.</p>
	<p>Вона обняла, він її руки зв’язав і по лікті повідрубував, а сам пішов додому.</p>
	<p>Сестра кричала страшно, почула її крик стара баба, що в землянці жила. Стала зіллями лічити руки і вилічила. Так і жили вони вдвох у лісі. Але почалась війна. Через ліс проходило царське військо. Собаки знайшли землянку.</p>
	<p>Вояки кричать:</p>
	<p>— Виходь! Хто тут є!</p>
	<p>Вийшла баба і каже:</p>
	<p>— Тут є ще одна дівчина, але вона без рук і нагая, бо нема в що вдягнутися.</p>
	<p>Царенко дав їй вдягнутись і побачив, що це дівчина неписаної красоти. Забрав з собою, привіз додому, закрив в палаті. А сам зажурився. Батько й питає:</p>
	<p>— Може, женитися хочеш?</p>
	<p>— Хочу, у мене є кохана, тільки без рук.</p>
	<p>— Ну що ж, як ти її хочеш, то сватай.</p>
	<p>Зіграли весілля. Царенко знов поїхав на війну. А в жінки народився син. На боках зірки, на потилиці — місяць.</p>
	<p>Написала жінка царенку, щоб порадувати наступником. Лист повіз солдат. Стомився, зайшов переночувати, попав до брата та його жінки. Заснув, а жінка вийняла в солдата з кишені лист і прочитала. Сама його сховала, а написала другий. Що родилось в нього, невідомо що, не то миша, не то жаба, не то каліка, не похоже на людину.</p>
	<p>Солдат рано встав і повіз листа. Вручив царенкові, той прочитав і дав відповідь: «До мого приїзду хай буде, яке є, то все моє».</p>
	<p>Солдат по дорозі назад знов заїхав до цього брата з жінкою. І жінка знов підмінила листа, написала: «Поки я приїду, виберись з хати».</p>
	<p>Цар дав золота, няньок дитині і випровадив жінку з дитиною.</p>
	<p>Але у лісі нянька побігла дровець зібрати, а жінка захотіла води напитись. Нахилилась до криниці, а дитина у воду впала. Чує, щось кричить:</p>
	<p>— Кігтем, кігтем, спасай!</p>
	<p>Вона раз... і витягнула дитину. Глядь, а в неї руки виросли. От і йдуть вони з дитиною далі. Зайшли на ніч якраз до брата з братовою.</p>
	<p>А тут де не візьмись і військо, а серед них царенко. Просять їсти зготувати. Зготували. На стіл подає жінка дуже гарна, а коло неї хлопчик: по боках зірки, а на потилиці — місяць. Задивився царенко і каже:</p>
	<p>— Ти така, як моя жінка, тільки моя жінка без рук.</p>
	<p>— То це ж я, — каже жінка.</p>
	<p>Розказала вона про все, що трапилося. Зрозумів брат, що ця жінка — його сестра. А царевич каже, щоб вона вибирала кару для свого брата і братової. Та жінка відказала:</p>
	<p>— Я їм прощаю.</p>
	<p>Забрав царенко свою жінку з дитиною і поїхали до палацу.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>75 (6029). Безручка. СУС 706. Записала Семенюк Зоя Степанівна 2008 року. Мотозюк Степан Павлович (1922). Хмельницька область, Красилівський район, Попівці</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Буковини/">Фольклор Буковини</a></li>
		<li><a href="/Фольклор Гуцульщини/">Фольклор Гуцульщини</a></li>
		<li><a href="/Фольклор Поділля/">Фольклор Поділля</a></li>
		<li><a href="/Фольклор Полтавщини/">Фольклор Полтавщини</a></li>
	</ul>
</footer>
<!--#include virtual="/-/inc/general__page_end.inc" -->
