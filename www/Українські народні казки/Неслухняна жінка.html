<!--#include virtual="/-/inc/general__page_start.inc" -->
<title>Неслухняна жінка ☼ Українська народна казка ☼ Народна творчість</title>
<meta name="Description" content="Українська народна казка Бойківщини «Неслухняна жінка» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Неслухняна жінка.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Неслухняна жінка <br><span class="article__headerDescription">Українська народна казка Бойківщини</span></h1>
	<p>Була собі неслухняна жінка. І мав чоловік з нею велику мороку. А він її поважав і трохи любив. Каже їй так:</p>
	<p>— Жіночко, чому ти так мене не слухаєш? Я тебе так поважаю, а ти все мені наперекір та наперекір. А вона йому:</p>
	<p>— Ти знаєш що? Я тобі раз кажу, що ти не є в мене чоловік, а ти вошобейник.</p>
	<p>— Та який я в тебе, — каже, — вошобейник?</p>
	<p>— Вошобейник.</p>
	<p>— Жінко, я тобі говорю, що покараю тебе. Відступися від цего слова, не називай мене вошобейником.</p>
	<p>— Ти є вошобейник.</p>
	<p>А до неї залицявся сусіда, вона й хотіла чоловіка від себе від’їсти, щоб з тим сусідом любилася. Він її просить:</p>
	<p>— Жінко, будеме жити, але не називай мене такими словами поганими.</p>
	<p>— Ти є вошобейник.</p>
	<p>Думає він собі: «Що мені з нею робити? Який їй дати страх?» Та й каже:</p>
	<p>— Знаєш що, жінко? Я тебе втоплю.</p>
	<p>— Втопи. Але ти є вошобейник.</p>
	<p>Він думав, що дасть їй пострах. Взяв і веде. Привів її до води та й каже:</p>
	<p>— Жінко, я тя прошу, відступися від того слова, не говори так, бо, — каже, — вже й люди знають, що ти мене називаєш вошобейником.</p>
	<p>— Вошобейник!</p>
	<p>Завів її у воду по коліна і каже:</p>
	<p>— Знаєш що, жінко! Я тебе прошу раз, скажи мені слово, що ти більше не будеш такого говорити, бо втоплю тебе.</p>
	<p>— Та ні. Ти є вошобейник.</p>
	<p>— Ну що мені з тобою робити?! Я ж тебе поважаю. Ну що мені з тобою робити?!</p>
	<p>І веде її далі у воду. Вода же їй попід пахи.</p>
	<p>— Повідж мені, жінко, який я є.</p>
	<p>— Ти є вошобейник.</p>
	<p>Він уже набрався злости.</p>
	<p>— Я тебе втоплю!</p>
	<p>— Ти є вошобейник.</p>
	<p>— Ну дивись, я тебе...</p>
	<p>І завів її у воду по шию.</p>
	<p>— ...втоплю!</p>
	<p>— Ти є вошобейник.</p>
	<p>А він бух її у воду! І пішла вона на дно. Але ще показалася раз і таки показала на пальцях, що він точно вошобейник.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Буковинка, Турківського району, Львівської області 18 серпня 1990 року Комарницька Ольга Юліанівна (1933)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Бойківщини/">Фольклор Бойківщини</a></li>
	</ul>
</footer>
<!--#include virtual="/-/inc/general__page_end.inc" -->
