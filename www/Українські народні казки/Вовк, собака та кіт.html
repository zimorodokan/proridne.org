<!--#include virtual="/-/inc/general__page_start.inc" -->
<title>Вовк, собака та кіт ☼ Українська народна казка ☼ Народна творчість</title>
<meta name="Description" content="Українська народна казка Полтавщини «Вовк, собака та кіт» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Вовк, собака та кіт.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Вовк, собака та кіт <br><span class="article__headerDescription">Українська народна казка Полтавщини</span></h1>
	<p>Був собі мужик, мав собі собаку. Собака той, поки молодий був, то й стеріг хазяїна. А як постарів, то хазяїн прогнав його з двору. Ходив він собі по степу, ловив там мишей, що попало, те і їв. Уночі перестрів того собаку вовк та й каже:</p>
	<p>— Здоров був, собако!</p>
	<p>Привітались. Вовк і питає:</p>
	<p>— Куди ти, собако, йдеш?</p>
	<p>— Поки я молодий був, мене хазяїн любив, бо стеріг його хазяйство, а як постарів, то він мене прогнав з двору.</p>
	<p>Вовк питає:</p>
	<p>— Може, ти, собако, їсти хочеш?</p>
	<p>— Хочу, — каже.</p>
	<p>Вовк говорить:</p>
	<p>— Ходім, я тебе нагодую. Пішли, подивимося, що то пасеться?</p>
	<p>Пішов собака, подививсь, вертається й каже:</p>
	<p>— Вівці.</p>
	<p>— Хай вони виздихають! Понабираємо за зуби вовни і не понаїдаємось, голодні будемо. Ходім, собако, далі.</p>
	<p>Ідуть вони, побачив вовк гусей.</p>
	<p>— А піди, — каже вовк, — подивись, собако, що то там пасеться?</p>
	<p>Собака пішов, подививсь, вертається й каже:</p>
	<p>— Гуси.</p>
	<p>— Хай вони виздихають! Понабираємо за зуби пір’я і не понаїдаємося. Ходім, — каже, — далі.</p>
	<p>Побачив вовк, коняка пасеться.</p>
	<p>— А піди, — каже, — собако, подивися, що то пасеться?</p>
	<p>Собака прибігає та й каже:</p>
	<p>— Коняка.</p>
	<p>— Ну, то буде наша, — каже вовк.</p>
	<p>Пішли до тієї коняки. Вовк так гребе землю, кротовину їсть, щоб розсердитися. Тоді каже:</p>
	<p>— А дивись, собако, чи в мене хвіст тріпочеться?</p>
	<p>Подививсь собака.</p>
	<p>— Тріпочеться, — каже.</p>
	<p>— А тепер дивись, — каже вовк, — чи посоловіли в мене очі?</p>
	<p>— Та посоловіли.</p>
	<p>Тоді вовк як кинеться, як схопить ту коняку за гриву, звалив її та й розірвав. Їдять удвох з собакою. Вовк молодий, він наївся скоро, а собака старий, то гризе й нічого не з’їсть. Поприбігали собаки й прогнали його.</p>
	<p>Іде той собака і по дорозі знайшов собі такого ж кота, як він, що в степу ловить мишей.</p>
	<p>— Здоров, — каже, — коте! А куди ти, йдеш?</p>
	<p>— А так блукаю собі. Поки молодий був, то робив у хазяїна, миші ловив. А тепер уже старий став, миші не побачу, хазяїн мене незлюбив, не дає їсти і прогнав з двору. То я оце й блукаю.</p>
	<p>— Ну, ходімо, брате коте, я тебе нагодую.</p>
	<p>Ідуть вони вдвох, побачив собака овець та й посилає кота.</p>
	<p>— Біжи, — каже, — брате, подивись, що то пасеться?</p>
	<p>Кіт побіг, подививсь і каже:</p>
	<p>— Вівці.</p>
	<p>— Хай їх цей та той забере! Понабираємо за зуби вовни і не наїмося. Ходім далі!</p>
	<p>Ідуть. Собака побачив гусей.</p>
	<p>— Піди, — каже, — подивись, братухо, що то пасеться?</p>
	<p>Кіт побіг, подививсь, каже:</p>
	<p>— Гуси.</p>
	<p>— Хай їм лихо! Понабираємо за зуби пір’я і не понаїдаємось.</p>
	<p>Пішли вони далі. Ідуть. Побачив собака коняку.</p>
	<p>— Біжи, брате, — каже собака котові, — подивися, що там пасеться?</p>
	<p>Пішов кіт, подивився й каже:</p>
	<p>— Коняка.</p>
	<p>— Ну, це, — каже собака, — буде наша, поснідаємо добре.</p>
	<p>Почав собака їсти землю, сердиться та й каже:</p>
	<p>— А дивись, коте, чи в мене хвіст тріпочеться?</p>
	<p>— Ні, — каже кіт.</p>
	<p>Собака знов гребе землю, щоб розсердитися, та знов питає. А кіт каже:</p>
	<p>— Трошки почав тріпотатися.</p>
	<p>— Тріпнем бісову коняку! — каже собака.</p>
	<p>І знов почав собака гребти землю і питає кота:</p>
	<p>— А дивись, брате-коте, чи посоловіли в мене очі?</p>
	<p>А кіт каже:</p>
	<p>— Ні.</p>
	<p>— Е, ти брешеш! Кажи, що посоловіли! — каже собака.</p>
	<p>— Ну, нехай посоловіли, — каже кіт.</p>
	<p>Собака як розсердиться та як скочить на ту коняку! А та коняка як дасть йому копитами по голові! Він упав та й очі витріщив. А котик прибіг та й каже:</p>
	<p>— Ой братику, як у тебе очі посоловіли!</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>15 (4609). Вовк, собака та кіт. СУС 117*. Записав Лаврик Артем Миколайович 2008 року. Антонечко Лідія Іванівна (1954). Полтавська область, Лохвицький район, Червонозаводське</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Полтавщини/">Фольклор Полтавщини</a></li>
	</ul>
</footer>
<!--#include virtual="/-/inc/general__page_end.inc" -->
