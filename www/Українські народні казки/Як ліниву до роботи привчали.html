<!--#include virtual="/-/inc/general__page_start.inc" -->
<title>Як ліниву до роботи привчали ☼ Українська народна казка ☼ Народна творчість</title>
<meta name="Description" content="Українська народна казка Гуцульщини «Як ліниву до роботи привчали» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Як ліниву до роботи привчали.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Як ліниву до роботи привчали <br><span class="article__headerDescription">Українська народна казка Гуцульщини</span></h1>
	<p>Жив собі господар і мав одного сина. Як син доріс, пішов до війська. Прослужив свою службу, повернувся додому. Та й ходив на забави з хлопцями і навіть у сусідні села ходив. Одного разу він зайшов з хлопцями в сусіднє село. Зайшли вони на забаву до читальні. Там танцювали, а він зразу тільки дивився, а потім і він почав танцювати. Потанцював зо дві-три годині і придивився до одної дівчини, що була там з вечора до пізньої години, і її не брав ніхто в танець. Він запитався у хлопців, чому вона не гуляє. А хлопці йому сказали, що її ніхто не бере гуляти, бо вона в ґазди одиниця і дуже лінива. І гуляти її не беруть, і сватати не сватають. І тоді він сказав:</p>
	<p>— Я її возьму гуляти, лиш аби ви не були проти цего. (Бо то чуже село).</p>
	<p>І взяв він її до танцю, а коли закінчилася в читальні забава і музика перестала йграти, хлопці виходили з читальні, щоби йти додому, а той хлопець із другого села запитався в них:</p>
	<p>— Як ви не проти, то я цю дівчину возьму за жінку. Щоби я лиш знав, що вона ніким не зайнята. Вона мені дуже сподобалася, і я возьму її.</p>
	<p>А хлопці йому сказали:</p>
	<p>— Хоть вона файна, але ти з нею жити не будеш, бо вона лінива. Вона дуже худо береться до роботи. Можна сказати, нічого не робить.</p>
	<p>Коли той хлопець повернувся додому, тато й мама вже спали. Він постукав, розбудив їх, увійшов до хати і ліг спати. А рано пробудився і говорить:</p>
	<p>— Я буду женитися. Мені сподобалася в тім селі дівчина. Дєдя з мамою нічого не відповіли, лиш сказали:</p>
	<p>— Най буде.</p>
	<p>Через пару день вивели із стайни коня, запрягли у воза і зрихтували віз на виїзд у сватання. Ґазда і його син взяли ще двох сусідів як свідків на договір і поїхали в село, де була та дівчина. Приїхали туди, допиталися до того ґазди і приїхали перед хати.</p>
	<p>Позлазили з воза, дали коневи сіна та й пішли до хати. Погриміли в двері, чи можна зайти.</p>
	<p>— Можна!</p>
	<p>Вони ввійшли до хати, поздоровилися з ґаздою, і ґазда зразу попросив їх, щоб сідали. Але він не знав, що це за люди. Люди сіли на лавиці, а в хаті була ще цего ґазди жінка і та дівчина. Вони роздивилися по хаті і почали бесіду з ґаздою.</p>
	<p>— Якби ви знали, чого ми до вас прийшли. Домашній ґазда сказав:</p>
	<p>— Як скажете, то буду чути.</p>
	<p>— Ми прийшли до вас по вашу дівчину. Це мій син. Він був у читальні на забаві, і йому сподобалася ваша дочка.</p>
	<p>Дєдя дівчини сказав до них:</p>
	<p>— Може, ви зо мною жартуєте? Бо до мене вже не раз такі люди приходили.</p>
	<p>А ці люди кажуть:</p>
	<p>— Як приходили, то чому ви її не віддали?</p>
	<p>— А я вам розкажу поправді і тоді почуєте. Вона так у мене залишилася, бо вона в мене одиниця. Хоть на красу вона й файна, але до роботи лінива. Вона вже собі так звикла, що до роботи ніякої не береться, та як би й дару не має до цего.</p>
	<p>Тоді ці люди йому кажуть:</p>
	<p>— Ми за роботу з вас не питаємо і роботи не вимагаємо. Ми лиш хочемо чути з вас слово, що ви не спираєте дівчину йти за нашого жениха.</p>
	<p>Тоді дєдя дівчини сказав їм:</p>
	<p>— Я не спираю вам, але потому аби ви мені нічого не казали. А говорю я вам усе поправді.</p>
	<p>І склали договір, що за місяць мають вінчатися. І так зробили. До місяця повінчалися і забрали дівку до молодого на друге село.</p>
	<p>Розпочали молоді нове життя. Молоді сиділи разом з дєдем і з мамою. Доки ще була весільна праця, було що їсти з весілля, то було все гаразд. Невістка, приведена до цеї хати, нічого після весілля не робила. І її до роботи не заставляли. Лежала собі в ліжку. Виходила надвір, вигрівалася. Куди хотіла, туди ходила і жила, як у раю. Наколи все весільне закінчилося, тоді все позамикали і все стало по-інакшому.</p>
	<p>Одного дня встали всі рано і взялися до роботи. Коли прийшов час снідати, всі сіли за стіл, як завше, а дєдя спитав:</p>
	<p>— Хто що робив? Мама варила їсти, син робив коло худоби, я доїв корову, а що робила невістка?</p>
	<p>Усі мовчали.</p>
	<p>— Напевно лежала в ліжку? — говорить дєдя. А син сказав:</p>
	<p>— Так, лежала в ліжку.</p>
	<p>— Ну то най далі лежить у ліжку, — сказав дєдя.</p>
	<p>Так у них відбувся й обід. Знов дєдя так питав. І це саме було увечір. Всі повечеряли, а невістка лишилася без вечері.</p>
	<p>На другий день то саме повторюється: і сніданок так само, і обід. А на вечір невістка вже так зголодніла. І думає: «Піду по воду, бо не дадуть і вечеряти». Взяла відро і пішла по воду. Зачерпнула води не дуже повне відро, бо вона вже була зморена, а до того ще лінива, і ніяк їй не хотілося повного відра принести.</p>
	<p>Коли ввечір сіли до вечері, то дєдя знову запитав:</p>
	<p>— Хто що робив?</p>
	<p>Всі відповіли, що робили. Навіть невістка по воду ходила і принесла до хати відро води. Тоді дєдя сказав:</p>
	<p>— Якщо вона ходила по воду, то зачерпніть та й дайте їй горщя води.</p>
	<p>Води вона не дуже хотіла, бо їй уже від голоду світилися зірниці в очах. А все було позамикано, і не було харчів. Але мусила покушати води, щоби перебігти свій голод.</p>
	<p>На другий день рано мама готовила сніданок, варила кашу. А невістка помагала мамі мішати. Коли прийшов сніданок і посідали всі за стіл, дєдя знов спитав:</p>
	<p>— Що хто робив?</p>
	<p>І всі сказали, що невістка помагала мамі мішати кашу. Дєдя сам заходив у хату і видів, що вона мішала кашу. І сказав:</p>
	<p>— Дайте їй ложку каші.</p>
	<p>І не пройшов піврік, як невістка стала потрібною&nbsp;<sup>*</sup>. А дєдя невістки каже до свеї жінки:</p>
	<p>— Уже й піврік минає, а ми не маємо ніякої вістки від нашої доньки. Може її там так побили, що вона вже не годна і втекти до нас.</p>
	<p>А жінка каже:</p>
	<p>— І я в такій гадці. Але мовчу і нічого не кажу. І піти відознати страшно, бо можуть ще й мене побити. Тобі краще піти, як мені, бо тобі таки нічого не скажуть. Бо ти спихаєш на мене: «Це так стара її навчила».</p>
	<p>Говорять вони межи собою і радяться, коли би піти до доньки.</p>
	<p>— В робітний день не підемо, бо в них робота. А може би в неділю?</p>
	<p>І згодилися, щоби піти відознати в неділю. Прийшла неділя, дєдя зібрався й пішов до доньки. Коли він надійшов у село і підходив до тої хати, то ще здалеку побачив, що якась жінка все то виходила з хати, то заходила до хати. Йому здавалося, що то його донька, але не вірилося, що то вона так скоро увихається&nbsp;<sup>*</sup>.</p>
	<p>Підійшов він до хати, двері відчинені. Зайшов до хати, а в хаті нема нікого. Він сів на лавицю і дивиться у вікно. Хто-небудь зайде до хати. Але нараз рипнули двері, і він аж перестрашився, бо він дивився у вікно і не видів, як донька зайшла до хати. Обернувся, а донька бігом до кухні, взяла горнець і цідить. Коли процідила, розкрила горнець, і він увидів, що то барабуля. І зразу ставить її перед батьком. Не каже й «добрий день», бо нема коли, робота є. Нарешті сказала до батька:</p>
	<p>— Мої пішли всі на ярмарок. Скоро повернуться. Як ви не облупите цю барабулю, то не будете їсти. Бо тут так: хто не робить, то й їсти не дають.</p>
	<p>І дєдя зрозумів, як його доньку до роботи привчили. І повернулися всі з ярмарку, весело привиталися і запросили його за стіл. Всі посідали разом, поклали обід, ще й кухлик горівки.</p>
	<p>І якраз мені припало йти попри ту хату, і я туди повернув. Пили горівку, і я випив. І в роті було сухо, а бородою текло. І вбився&nbsp;<sup>*</sup> з барабулею горнець, і на цім байці конець.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__footnotes">
			<p><sup>*</sup> Потрі́бний — тут: роботящий.</p>
			<p><sup>*</sup> Увиха́тися — дуже швидко щось робити, квапитися з роботою.</p>
			<p><sup>*</sup> Вбитися — тут: розбитися.</p>
		</div>
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Хутір Калинки́, Косівського району, Івано-Франківської області 23 березня 1986 року Джумачук Семен Васильович (народж. 1928)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Гуцульщини/">Фольклор Гуцульщини</a></li>
	</ul>
</footer>
<!--#include virtual="/-/inc/general__page_end.inc" -->
