<!--#include virtual="/-/inc/general__page_start.inc" -->
<title>Царські сини ☼ Українська народна казка ☼ Народна творчість</title>
<meta name="Description" content="Українська народна казка Буковини «Царські сини» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Царські сини.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Царські сини <br><span class="article__headerDescription">Українська народна казка Буковини</span></h1>
	<p>Був у царя син. Хтів він ся женити, а мама не дозволяла йому тоту взяти, яку хотів. А він таки взяв. І мати кожного разу наговорювала на ту невістку. От виїхав десь син, а молода невістка була дуже хороша для слуг. Народила невістка двох синів, а мати пише синови: «Я тобі казала, що вона споганить нашу сім’ю. Вона народила двоє щенят». Він написав відти: «Відвезіть її з тими щенятами в ліс». Відвезли, і дуже плакали за нею слуги.</p>
	<p>Сиділа вона в лісі з дітьми і плакала. Та й заснула. А прийшла левиця і їдну дитину від неї вкрала. Прокинулася вона та й плаче. Надходить лісник і питає:</p>
	<p>— Чо’ плачеш?</p>
	<p>Вона все йому розказала. Лісник каже:</p>
	<p>— Ходи до нас, будеш у нас жити.</p>
	<p>Пішла вона до лісника і жила з його сім’єю в мирі. А син її ріс. Попри той ліс було море. А левиця з тою дитиною, що викрала, ходила попри море. Там пливли кораблі від їхнього тата. Побачили люди з кораблів, що берегом ходить левиця з хлопчиком. Пригнали вони корабель до берега і стали просити хлопчика, щоб він ішов на корабель. Він погодився, але й левиця з ним пішла. Взяли вони хлопця з левицею до царя. Покупали, вбрали хлопчика, і він скоро зробився великий богатир, гарний і сильний.</p>
	<p>Об’явили цареви, його татови, війну. Лісник учув це, прийшов додому і розказав. А хлопець каже:</p>
	<p>— Мамо, піду я царя захищати.</p>
	<p>А мама дуже плаче, не хоче пускати. Але він упросив її. Благословила його мама, і він пішов.</p>
	<p>Та й зустрівся він на війні з тим братом, що був з левицею. Вони були оба богатирі і оба були зовсім однакові. Познайомились і виходять на війну. І левиця пішла з ними. Як почали вони бій, левиця почала дерти всіх, а два брати — бити. І замогли ворогів.</p>
	<p>Вернулися вони, і дуже втішився цар, що такі два богатирі в него. Робить цар бенкет і питає їх:</p>
	<p>— Відки ви родом? Де в тебе тато й мама? — питає він того, що від мами прийшов.</p>
	<p>А він каже:</p>
	<p>— В мене тата нема. А мама в такім і такім лісі. Живе в лісника. Цар приказав забрати маму до себе.</p>
	<p>— Ти будеш з мамою в нас.</p>
	<p>Дав цар підводу й людей, і поїхав він за мамою. Привезли її, і цар ся втішив, бо пізнав, що то його жінка. І той зрадів, що тата має. А другий плаче.</p>
	<p>Тоді цар почав розпитувати її, а вона й каже, що, як вона заснула, її другого сина хтось украв. Кинулася до другого хлопця — він був точно такий, як її син. Оба однакові. Та й каже вона: — Це мій син.</p>
	<p>Велика радість у них була, і вже вся їхня сім’я разом жила.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Ленківці, Кельменецького району, Чернівецької області 12 серпня 1983 року Дворська Люба Іванівна (1911)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Буковини/">Фольклор Буковини</a></li>
	</ul>
</footer>
<!--#include virtual="/-/inc/general__page_end.inc" -->
