<!--#include virtual="/-/inc/general__page_start.inc" -->
<title>Хто хитріший ☼ Українська народна казка ☼ Народна творчість</title>
<meta name="Description" content="Українська народна казка Бойківщини «Хто хитріший» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Хто хитріший.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Хто хитріший <br><span class="article__headerDescription">Українська народна казка Бойківщини</span></h1>
	<p>Приходить циган до господаря і хоче ухитрити, бо голоден. Ґазда варить пироги, виймає з окропу і кидає в миску. Циган говорить: — От будемо їсти. А господар йому: — Будемо їсти, лиш не всі.</p>
	<p>Циган говорить:</p>
	<p>— Не кваптеся ніде, господарю, де ви будете тепер іти? Вареники теплі, будемо їсти.</p>
	<p>Так циган господаря умовив, що господар сідає їсти і змушений кликати й цигана. Сідають вони до вареників. Вареників немного, циган бере зразу по два. А господар говорить:</p>
	<p>— Хо-хо, цигане, та зразу по два?</p>
	<p>— А що, по три буду? Їжмо скоро та будемо щось робити. Господар зрадів, що вареники даром не пропадуть, та й каже:</p>
	<p>— Підемо на поле трохи косити.</p>
	<p>Ґаздиня зарихтутала їди: трохи вареників, трохи юшки й каші. Вони тото забрали і йдуть на поле косити. Циган не спішить, хоче, би час пройшов. А ґазда цигана не лишить, бо циган не знає, де поле.</p>
	<p>Вийшли на поле, господар питає:</p>
	<p>— Щось будемо трохи їсти чи йдемо косити?</p>
	<p>— Трохи відпочинемо і будемо їсти, — каже циган.</p>
	<p>Господар то так і робить, але розв’язує і ділить то на два рази: на полуднє й на підвечірок. А циган думає, що треба все з’їсти, аби раз добре попоїсти. Одно з’їли, а циган дивиться на друге та й каже господареви:</p>
	<p>— А ту половину? Давайте її сюди та з’їмо. Господар йому:</p>
	<p>— То на підвечірок. А циган:</p>
	<p>— А на вечерю? Господарю, за раз і повечеряймо. Та не будемо ся дивити, що ворони нашу їду розтягають.</p>
	<p>Так вони й зробили. Господар пішов циганови на уступки і повечеряли. Циган говорить господарю:</p>
	<p>— Що ся робить, як ся повечеряє? Господар змушений відповісти:</p>
	<p>— Та як повечеряється, лягається спати. А циган каже:</p>
	<p>— То я й лягаю спати, бо ми повечеряли. Господар засмутився — їда пропала.</p>
	<p>Циган лежить, ґазда косить. Але думає, як використати цигана. І говорить:</p>
	<p>— Цигане, де ти маєш ночувати? Циган з утіхи каже:</p>
	<p>— У вас.</p>
	<p>Бо подумав: «Не робив, а ще повечеряю даром». Прийшли на подвір’я циган з ґаздою. Ґазда нічого газдини не каже. Ґаздиня дає вечеряти, циган безпечно вечеряє. Ґазда говорить:</p>
	<p>— Ходім спати, бо треба рано встати: рано добре з росою коситься. Циган подумав, що й завтра легко день переживе, бо ранку немного — доки сонце зійде. Тілько зоріє, ґазда будить цигана. Той говорить:</p>
	<p>— Ще зарано, господарю. Господар йому:</p>
	<p>— Я вік довіковую і все так рано встаю.</p>
	<p>— Нас вовки з’їдять, — говорить циган. А ґазда йому:</p>
	<p>— Я би хотів побачити вовка. Як побачимо вовків, зразу лягаємо спати і косити не будемо.</p>
	<p>Циган втішився, що, може, й побачать, зібрався скоро й вийшов надвір. Говорить господар господини:</p>
	<p>— Винесеш їсти пізно. Аби-с узяла дрантивий горнець. І розказав їй господар, як вона має то все робити.</p>
	<p>Вийшли вони з циганом на сінокіс і стали косити. Господареви аж душа радіє, бо добре з росою коситься. А циган лиш позирає, чи ґаздиня несе їду. А їди як нема, так нема. Господар узяв кусник хліба в кишеню, потороху вламує й їсть. А циган того не помічає. Сонце зігріває, а циган говорить:</p>
	<p>— Господарю, ви казали, що як сонце загріє, то спати будемо.</p>
	<p>— Цигане, як ми голодні будемо спати? Косім. Зараз ґаздиня принесе їду й попоїмо.</p>
	<p>Витискає господар з цигана послідню пару. А циган ніде ся не діє, мусить косити, бо голоден, хоче, аби попоїв. А з поля до села пряма дорога. Циган ґаздиню здалеку увидів і пізнав. Та й каже:</p>
	<p>— Господарю, ходім сідаймо. Вже ґаздиня йде. Господар йому:</p>
	<p>— Косім, доки ґаздиня прийде. Бо як попоїмо, то зразу полягаєм спати.</p>
	<p>Циган дуже втішився, що попоїсть і зразу ляже спати: косить до послідньої пари. Ґаздиня приближується, а ґазда починає кричати, що пізно їду винесла. Та й почав за ґаздинею бігти, а ґаздиня тікати. (Так вони договорилися, аби використати цигана за вчорашню їду.) Тікала, й кинула тою сумкою до каменя, і дрантивий горнець розбився. Господар вернувся, а циган говорить:</p>
	<p>— Господарю, не треба було за нею бігти. Коли вже винесла, то були би-смо їли.</p>
	<p>А господар задоволений, бо вони багато скосили, та й каже:</p>
	<p>— Ходи, будемо розбивати покоси, аби схло, і підемо додому їсти. Циган розбиває, а на ногах уже мало що тримається. Плететься, ніби напився. І говорить:</p>
	<p>— Господарю, ходім додому, бо я далі не видержу — гину з голоду. Краще дома попоїмо і знов вийдемо.</p>
	<p>Так вони й зробили, бо господаря страх зібрав, що циган помре на поли.</p>
	<p>А ґаздиня утекла і стала варити їсти. Найперше варить много капусти, вареники і кашу. Вони приходять, ґаздиня гостить їх. Дає найперше капусту. Циган дуже голоден, їсть, скільки може. Тоді ґаздиня дає вареники. Вареники вже нема куди їсти, бо сильно циган капусти попоїв.</p>
	<p>Тоді дає ґаздиня кашу. Він уже каші й раз не зачер, але весело дивиться, і говорить до ґаздині:</p>
	<p>— Ґаздинько, знали-сте зварити, лише-сте не знали дати.</p>
	<p>Тоді циган увидів, що він хитрий, а ґазда — ще хитріший. І як пішов він від ґазди, то ґазда вже й донині його не видить.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Красне, Рожнятівського району, Івано-Франківської області 19 жовтня 1994 року Петриній Лодомир Васильович (1926 року народження)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Бойківщини/">Фольклор Бойківщини</a></li>
	</ul>
</footer>
<!--#include virtual="/-/inc/general__page_end.inc" -->
