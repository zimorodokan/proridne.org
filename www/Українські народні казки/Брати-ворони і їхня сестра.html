<!--#include virtual="/-/inc/general__page_start.inc" -->
<title>Брати-ворони і їхня сестра ☼ Українська народна казка ☼ Народна творчість</title>
<meta name="Description" content="Українська народна казка Покуття «Брати-ворони і їхня сестра» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Брати-ворони і їхня сестра.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Брати-ворони і їхня сестра <br><span class="article__headerDescription">Українська народна казка Покуття</span></h1>
	<p>Жили цісар і цісарка. Було у них дванадцять синів. А дочок не було ані одної. Цісарка дуже плакала, сумувала, хотіла, би була в неї дочка. Одного разу прилетіла до неї змія. І говорить їй:</p>
	<p>— Дай мені цих дванадцять своїх синів, то народиться в тебе дочка. Цісаревій стало жаль синів, але погодилася на це. І каже змія:</p>
	<p>— Аби-с мені вислала своїх синів, коли я прийду за ними.</p>
	<p>А через якийсь час, незадовго до того, як у цісарки мала народитися дитина, прилітає до неї змія і каже їй, щоб вона вислала своїх синів на таку високу гору. Там, де жила змія. Тоді мама розпрощалася з синами і сказала:</p>
	<p>— Ідіть на ту високу гору і лягайте спати. А рано встанете і подивитеся на наш палац. Як у моїх покоях вікна будуть застелені білим простиралом, то вертайтеся додому, а як червоним, то йдіть у світ, бо ви продані змії.</p>
	<p>Сини пішли на ту гору і полягали спати. Але їм не спалося, бо думали, що з цего вийде. Рано, як розвидалося, вони подивилися на вікна в покоях їх мами, а вікна застелені червоним полотном. Тоді старший брат каже до всіх:</p>
	<p>— Видко, в нас народилася сестра. Нам треба йти відси, аби нас не забрала змія і ми не пропали.</p>
	<p>І пішли вони в світ, і ходили село від села, місто від міста і по лісах. Зайшли в один ліс, а в тім лісі була старенька хата, і вони замешкалися в тій хаті жити. Молодшого брата лишали дома, аби їм варив їсти, а одинадцять ішли в ліс. Що де доброго здибали — вбивали на м’ясо. І сказав старший брат:</p>
	<p>— Браття, аби ви знали, що як у нас у хаті появиться дівчина, то її маєм знищити, бо ми через дівчину пропадем.</p>
	<p>А тої ночі, як сини відійшли з дому, народилася в них сестра, дуже файна дівчина. Росте вона в родичів, і родичі її дозирають. Виросла вона більшенька і видить, що її мама дуже сумна. Питається вона свої мами:</p>
	<p>— Мамо, чого ви такі сумні? Та я така файна, така здорова, ви повинні тішитися мною.</p>
	<p>Але мама не хотіла їй сказати, чого вона сумна. Одного разу мама прала з тих хлопців сорочки. А дівчина питається:</p>
	<p>— Мамо, відки в нас так багато чоловічих сорочок, як у нас лиш один тато?</p>
	<p>А мама каже їй:</p>
	<p>— Я тобі скажу. У нас було дванадцять хлопців, ти мала дванадцять братів. Але змія їх забрала. Я дала їх змії за тебе одну.</p>
	<p>Дівчинка зачала плакати. Та й каже:</p>
	<p>— Мамо, я йду в світ шукати своїх братів. Не вернуся додому, поки їх не найду.</p>
	<p>Мама не пускала, плакала, але нічого не помогло. Вона пішла.</p>
	<p>Ходила світом, шукала братів, питала людей, чи не виділи дванадцять хлопців. Ходила, ходила і зайшла в той ліс, і трафила на ту хату, де вони жили. Зайшла до хати, а там хлопець варить обід, її наймолодший брат. Та й питає її:</p>
	<p>— Як ти сюди зайшла? Сюди ворон кости не заносить, а ти потрафила зайти.</p>
	<p>А вона йому:</p>
	<p>— Я ходжу світом і шукаю своїх братів. Він питає її:</p>
	<p>— Яких братів? Відки вони? Скільки їх було? А вона йому й розказує:</p>
	<p>— Моя мама дала змії дванадцять синів за мене одну. І сказала мені, що їх змія забрала. Я, — каже, — мушу їх відшукати, подивитися на своїх братів.</p>
	<p>А він їй:</p>
	<p>— Ну й що з того? Будеш видіти своїх братів, але вони тебе мусять убити.</p>
	<p>Вона каже:</p>
	<p>— То нічого. Я подивлюся, які в мене брати, і тоді най мене вбивають.</p>
	<p>Він дав їй їсти, вона попоїла, і він сховав її під стандари. Увечір прийшли брати додому та я питають його:</p>
	<p>— Що ти чув нового? А він каже:</p>
	<p>— Ви світом ходите, то все чуєте й видите, а я дома що можу чути?</p>
	<p>Я вам скажу новину, але треба передо мною присягнути, поцілувати хрестик, що ви не вб’єте дівчину, як уздрите.</p>
	<p>Вони послухали його, зробили так, як він хотів. Дали слово, що не вб’ють. А він їм каже:</p>
	<p>— Сестра до нас прийшла.</p>
	<p>— Де вона? Де вона? Покажи її нам. Ми хочем її видіти. І сказав він сестрі:</p>
	<p>— Вилазь з-під стандарів.</p>
	<p>Вона вилізла. Подивилася на братів, упала на коліна, поцілувала їм ноги і дуже плакала. Потому вони сказали:</p>
	<p>— Хочеш вертатися додому чи будеш з нами?</p>
	<p>— Буду жити з вами.</p>
	<p>Відтоді дванадцять їх ішло в ліс, а вона варила їм їсти і прала. Але одного разу змія довідалася, що ся дівчина є коло своїх братів. І конець тої хати змія посадила рожу. Зацвило на ті рожі дванадцять квіток. Дівчина зварила увечір вечерю і уздріла тих дванадцять квіток. Урвала їх і поклала коло кожної миски по квітці. Прибрала для братів квітками, аби було файно.</p>
	<p>Браття прийшли на вечерю, лиш по одній лижці страви з’їли — і перемінилися на ворони. Вікно утворилося, ворони крилами збили і в вікно полетіли. Дівчина лишилася в хаті сама.</p>
	<p>Що робити? Плакала вона за браттями, боялася сама в лісі. Удень вийде надвір і вилізе на дуб високий, аби звір її не з’їв. Та й пряде куделю на дубі.</p>
	<p>Але одного пана син приїхав у той ліс на полювання. Уздрів дівчину на дубі і дуже собі її сподобав. І сказав злазити з дуба. А вона до него не говорила, бо сама собі зажадала сім років ні до кого не говорити. «Сім років не буду говорити, поки не уздрю моїх братів живих».</p>
	<p>Він говорить:</p>
	<p>— Злазь, бо стріляю в тебе. Вона злізла. Він її питає:</p>
	<p>— Чого ти не говориш?</p>
	<p>Вона мовчить. Він собі подумав, що вона напудилася і того не може говорити. Забрав її з собою додому і сказав своїм родичам:</p>
	<p>— Я хочу з нею женитися, бо вона мені дуже сподобалася.</p>
	<p>Родичі йому кажуть:</p>
	<p>— Ти що, дурний? Із німою женитися? Видиш, що вона нічого не говорить.</p>
	<p>А він того не слухав і таки з нею оженився. Думав собі, що вона таки буде говорити.</p>
	<p>Потому його забрали до війська. А вона з його родичами жила, все робила. Вміла робити, файно робила, але не говорила. Тоді родичі кажуть:</p>
	<p>— Що з того? Нащо нам німої невістки? Ми її озмім та й стратьмо. А синови скажем, що вона померла.</p>
	<p>Закопали вони в землю слуп, поклали під слуп сухого ріщя, її прив’язали за руки й за ноги до слупа і підпалили. Вогонь зачав розгоратися, а дванадцять воронів прилетіли, крильми збили вогонь і затушили.</p>
	<p>І перемінилися ворони на її братів. Уздріла вона своїх братів і сказала:</p>
	<p>— Ох, брати мої дорогі! Я довго на вас чекала.</p>
	<p>Тоді брати відв’язали її від слупа, і вона розповіла родичам свого чоловіка, чому не говорила. Родичі сказали, щоби ся лишала з ними жити далі, поки чоловік з війська прийде. А вона не схотіла і пішла з браттями в світ.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Торговиця, Городенківського району, Івано-Франківської області 2 вересня 1987 року Гринюк Євдокія Михайлівна (1917 року народження)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Покуття/">Фольклор Покуття</a></li>
	</ul>
</footer>
<!--#include virtual="/-/inc/general__page_end.inc" -->
