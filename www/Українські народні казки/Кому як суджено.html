<!--#include virtual="/-/inc/general__page_start.inc" -->
<title>Кому як суджено ☼ Українська народна казка ☼ Народна творчість</title>
<meta name="Description" content="Українська народна казка Бойківщини «Кому як суджено» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Кому як суджено.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Кому як суджено <br><span class="article__headerDescription">Українська народна казка Бойківщини</span></h1>
	<p>Були собі два хлопці, два вірні товариші. Ходили вони разом у школу в селі. І один був з багатої сім’ї, а другий — з дуже бідної. Закінчили вони ту сільську школу, і треба їм десь поступати, треба далі вчитися. І вже поступили вони обидва, і пішло в них навчання. Той бідніший вхопився до навчання, і йде воно йому, як з води. А тому багатому навчання не йде. Але той бідний не має грошей, і нема йому за що й їсти купити, нічого нема. А той багатий товариш дає йому гроші, бере йому щось добре їсти.</p>
	<p>Але навчання в багатого хлопця не йде. Якось він так тягнувся, тягнувся, але як прийшлося екзамени здавати — провалився. І великий йому позор. Як він у село покажеться? Батько такий багач, а він провалився. Той такий сирохман нещасний, їсти не мав що, вбратися не мав у що, здав екзамени, а той провалився.</p>
	<p>То що ж робити? І він думає, що ради йому нема. Ніякої ради нема. Де він піде? Кінчив би вищу школу, то десь мав би роботу. То не так було, як зараз, що взяв і поїхав у східні області. Де дінеться? І з того всього взяв та й повісився.</p>
	<p>Коли той повісився, його товариш з бідної сім’ї став з нього сміятися. Що він, такий бідний, здав, а багач не здав і повісився. Того похоронили, а той далі сміється з нього.</p>
	<p>Але сниться йому, що його багатий товариш каже: «Ти прийди до мене увечері на могилу. Я з тобою маю щось говорити». А він не йде. Як піде на могилу ід’повішеникови? Йому другий раз то саме сниться — не йде. Третій раз сниться. Той каже у сні: «Як не прийдеш, то поганим кінчиш».</p>
	<p>Той іде. Бо що зробить? Прийшов на могилу, могила ся відкрила, той виходить. І каже:</p>
	<p>— Так. Ти в мене був перший товариш. Найперший товариш, — каже, — я такого більше не мав. Найперший друг. Я тобі допомагав, як міг, я тобі гроші давав і харчами помагав. Ти був обдертий. Я розумів, що курсант не має бути обдертий, і купував тобі одяг. А тепер ти з мене смієшся. Хіба так можна робити? Тобі тепер добре, ти прийдеш у село, і тебе будуть величати, — каже, — а про мене будуть говорити, що я повісився. Нічого, ходи зі мною, щось увидиш.</p>
	<p>Ідуть вони в село. Вийшли з кладовища і йдуть дорогою. Зайшли в село, приходять під одну хату.</p>
	<p>— Дивися у вікно. Що ти там видиш?</p>
	<p>Дивиться він, на печи жінка вродила дитину. А збоку на печи ніж. Подивилися вони та й відходять.</p>
	<p>— Що ти видів?</p>
	<p>— Я видів, що дитина вродилася.</p>
	<p>— А ще що?</p>
	<p>— Ніж був там.</p>
	<p>— Щоб ти знав, та дитина не погине своєю смертю, не вмре. Та дитина погине від ножа.</p>
	<p>Ідуть вони далі, прийшли під другу хату.</p>
	<p>— Дивися.</p>
	<p>Той повішений не дивиться. Він і так знає, що там є. А той другий подивився.</p>
	<p>— Що ти там видів?</p>
	<p>— Я видів, що дитина вродилася.</p>
	<p>— А ще що видів?</p>
	<p>— А видів, що шнур лежить під стіною.</p>
	<p>— Щоб ти знав, та дитина не погине своєю смертю. Та дитина повіситься.</p>
	<p>Пройшли вони далі. А той каже:</p>
	<p>— Ходім. Я вже тебе скоро відпущу.</p>
	<p>Прийшли вони до ще одної хати, стали під вікно, дивиться той, вродилася дитина. І коло дитини ванна з водою. Ви розумієте, вони могли там ту ванну покласти, а могли й не класти. Але вони її таки поклали. Питає той повішеник:</p>
	<p>— Що ти там видів?</p>
	<p>— Видів, що ванна з водою стоїть та й дитина мала лежить. Певно, купати її будуть.</p>
	<p>Мовить той:</p>
	<p>— Нє. Вони, може, й не клали ту ванну й не знають про ню. Та дитина не вмре своєю смертю. Вона в молодому віці погине від води, втопиться. Отак, мій дорогий колего. Щоб ти знав, що кожному при народженні рішається його судьба. Він ще маленький, тільки вродився, а вже суджений. Йому вже присуджено, якою смертю погинути має. А за тебе скажу: я тобі помагав, а ти мене після мої смерти так обчесав. Нефайно це перед людьми. Я так зробив, бо так треба було, мені не було іншого виходу, мені так було написано на роду. І більше ти нікого не обсміюй, хоч би який він був. Ти був обдертий, голий і голоден, а я тебе не обсміював. Навпаки, допомагав тобі. Отож, старайся помочи чоловікови, най буде він бідніший за тебе, най буде й дурніший. Старайся помочи чоловікови, і тобі й самому буде добре.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Головське (присілок Матиця), Турківського району, Львівської області 22 серпня 1990 року Бонтей Іван Васильович (1938)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Бойківщини/">Фольклор Бойківщини</a></li>
	</ul>
</footer>
<!--#include virtual="/-/inc/general__page_end.inc" -->
