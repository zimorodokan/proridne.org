<!--#include virtual="/-/inc/general__page_start.inc" -->
<title>Як солдат царя побачив ☼ Українська народна казка ☼ Народна творчість</title>
<meta name="Description" content="Українська народна казка Буковини «Як солдат царя побачив» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Як солдат царя побачив.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Як солдат царя побачив <br><span class="article__headerDescription">Українська народна казка Буковини</span></h1>
	<p>Оден солдат служив двадцять п’ять років у війську, а як кінчив службу та відпустили його додому, то він і каже:</p>
	<p>— Як же так? Служив я двадцять п’ять років і не бачив того, кому служив. Піду подивлюся на царя. Іде він лісовою дорогою, а назустріч їде на коні сам цар: був на полюванні і заблудився.</p>
	<p>— Куди ти йдеш? — питає цар.</p>
	<p>А солдат не знає, що то цар, та й каже:</p>
	<p>— Служив я двадцять п’ять років у війську й не бачив царя. Іду в столичний город царя повидіти.</p>
	<p>— І мені треба в столичний город, — каже цар. — Будем разом дорогу шукати.</p>
	<p>— Добре, — каже солдат, і пішли вони разом.</p>
	<p>Як захватала їх ніч, розклали вони в лісі вогонь. Пішов солдат, назбирав сухих дров, поклав у вогонь та й каже цареви:</p>
	<p>— А тепер ти йди по дрова.</p>
	<p>Пішов цар і собі приніс дров. Тоді знов пішов солдат. А цар так хоче їсти, що аж гине. Та й поліз до солдатської сумки з сухарями.</p>
	<p>Узяв пару сухарів і з’їв. А солдат бачив це, бо цареви від світла в темноту не видко було, а солдатови з темноти до світла все було видко. Вернувся він до вогню та й каже:</p>
	<p>— Ти крадеш? Я двадцять п’ять років прослужив і голки не вкрав. Як хотів їсти, треба було мені сказати. Знімай штани!</p>
	<p>Нічого не зробиш: зняв цар штани, ляг на землю, і дав йому солдат двадцять п’ять ременів. А тоді нагодував царя сухарями та й каже:</p>
	<p>— Ади, он серед лісу якийсь вогник світиться. Ходім туди, може, приймуть нас на ніч.</p>
	<p>І пішли вони на то світло. Приходять, обійшли кругом хати, найшли двері, постукали. Вийшла стара баба.</p>
	<p>— Хто є?</p>
	<p>— Ми, два солдати. Переночувати хочемо. І кінь з нами.</p>
	<p>— Можна, — каже баба, — лиш коня окремо, а вас окремо.</p>
	<p>— Нє, ми хочемо з конем разом, — каже солдат. Зайшли вони в хату. А солдат каже тихо цареви:</p>
	<p>— Тут не можна нам обом спати. Будемо по годині вартувати. Я ляжу, а ти ставай на пост. А через годину стану я.</p>
	<p>Цар став на варту, сперся на свою шаблю і заснув стоячи. А солдат не спить і бачить це. Встає, знімає царя з поста, дає йому за спання двадцять п’ять ременів і кладе спати, а сам стає на пост у дверях. Стоїть з царевою шаблею і пази. Коли чує, ідуть. Прийшли під хату і баба зразу ж втворила двері. Солдат рахує, а їх аж дванадцять. Дванадцять розбійників! Завела їх баба в другу половину хати і дала їм вечеряти. Та й каже:</p>
	<p>— У мене ночують два солдатики. І коник у них файний. А оден з розбійників каже:</p>
	<p>— Піду подивлюся, що то за одні. Може, справлюся з ними. Лиш тілко виказався розбійник у дверях, солдат махнув шаблею і зняв йому голову. Затягнув зарубаного розбійника в хату і знов затворив двері. А цар спить.</p>
	<p>Чекали, чекали розбійники — не приходить їх товариш. Пішов ще оден подивитися. Солдат і тому зняв голову. А цар спить. І так розбійники всі по одному йшли, аж поки солдат усім не постинав голови і не склав на купу. Тоді розбудив царя та й каже:</p>
	<p>— Видиш? Он лежать дванадцять голів. Тут були дванадцять розбійників. Якби ти був на посту і спав, вони б нас порубали. Ти спав, а я за двох пазив. Знімай штани й лягай.</p>
	<p>І знов дав цареви двадцять п’ять ременів.</p>
	<p>— А тепер ходім до бабки.</p>
	<p>Пішли вони до бабки і стяли їй голову. Тоді зайшли в підвал. А там повно трупів і мішки з золотом. Солдат нагріб собі золота, а цар не бере. Нащо цареви золото?</p>
	<p>— Ти бери, — каже солдат. — Я ж не понесу такий тягар на плечах. Повезу на твоєму коневи. То чого ж тобі не взяти?</p>
	<p>Набрав тоді й цар. Вийшли вони та й поїхали. Їдуть на зміну: то солдат їде на коні, а цар іде пішки, то цар їде.</p>
	<p>Приїхали під столичний город, стали на розпутті дороги. Каже цар солдатови:</p>
	<p>— Мені їхати в цей бік, а тобі — в другий.</p>
	<p>Та й розійшлися. Цар борше приїхав до свого палацу, вистроїв солдатів по обидва боки дороги і приказав:</p>
	<p>— Як буде йти сюди старий солдат з мішком на плечах, щоб кричали йому «ура».</p>
	<p>Підходить солдат, а по обі сторони дороги військо стоїть і кричить «ура». Став солдат і думає: «Кому це вони кричать?»</p>
	<p>— Кому це ви кричите «ура»? — питає одного солдата.</p>
	<p>— Тобі, — каже солдат. — Так цар приказав.</p>
	<p>Тоді розкриває солдат свій мішок з золотом, проходить перед строєм і дарує кожному солдатови. Так роздавав золото, аж поки не дійшов до крайнього і не спорожнів мішок.</p>
	<p>А від царя був такий приказ, щоб варта не спиняла, як буде йти старий солдат. Ішов солдат попри всі пости, а останній пост на дверях каже йому:</p>
	<p>— Тут не пускають. Записку треба дати.</p>
	<p>Дали солдатови папір і перо, щоб написав записку, а солдат писати не вміє. Накавулив на папері що-небудь та й понесли ту «записку» до царя.</p>
	<p>У тій палаті не сам цар сидів, а з міністрами. Дали «записку» одному міністрови, а він нічого не може прочитати. Дали другому — і той не може. І ніхто не може. Аж тут і солдат зайшов. Подають «записку» самому цареви. Цар глянув і каже:</p>
	<p>— Тут написано, що солдат служив двадцять п’ять років і царя не видів.</p>
	<p>— Зразу видно, хто грамотний, — каже солдат. А цар каже солдатови:</p>
	<p>— Ми разом їхали з тобою.</p>
	<p>Солдат пізнав царя та й спудився, а цар йому:</p>
	<p>— Не бійся.</p>
	<p>Нагородив солдата і взяв його до себе на службу.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Брідки, Хотинського району, Чернівецької області 6 березня 1967 року Філіпчук Максим Іванович (1902)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Буковини/">Фольклор Буковини</a></li>
	</ul>
</footer>
<!--#include virtual="/-/inc/general__page_end.inc" -->
