<!--#include virtual="/-/inc/general__page_start.inc" -->
<title>Про доктора Всевіда ☼ Українська народна казка ☼ Народна творчість</title>
<meta name="Description" content="Українська народна казка Полтавщини «Про доктора Всевіда» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Про доктора Всевіда.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Про доктора Всевіда <br><span class="article__headerDescription">Українська народна казка Полтавщини</span></h1>
	<p>Жив собі цар. Все в нього було, але найдужче він пишався конем, кращого за якого не було в цілому світі.</p>
	<p>Та одного разу кінь зник. Од горя цар аж посивів. Довго горював і видав такий приказ:</p>
	<p>— Хто знайде мого коня, тому півцарства відпишу!</p>
	<p>З усього миру з’їхалися різні мудреці, шукачі, але нічого не могли вдіяти.</p>
	<p>А в одному селі жив дуже бідний чоловік. Бідніший від церковної миші. Прочув він про горе царя і вирішив спробувать щастя. На останні гроші купив на базарі старовинну книжку, окуляри, з куделі начепив бороду і пішов до царя. Цар спитав, хто він і звідки.</p>
	<p>— Я доктор Всевід. З чарівної книжки я можу знаходить пропащі речі. Але для цього мені треба пустої кімнати, і щоб було що випить і поїсти.</p>
	<p>Цар погодився, але поставив умову, якщо за ніч чоловік не скаже, де кінь, то одрубає голову.</p>
	<p>Провели чоловіка в кімнату, нанесли їжі, питва і заперли на ключ.</p>
	<p>А коня вкрали три злодії. Їм стало інтересно, як Всевід буде шукать коня. Послали одного, щоб подивився у вікно. А чоловік сидить за столом, гортає книжку, їсть, п’є. Тут заспівав півень.</p>
	<p>— Є один! — сказав чоловік.</p>
	<p>Злякався злодій, побіг до своїх і розказав, що чоловік його упізнав. Послали другого. Той теж став під вікно і дивиться. Тут заспівав другий півень.</p>
	<p>О! Є й другий! — сказав чоловік.</p>
	<p>Злякався і цей злодій. Прибіг до своїх сказав, що і його впізнали. Пішов головний злодій і став коло вікна. А тут і третій півень заспівав.</p>
	<p>— А ось і третій! — сказав чоловік.</p>
	<p>Злякався злодій і тихенько постукав у шибку. Чоловік відчинив вікно і</p>
	<p>злодій почав його просити, щоб не видавав їх царю.</p>
	<p>— Кінь стоїть у лісі, прив’язаний до столітнього дуба, забирай, а нас до ранку не буде в царстві, втечемо.</p>
	<p>Чоловік погодився. Вранці прийшов цар і спитав, як діла. Всевід розказав йому, де знайти коня. Цар послав слуг, і ті скоро привели коня. Радості царя не було краю. Він тут же видав приказ і одписав чоловікові півцарства.</p>
	<p>І став чоловік жить-поживать, горя-лишенька не знать.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>64 (4658). Про доктора Всевіда. СУС 1641. Записав Липівський Сергій (7 клас) 2008 року. Труш Ганна Павлівна (1935). Полтавська область, Лохвицький район, Васильки</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Полтавщини/">Фольклор Полтавщини</a></li>
	</ul>
</footer>
<!--#include virtual="/-/inc/general__page_end.inc" -->
