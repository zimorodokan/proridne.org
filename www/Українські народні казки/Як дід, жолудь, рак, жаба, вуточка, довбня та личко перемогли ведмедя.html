<!--#include virtual="/-/inc/general__page_start.inc" -->
<title>Як дід, жолудь, рак, жаба, вуточка, довбня та личко перемогли ведмедя ☼ Українська народна казка ☼ Народна творчість</title>
<meta name="Description" content="Українська народна казка Про Тварин (звірів) «Як дід, жолудь, рак, жаба, вуточка, довбня та личко перемогли ведмедя» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Як дід, жолудь, рак, жаба, вуточка, довбня та личко перемогли ведмедя.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Як дід, жолудь, рак, жаба, вуточка, довбня та личко перемогли ведмедя <br><span class="article__headerDescription">Українська народна казка про тварин</span></h1>
	<p>Жив собі дід та баба. Посила баба діда на заробітки. Спекла йому коржик. Дід положив за пазуху та й пішов. Іде та й іде він собі. Коли лежить жолудик та й пита діда: «Де ти йдеш?» — [«На заробітки». — «Возьми й мене»]. — «Та йди». Та й укинув [дід] його у пазуху. Пішов і пішов. Назустріч рак та й питає діда: «Де ти йдеш?» — «На заробітки». — «Возьми й мене». — «Та як же я тебе возьму, як ти щипаєшся?» — «Та я буду сам повзти». — [«Ходім»].</p>
	<p>Ішов, ішов, назустріч йому жаба, та й питає його: «Діду, діду, де ти йдеш?» — «На заробітки». — «Возьми й мене». — «Ходім».</p>
	<p>Пішли. Ідуть та й ідуть. Назустріч їм вутка. [Та й її взяли]. Ідуть та й ідуть. [Коли лежить довбня. Взяли й її]. Дід несе довбню. Ідуть та й ідуть. Коли лежить личко та й питається: «Діду, діду, де ти йдеш?» — «На заробітки». — «Возьми й мене». — «Ходім».</p>
	<p>От вони ідуть та й ідуть. Попереду дід іде і довбню несе, а жолудик у пазусі. А за ним повзуть рак і жаба, і вуточка йде, і личко повзе.</p>
	<p>Ідуть та й ідуть. От у лісі земляночка. Увійшли у ту земляночку. Вуточку дід посадив у сінях на переводину, а жолудик укинув у піч, а рака і жабу у лаханку укинув, а довбню І личко серед хати, а сам поліз на піч.</p>
	<p>Уходе ведмідь у земляночку. Затопив у печі, підсунув лаханочку і сів. У печі горить. Як розпікся жолудь, та як лопнув — та ведмедя в лоб. А ведмідь як схвативсь, та по хаті, та заплутався в личко, та й упав. А дід як схватився з печі, та за ту довбню, та ведмедя й убив. А вуточка: «Так! Так! Так!»</p>
	<p>А дід із ведмедя шкуру зняв та бабі шубу пошив та приніс бабі на гостинець.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p>Як дід, жолудь, рак, жаба, вуточка, довбня та личко перемогли ведмедя. Н. П. Андреев, Указатель сказочных сюжетов по системе Аарне. Издание государственного Русского географического общества, Л., 1929. — 210. Зап. О. Хатнюк в 1928 р. у с. Андріянопіль Луганської обл. від своєї матері Н. С. Хатнюк (44 р. ). Відділ рукописів Інституту мистецтвознавства, фольклору та етнографії ім. М. Т. Рильського АН УРСР., ф. 1-6, од. зб. 527, арк. 9—10.</p>
			<p><a href="/Український фольклор Книги/Іван Березовський ☼ Казки про тварин/">Казки про тварин</a> (Українська народна творчість) — Київ: Наукова думка. — 1976 — 575 с.</p>

		</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
</footer>
<!--#include virtual="/-/inc/general__page_end.inc" -->
