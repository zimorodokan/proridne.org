<!--#include virtual="/-/inc/general__page_start.inc" -->
<title>Про лихого царя ☼ Українська народна казка ☼ Народна творчість</title>
<meta name="Description" content="Українська народна казка Гуцульщини «Про лихого царя» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Про лихого царя.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Про лихого царя <br><span class="article__headerDescription">Українська народна казка Гуцульщини</span></h1>
	<p>Був цар і мав жінку й одну дитину, дівчинку. Купив жінці золоті черевички. А жінка як умирала, сказала, щоби він її в ті черевички не вбував. І сказала: котра ці черевички вбує, аби він з тою женився. Віддав він рік, та й мав одну, що хотів на ній женитися. Але вона ті черевички не вбула. Він сказав понести черевички село від села, і котра їх убує, він з тою жениться. І ні котра не вбула, вернулися черевички т’хаті. А донька сказала:</p>
	<p>— Тату, дайте я запробую ці черевички.</p>
	<p>Вона так сказала, бо мама колись обіцяла, що ці черевики мають бути для неї, доньки. Вбула вона їх, а черевички якраз на ню. Цар сказав:</p>
	<p>— Я на тобі маю женитися. Ти ж чула, що мама сказала. Вона в плач.</p>
	<p>— Тату, що ви хочете? Та ж ви мій тато! Як це має бути?</p>
	<p>— Ти чула, що мама казала.</p>
	<p>Вона на це не погодилася і пішла до сусіди, до старої бабці. І це бабці уповіла. А бабка їй каже так:</p>
	<p>— Як твій тато такий нерозумний, то скажи йому, най він тобі купить на плаття. Щоби одне плаття сіяло, як сонечко, друге, як місяць, а третє, щоб сіяло як звізди. І тоді ти за него підеш. Як він тобі це купить, тоді прийдеш до мене. І я тобі скажу, що ти маєш далі робити. Купив їй то все цар. Вона пішла до бабки, а бабка каже:</p>
	<p>— Збирай усе своє і приходь до мене. А перед тим випровадь тата, най іде на весілля готувати.</p>
	<p>Цар пішов, а вона зібрала все своє і прийшла до бабки. Бабка дає їй мішок і вона все спаковує в мішок. Тоді бабка дає їй свою спідницю й катанку. І хустку дає.</p>
	<p>— Бери цей мішок на плечі і йди собі. Попри кого будеш іти, тебе ніхто не буде знати, чия ти.</p>
	<p>Приходить вона в другу державу, до чужого короля. А пости її не пускають, бо воно таке нещасне, з мішком.</p>
	<p>— Що ти хочеш?</p>
	<p>— Хочу, — каже, — на службу.</p>
	<p>Тоді два жовніри беруть її і приводять д’кухарці. І там сказали, що ця бідна дівчина проситься в найми. Кухарка пішла до короля.</p>
	<p>— Ходіть, — каже, — до нас прийшла вошивка якась, хоче бути в наймитках.</p>
	<p>Король вийшов, подивився на ню і сказав:</p>
	<p>— Не треба з неї знущатися. Може, це бідна сирота. Обчистимо її від вошей. Най вона йде в курятник. Буде курям їсти давати і яйця збирати. Більше вона би ні до чого не бралася.</p>
	<p>І побула вона там рік. І не признається, хто вона є. А король хоче женитися і спроваджує собі музику. І скликає таких, як він, королів нежонатих і дівчат. Кухарка кличе її «вошивкою» далі, але вже з нею обзнайомилася. Прийшла до неї дівчина і проситься:</p>
	<p>— Кухаренко, пустіть і мене, най і я подивлюся, який там бал. А вона каже:</p>
	<p>— Йой, як же ти туди підеш, така страшна?</p>
	<p>— Я лиш в дірочку подивлюся, що ключ кладуть. Я не буду туди йти.</p>
	<p>Пішла вона в той курятник, де вона жила, і вбрала сукенку файну, як сонечко і черевички і пішла на той бал всередину. Вона прийшла, а король її зразу взяв гуляти. Та й питається він:</p>
	<p>— З якої ви країни? А вона йому сказала:</p>
	<p>— З Курятника.</p>
	<p>Що вона йому скаже інше?</p>
	<p>Скінчився бал, дівчина втекла, розібралася і приходить ід’кухарці. І каже:</p>
	<p>— Кухаречко, яку наш король файну дівчину має! Таку, що ну!</p>
	<p>— Добре, що має. Вже буде женитися.</p>
	<p>А вона не сказала кухарці, що вона там була. Сказала, що через дірочку дивилася. Кухарка не знає, що це була вона.</p>
	<p>Другої днини кухарка несе йому воду для миття і рушник. А вона в кухарки просить:</p>
	<p>— Най я понесу, кухаречко.</p>
	<p>— Йой, вошивко, куди меш нести?!</p>
	<p>Але дівчина понесла. А він умився, повтирався та й ударив її легенько рушником. І вона втекла.</p>
	<p>На другу неділю він знов бай робить. Три неділі мають бути такі набутки, поки собі не вибере король дівчину. І знов вона в кухарки попросила, і кухарка її пустила. Вона вбралася в ту сукенку, що така, як місяць. І золоті черевички знов на собі мала. І знов прийшла на той бал. І бере її гуляти король. Питається її, з якої вона країни, а вона каже:</p>
	<p>— З тої, що рушниками б’ються.</p>
	<p>Бал скінчився, і дівчина втекла знов і прийшла д’кухарци. І розказала, що та сама дівчина і тепер була. Кухарка сказала:</p>
	<p>— На третій раз він уже її заручить, уже дасть їй перстень. Мемо спроваджувати весілля.</p>
	<p>Другої днини несе йому кухарка знов воду для миття.</p>
	<p>— Я понесу, — сказала дівчина.</p>
	<p>Вона понесла, він помився і бризнув на ню тою водою, на цю дівчину. Уже й третій раз є такий самий бал. Кухарка каже знов:</p>
	<p>— Уже аж тепер буде наш король женитися.</p>
	<p>Дівчина знов пішла на бал. Убралася в таку сукенку, як звізди. Прийшла, і зразу король бере її гуляти і заручує її, дає їй перстень. А дівчина знов утекла, з перстенем. Прийшла, розібралася і приходить ід’кухарци. І розказує, що та сама дівчина була.</p>
	<p>Несе кухарка королеви вечерю, а король заслаб. На другу днину переказав до кухарки, аби йому зварила ріденьку кашу. Дівчина приходить рано, приносить кухарці яйця, а кухарка кашу мішає, студить королеви. А дівчина хоче кинути йому в ту кашу перстень, що він дав. І каже:</p>
	<p>— Кухаренко, дайте я помішаю, а ви щось інше робіть.</p>
	<p>— Тікай, — каже, — ти йому натрусиш сміття. А вона каже:</p>
	<p>— Йой, не бійтеся. Дивіться, та я чиста.</p>
	<p>— Ну гай мішай.</p>
	<p>І вона пустила в ту кашу перстень. І понесла кухарка ту кашу королеви. Він їв кашу і найшов у каші перстень. І прикликав кухарку та й питає її:</p>
	<p>— Хто кашу зварив? А кухарка каже:</p>
	<p>— Я варила.</p>
	<p>— А вошивки там не було?</p>
	<p>— Була. Мішала кашу, аби вистигла.</p>
	<p>— Давайте її сюди.</p>
	<p>Кухарка бере її за руку і веде перед короля. Він каже:</p>
	<p>— Ви, кухарко, запирайте двері і йдіть геть. А кухарка каже:</p>
	<p>— Йой, аби-сте не били її на смерть. Кухарка пішла, а він каже:</p>
	<p>— Я передивився мали і не найшов такої країни і такого міста — Курятник.</p>
	<p>А вона йому тоді каже:</p>
	<p>— А я в курятнику не сиджу? А як я вам принесла митися, ви мене рушником не били? А водою мене не оббризкали?</p>
	<p>І жениться він з цею дівчиною. І не питає її більше, відки вона, хто вона. Дає він знати по всіх царях і королях. І до її тата дає знати. Тато приходить на весілля. Пізнала вона тата, а тато пізнав її. Але не признаються.</p>
	<p>По весіллі король мусів на рік їхати в другу державу. А вона груба лишається. Каже король: хто би ся лишив з його жінкою? А її тато сказав йому:</p>
	<p>— Я лишаюся.</p>
	<p>Поїхав король, а його жінка в той час, що треба, народила сина.</p>
	<p>А той єї сина від неї бере, несе циганам на зарінок і платить їм, аби плекали його. А королеви пише, щоби приїхав. Король приїхає, а цей перед тим обмастив жінку кров’ю, І королеви каже, що вона з’їла дитину. Мала хлопчика і з’їла. А вона не признається, що було і як було. Не хоче проти тата нічого казати. Скликали суд. Що з нею робити? І суд сказав:</p>
	<p>— Перший раз дарований.</p>
	<p>І чоловік її теж сказав, що перший раз дарований.</p>
	<p>Знов приходиться чоловікови їхати, знов її тато лишається з нею. Вона лишилася груба і знов народила дитину, ще одного хлопчика. А тато знов заніс його циганам, там, де заніс і першого. І знов пише чоловікови, а її кров’ю мастить. Ніби вона з’їла дитину, як і першу. І знов був суд. А чоловік сказав:</p>
	<p>— Я ще її цей другий раз дарую.</p>
	<p>Знов він їде, а жінку третій раз лишає грубу. І тато з нею зробив таке, як зробив перших два рази. Приїхає чоловік на суд. І третій раз — це вже все, це вже на кару смерти йде. А тато каже напослідку:</p>
	<p>— Треба її засудити! Три хлопчики тобі з’їла. А чоловік сказав так:</p>
	<p>— Не хочу її тут убивати. Там є така велика скала. Кинути її з тої скали надолину.</p>
	<p>А тато каже:</p>
	<p>— Я її поведу із скали кинути.</p>
	<p>Він так сказав, бо ніхто другий не хотів іти.</p>
	<p>Веде її тато на ту скалу. Прийшли вони на ту скалу, а вона йому каже:</p>
	<p>— Де-с подівав мої діти? Гадино, — каже. — Ти тато мій?</p>
	<p>А її чоловікови дома зробилося недобре. Сідає на коня і їде, щоби їх подогонив. Щоби той її із скали не кинув. Він її все простить.</p>
	<p>А ті обоє вж над скалою. І вона все питає його за діти. Де він діти дів? Чоловік доїхає, а вона бере і розказує йому все. І тато повів його д’циганам, і вони, забрали діти. І тоді чоловік сказав:</p>
	<p>— Я його самого кину з скали.</p>
	<p>І кинули його із скали. А вони обоє жили.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Уторопи, Косівського району, Івано-Франківської області 9 травня 1987 року Ласійчук Марія Юріївна (1919 року народження)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Гуцульщини/">Фольклор Гуцульщини</a></li>
	</ul>
</footer>
<!--#include virtual="/-/inc/general__page_end.inc" -->
