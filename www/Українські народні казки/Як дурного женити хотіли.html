<!--#include virtual="/-/inc/general__page_start.inc" -->
<title>Як дурного женити хотіли ☼ Українська народна казка ☼ Народна творчість</title>
<meta name="Description" content="Українська народна казка Гуцульщини «Як дурного женити хотіли» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Як дурного женити хотіли.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Як дурного женити хотіли <br><span class="article__headerDescription">Українська народна казка Гуцульщини</span></h1>
	<p>Були три брати, два розумних, а третій при́дурний. Два старші брати були жонаті, а той третій не жонатий. Прийшов брат до брата та й каже:</p>
	<p>— Ми би не вженили цего нашого придурного брата? Дістали б від него рушники, дістали б добре придане. Але до багача треба йти.</p>
	<p>— За него можна дістати, бо він на вроду непоганий. Він котрій-небудь дівчині сподобається. Лиш не в нашім селі, бо тут його всі знають. З ним треба йти на десяте село.</p>
	<p>Закликали вони придурного брата до себе та й сказали йому:</p>
	<p>— Ти хотів би женитися?</p>
	<p>А він аж підштрик з радощів.</p>
	<p>— Я вже готовий!</p>
	<p>— То штрамуйся на завтра на вечір.</p>
	<p>А він, знаєте, жив собі в хатинці окремо від братів. Спік він собі хліб на дорогу, як точило. Насипав собі півмішка яблук, бо дуже любив їх їсти. Та й чекає вечора, коли брати скажуть йому їхати. Прийшов вечір, упрягають брати пару коней у залу́бицю&nbsp;<sup>*</sup>. Тягне придурний брат за собою свій харч. Сіли всі три в залубицю та й поїхали.</p>
	<p>Ідуть вони та й поучують придурного брата:</p>
	<p>— Коли ми приїдемо до того багача сватати за тебе дівку, то би ти там в хаті чесно обходився. Аби ти нам лице не облупив. Як ми будемо тебе крадьки підштуркувати, то ти би мовчав.</p>
	<p>Проминули вони багато сіл, заїхають на подвір’я до багатого ґазди. Заходять до хати.</p>
	<p>— Добрий вечір, добрі ґазди! Чи будете кунтетні&nbsp;<sup>*</sup> нами? Ми чули, що у вас є дівчина файна. Ми би хотіли посватати її за нашого брата молодого.</p>
	<p>— Сідайте на лаву, будьте добрі. Ми про це поговоримо пізніше. Розгортайтеся.</p>
	<p>Розгорнулися старости.</p>
	<p>— А відки будете? З котрого села?</p>
	<p>— З-за вашого з третього.</p>
	<p>(А вони з десятого або з дванадцятого).</p>
	<p>Домашня ґаздиня рихтує вечерю, а ґазда побіг до жида в корчму. По горівку. Вже все зрихтоване.</p>
	<p>— Сідайте, милі люди, за стіл.</p>
	<p>Входить з другої хати дівка. Прибрана, зачесана. Мама вже їй розказала, хто приїхав. Але дівка не годна пізнати, котрий мав би бути її наречений.</p>
	<p>Їдять за столом, п’ють по чарочці. А мама питається:</p>
	<p>— Не смію вас запитатися, люди, котрий з вас трьох женитися хоче? Бо ви всі однакові на вигляд.</p>
	<p>А вони кажуть:</p>
	<p>— Оцей, що всередині межи нами.</p>
	<p>Поставила ґаздиня на стіл миску пирогів. Два розумні брати їдять так собі, як має бути, а дурний бере в рот по два пироги, а то й по три. Ці два штуркають придурного князя. А він уголос каже:</p>
	<p>— То вам, устид, що ви кусаєте одного пирога по два, по три рази. Я би брав за раз по два, а то й по три-штири, коли гарячі.</p>
	<p>А дівка маму підштуркує в запічку: «Я не хочу, мамо, такого князя, бо він дурний». А мама дівці підшептує: «Він жартівливий». І дівчині баки забила.</p>
	<p>Князь поз’їдав усі пироги та й борщі. Та й повставали з-за стола. Князь вийшов з хати і пішов до залубиці. Витягає з мішка цілий хліб, витягає яблука та й їсть. А дівка замітала в покойовій хаті, змела сміття на шуфельку&nbsp;<sup>*</sup> та й несла попри князя, що на залубицях їв. А надворі мело снігом.</p>
	<p>Дівка шпурила сміттям та й каже сама до себе:</p>
	<p>— Іга, так надворі мете! А князь каже:</p>
	<p>— Я свою працю мету, не твою. Вбігає дівка в хату.</p>
	<p>— З цего нічого не буде, це дурний князь.</p>
	<p>— Дівко, не будь дурна. Та це він такий жартівливий. Прийшла пора до спання. Повели старостів у другу хату спати, а сами залишилися радитися. Дівка, тато й мама. Радилися, чи дати, чи не дати дівку за цего князя. Та й дорадилися, що треба дати. Дівка весела, що вже віддається.</p>
	<p>Два розумних брати спали вкупі на одній постелі, а придурний на підлозі. В півночі цего дурного жене надвір. А він боїться йти, не виходить. Та й, знаєте... недобре з ним вийшло.</p>
	<p>Спить собі дурний, брати стають досвіта, дивляться, що дурний наробив. Та й утікають з цеї хати, сідають у залубицю та й додому. А того залишають. Той устає і завстидався, і хоче десь сховатися. Подивився, бочка в кутку стоїть. Він заліз у ту бочку, а в бочці було трохи росолу. Він подумав: «Рано прийдуть ґазди брати з бочки капусти та й мене знайдуть тут». Виліз він з бочки весь мокрий від росолу. Та й подумав: «Лізу в піч». Піч була велика, і він заліз туди. Але подумав собі: «Прийдуть ватру класти та й мене побачать». Вилізає з печі. «Краще сяду собі на піч». Але так вимастився сажею по мокрому вбранню, що став страшний, як дідько.</p>
	<p>Ґазди рихтують їду для своїх старостів. А дівка носить воду, помагає. А товаришка її, сусідня дівка, питає:</p>
	<p>— Що у вас так були світла допізна?</p>
	<p>— Е, та я маю князя. Посватали мене. Сусідня дівка зненавиділа на цю, що віддається.</p>
	<p>— Мусиш показати мені свого нареченого, бо ніколи не буду до тебе говорити.</p>
	<p>— Не можу будити їх. Вони сплять в покойовій хаті.</p>
	<p>Але та дівка сусідня не вдержала, підсунулася крадьки під вікно, глипнула в вікно та й заверещала. Вилетіли з хати ґазди та й відданиця. Що за ґвавт і писк надворі? Питаються в дівки:</p>
	<p>— Що ти півкаєш нам коло хати?</p>
	<p>— Та я подивилася в віконце, а у вас не старости в хаті, а дідько сидить на печі.</p>
	<p>Відданиця поволеньки втворила двері, глипнула.</p>
	<p>— Мамо, тату! Справді дідько! З’їв тих трьох людей, виліз на піч та й сидить.</p>
	<p>Зазирнули тато й мама крадьки — справді дідько.</p>
	<p>— Ґвавту, люди! Що маємо робити, як дідька з хати вигнати?! Позбігалися сусіди.</p>
	<p>— Ідіть за попом, — кажуть. Пішов ґазда до попа.</p>
	<p>— Отче духовний, будьте добрі, ідіть виженіть мені з хати чорта. Піп сідлає кобилу і їде, а за кобилою лоша велике йде. Піп приїхав, зліз з кобили і сказав домашнім ґаздам повтворювати двері й вікна. А князь напудився тих людей, подумав, що хотять його вбити. Та вискочив з хати, та й штрик на попову кобилу. Та й урвав додому, а лоша за кобилою побігло. А піп каже ґазді:</p>
	<p>— Хто мені буде платити за кобилу й лоша?</p>
	<p>— Та я, панотче, не винен.</p>
	<p>— Але я ж тобі чорта з хати вигнав. Ти ж знаєш, не може отак пропасти моя кобила та й лоша.</p>
	<p>І погодився ґазда відкупити попови кобилу та й лоша. А дурний прискакав до своїх братів. Подивилися вони, що дурний на кобилі та ще й лоша привів. Питаються в него:</p>
	<p>— Відки в тебе кобила та й лоша?</p>
	<p>— Тесть подарував. Ви чого не лишилися, а повтікали? І вас би був обдарував.</p>
	<p>Забанували брати за своїми втраченими рушниками та за приданим. Але що зробиш? Пізно вже було. Мертвого з гробу не відкопують.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__footnotes">
			<p><sup>*</sup> Залу́биця — легкі санки.</p>
			<p><sup>*</sup> Кунте́тний — задоволений.</p>
			<p><sup>*</sup> Шуфе́лька — совок.</p>
		</div>
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Хутір Калинки́, Косівського району, Івано-Франківської області 13 січня 1986 року Колобейчук Григорій Дмитрович (народж. 1930)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Гуцульщини/">Фольклор Гуцульщини</a></li>
	</ul>
</footer>
<!--#include virtual="/-/inc/general__page_end.inc" -->
