<!--#include virtual="/-/inc/general__page_start.inc" -->
<title>Коли ліпше в гаразді жити ☼ Українська народна казка ☼ Народна творчість</title>
<meta name="Description" content="Українська народна казка Гуцульщини «Коли ліпше в гаразді жити» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Коли ліпше в гаразді жити.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Коли ліпше в гаразді жити <br><span class="article__headerDescription">Українська народна казка Гуцульщини</span></h1>
	<p>Був собі пан, що не знав, що то таке біда. Вженився він і господарював з жінкою. Одного разу їдуть вони на ярмарок до міста, а з-під моста виходить баба. І питає: — Чоловіче, ти знаєш, що таке біда?</p>
	<p>— Ні.</p>
	<p>— То будеш, — каже, — знати. І питає його баба:</p>
	<p>— Як тобі краще: бідити в молоді роки, а на старість жити в гаразді, чи молодому жити в гаразді, а на старість бідити?</p>
	<p>А жінка сказала:</p>
	<p>— Ліпше на старість жити в гаразді.</p>
	<p>І чоловік сказав, що ліпше на старість жити в гаразді. Баба каже чоловікови:</p>
	<p>— То будеш багато бідити. Але на старість будеш жити в гаразді. Приїхали вони з жінкою з міста, а вдома все згоріло на попіл. Доми, худоба — все згоріло. Вертається пан додому, а люди на дорозі йому кажуть:</p>
	<p>— Вже не маєш чого їхати додому, все згоріло в тебе. Подивився він на згарище і вертає назад до міста. А навстрічу їде пан на кони.</p>
	<p>— Здоров, — каже, — чоловіче!</p>
	<p>— Здоров, пане. Каже той пан:</p>
	<p>— Продай жінку.</p>
	<p>— Та як, — каже, — продати? Все згоріло, та ще й жінки не мати? А жінка каже:</p>
	<p>— Ти продай.</p>
	<p>То він продав і жінку. Дав йому пан шапку грошей. І коли вони з жінкою розходилися, дали одно одному знак. Мали вони золотий перстень і вишивану хустину. І розділили вони пополовині той перстень і ту хустину. І пан узяв жінку на кони й поїхав. А той поїхав своїми кіньми до міста.</p>
	<p>У місті він продав коні, бричку і заплатив собі в готелі за рік квартиру з їдою. Та заки вийшли тоти гроші, файно жив, їв, пив. Але подивився — гроші минаються. До чого братися?</p>
	<p>Зайшов він до корчми. А в корчмі сидить чотири чоловіки, п’ють і говорять. Кажуть, що один дідич потребує майстрів, а майстрів нема. А він це почув і питає в тих чоловіків, де такий пан, що майстра йому треба. Він би, каже, пішов робити, бо він майстер. А йому відповідають, що на третім селі є такий старенький дідич. Він узяв адресу і пішов у то село. Прийшов він до того дідича й каже йому:</p>
	<p>— Вам треба майстрів?</p>
	<p>— Треба. Стайні треба класти, городити. Бо то ще мій тато поклав. Уже все валиться.</p>
	<p>— Я, — каже, — зроблю.</p>
	<p>А він ще й сокири в руках не мав. Сказав панови: Давайте мені вісім тисяч, і я цю роботу перебираю у вас на свою руку. Я цю роботу зроблю.</p>
	<p>Пан йому дав гроші, він пішов у своє село, наймив майстрів і починає роботу. І сказав дідичеви, аби показав йому, де ліс рубати на майстерку. І пан йому показав:</p>
	<p>— Рубай цисі дуби.</p>
	<p>Урубали дуба, дуб упав до землі, а в дубі було дупло, і багато грошей з него висипалося. А він каже рубачам:</p>
	<p>— Багато грошей у дубі. Кому ці гроші мають бути? Пішли до дідича, а дідич сказав:</p>
	<p>— Вам ці гроші мають належати, а не тим, що рубали дуба. Бо якби ви їх до цего дуба не привели, вони б його не зрубали.</p>
	<p>Майстри роблять, їхній бригадир їм виплачує. Побудували фільварок, а тут помер дідич. Жінка дідичева почала дивитися за роботою і виплачувати їм. І це робилося роками. Коли вже все зробили, розплачується вона з людьми. А на самому останку викликає його. І питає його:</p>
	<p>— Ти був жонатий?</p>
	<p>— Був.</p>
	<p>— А жінку де дів?</p>
	<p>— Я продав її.</p>
	<p>— А що ти лишив від жінки?</p>
	<p>— Половину персня й половину хустинки.</p>
	<p>— Ану покажи.</p>
	<p>Він показує, а вона й своє таке виймає. І штимує все одне до одного. А вона йому й каже:</p>
	<p>— Ти — мій муж, а я — твоя жона. Тепер будемо добре жити. Ліпше нам тепер на старість у гаразді жити, ніж ми, — каже, — бідили б на старі дни.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Верхній Березів, Косівського району, Івано-Франківської області 27 лютого 1984 року Підгородецький Микола Матвійович (1913 року народження)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Гуцульщини/">Фольклор Гуцульщини</a></li>
	</ul>
</footer>
<!--#include virtual="/-/inc/general__page_end.inc" -->
