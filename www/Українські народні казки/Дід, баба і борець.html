<!--#include virtual="/-/inc/general__page_start.inc" -->
<title>Дід, баба і борець ☼ Українська народна казка ☼ Народна творчість</title>
<meta name="Description" content="Українська народна казка Буковини «Дід, баба і борець» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Дід, баба і борець.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Дід, баба і борець <br><span class="article__headerDescription">Українська народна казка Буковини</span></h1>
	<p>Був чоловік і мав жінку. Жили вони разом уже тридцять років. Каже їдного разу старий: — Поїдем, бабо, на ярмарок.</p>
	<p>Та й поїхали вони обоє на ярмарок. Приїхали, дід дає волам їсти, а тут відки не взявся борець і кричить:</p>
	<p>— Хто хоче боротися?! Боремся на сотню. Поборе хто мене — дістане сто карбованців. А поборю я, то дістану сотню від него!</p>
	<p>Почула це дідова жінка. Приходи до воза, скидає з себе верхнє шмаття, кидає на віз і каже дідови:</p>
	<p>— Давай сотню, піду боротися.</p>
	<p>— Ти що, бабо, здуріла? — каже дід. — Та це ж борець. З тебе будуть сміятися. І гроші наші пропадуть.</p>
	<p>— А ти нічого не кажи, лиш дай сто рублів, — каже баба. Дідови соромно перед людьми. «Уб’є борець бабу», — думає дід. Та й грошей йому шкода. А баба наперлася:</p>
	<p>— Давай гроші.</p>
	<p>«Пропадуть гроші, то баба й буде винна», — подумав дід і дав їй сто рублів.</p>
	<p>Береться баба боротися. Як узяла та як кинула борцем! А дід дивиться і думає: «Не знав я, з ким жию». Борець устав, приступає до баби другий раз. Баба і другий раз кинула його. А був у них договір боротися до трьох раз. Як кинула баба борця третій раз, весь ярмарок став плескати — всі хотіли подивитись на ту бабу.</p>
	<p>Бере баба від борця сто рублів і йде до діда.</p>
	<p>— Купимо, старий, що треба, та й їдьмо додому.</p>
	<p>Купили вони все, що треба було, запряг дід воли, і поїхали вони додому. Приїхали. Дід розпряг воли, дав їм їсти, приходи до хати та й каже:</p>
	<p>— Бабо, бери, що хочеш, і забирайся від мене.</p>
	<p>— А це чого? — питає баба. — Ми ж так добре з тобою жиєм. А дід їй:</p>
	<p>— Я боюся тебе. Добре, як усе по-доброму. А як ми посваримося, то ти можеш мене убити. Я не знав, що ти така сильна. Бери з хати, що хоч’, лиш іди від мене.</p>
	<p>А баба каже:</p>
	<p>— Сили в мене багато, але ж ти мій чоловік. Хіба я тебе за тридцять років хоч раз ударила? Будем жити далі, і все буде добре.</p>
	<p>Дід погодився, і довго ще жили вони у великій злагоді, бо хоч сильна була стара, але правильна вона була баба.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Вашківці, Сокирянського району, Чернівецької області 28 травня 1979 року Скаженюк Дьордій Степанович (1907)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Буковини/">Фольклор Буковини</a></li>
	</ul>
</footer>
<!--#include virtual="/-/inc/general__page_end.inc" -->
