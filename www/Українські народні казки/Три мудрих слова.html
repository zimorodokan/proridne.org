<!--#include virtual="/-/inc/general__page_start.inc" -->
<title>Три мудрих слова ☼ Українська народна казка ☼ Народна творчість</title>
<meta name="Description" content="Українська народна казка Гуцульщини «Три мудрих слова» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Три мудрих слова.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Три мудрих слова <br><span class="article__headerDescription">Українська народна казка Гуцульщини</span></h1>
	<p>Був такий собі парубок. В него родичі повмирали, а він не мав багато поля. І думає собі: «Піду в світ, зароблю грошей». Та й пішов у світ. Там найшов добру роботу, заробив чимало грошей. І йде додому і думає собі: «Оженюся і буду господарювати».</p>
	<p>Іде він, і захопила його в однім селі ніч. І він впросився на ніч до одного господаря. А в хаті, як звикле, син і невістка ходять, роблять, говорять щось, а дід сидить на печі. А хлопець поцікавився:</p>
	<p>— А чого ви всі говорите, а дід нічого не говорить? А йому відповідають:</p>
	<p>— То такий дід, що кожне слово в него коштує п’ятку. А він собі думає: «Що би то таке було?» Та й каже:</p>
	<p>— Ну дам п’ятку, щоб мені дід сказав слово. А дід каже:</p>
	<p>— Не йди без броду в воду.</p>
	<p>Подумав собі хлопець: «Е, хіба це таке важне? Але дам п’ятку, най мені ще дід скаже слово». І дав ще одну п’ятку, а дід каже:</p>
	<p>— Не дай худобу на чужі руки, як будеш господар.</p>
	<p>Він собі думає: «Добре це слово». Та й дає ще одну п’ятку, аби дід сказав йому ще одно слово. А дід каже:</p>
	<p>— Не пусти жінку саму на весілля.</p>
	<p>Він собі переночував, подякував і пішов. Прийшов додому, докупив собі поля, набачив на другім селі дівчину, вженився і господарюють. Надбав собі худоби, має коні — звісно, господар.</p>
	<p>Але одного разу йому треба було в місто, щось купити. А місто було за водою. Мостів тоді ще не було, а їхали собі вбрід. Він приходить до ріки. Угорі, видно, була туча, і прибула велика вода. І він ходить понад ріку і дивиться. Може, хтось буде їхати фірою. Бо не видно ніякого броду, а він там не хожений і не знає. Лиш один пилипован&nbsp;<sup>*</sup> на коні їде. Тоді ще грошей паперових не було, то носили в бесагах мідні, срібні й золоті. А той пилипован вшив собі шкіряні бесаги, насипав у них грошей і їде на купівлю до міста. Питає пилипован того чоловіка:</p>
	<p>— Чого ти ходиш понад ріку? А той відповідає:</p>
	<p>— Та дивлюся якогось броду.</p>
	<p>— Ей, що то «броду»!</p>
	<p>Направив коня у воду. «Вйо!» Кінь то, звісно, пливе, але на ньому тяжка ноша. І він доплив до середини, де була найбільша течія, а там якась річ пливла, коня підбила, кінь перевернувся, пилипован утопився, а кінь якось виборсався і вернувся назад на цей берег. Чоловік зловив коня, подивився в бесаги, а там повно грошей. І йому прийшли на думку дідові слова: «Не йди без броду в воду».</p>
	<p>Взяв він того коня і повів додому. Бо хто його знає, хто він був, той пилипован, і відки? Прийшов додому, коня розвантажив, гроші сховав. А жінка якраз була в свої мами на другім селі. І він подумав, що жінці про ті гроші не треба розказувати й хвалитися.</p>
	<p>Зараз після того приходить сусід. Не дуже далекий, не дуже близький.</p>
	<p>— Виоріть мені нивку. А цей каже:</p>
	<p>— Якось так не маю часу. Хіба би ви взяли коні та виорали самі. Але вважайте, бо кобила жеребна.</p>
	<p>— Я буду вважати.</p>
	<p>Цей лишень від’їхав, а він нагадав, що дід казав: «Не давай худобу на чужі руки». Але вже йому ніяково було чоловіка вертати. Та й собі думає: «Ану я таки перевірю, що буде». Сховався за корчі і дивиться. А той кіньми пре, пре на всі заставки&nbsp;<sup>*</sup>. Виорав, засіяв і бігом боронить. А кобила не витримала, лягла та й ужеребилася. А він тото лошатко хап і в корчі шпурив. А кобилку обтер, і ввечері пригонить коні.</p>
	<p>А ґазда усе видів. Взяв тото лошатко і поніс додому. Порубав його, розпаював, посолив і склав у бербеничку&nbsp;<sup>*</sup>. Так, як було, з шкірою, зо всім. Цей пригонить коні, а ґазда питає:</p>
	<p>— Як вам днювалося?</p>
	<p>— Нічого, — каже, — файно я виорав, засіяв. Дай вам Боже здоров’я.</p>
	<p>І пішов додому.</p>
	<p>А тут невборзі&nbsp;<sup>*</sup> весілля в тестя на другім селі. Хоч-не-хоч, треба, аби жінка йшла щось там помагати. Взяла жінка дитину і пішла помагати на весіллі. А він дома господарює. Але вже в день того весілля йому прийшло на гадку, що казав дід: «Не пускай жінку на весілля саму». Подумав: «Ану я перевірю»: Вбрався на пилипована&nbsp;<sup>*</sup>, осідлав коня, набрав грошей і подався вслід за жінкою. А там, звісно, весілля. Ті гуляють, ті сюди, ті туди. А він приїхає конем і проситься на ніч. Йому відповідають:</p>
	<p>— Та як? Та в нас весілля. Нема де вас примістити. А він каже:</p>
	<p>— Я де-небудь, у стодолі примістюся.</p>
	<p>І примістили його там, ще й йому винесли вечерю. А потому він вийшов та й каже домашнім упівголосу:</p>
	<p>— Слухайте, ви би мені направили сюди якусь молодичку. Я би їй дорого заплатив. У мене багато грошей.</p>
	<p>А вони собі подумали: «Та шкода упустити добрі гроші». Та й шу-шу, шу-шу. Та й що? «Ми пошлемо-таки доньку. Чоловіка нема, ніхто не буде знати, а гроші будуть». І направили до него таки його жінку. Але тут біда — не може лишитися без неї маленька дитина. Мусила взяти дитину з собою в стодолу.</p>
	<p>Вони там удвох погостювали собі, як звикле, і жінка заснула. А він потихеньку встав, коника осідлав, дитинку взяв і поїхав додому. Вона прокидається — ні пилипована, ні грошей, ні дитини. От нещастя! Усе було би, як було, але дитина пропала! Що тут робити! Тесть небагато думає — палити стодолу! «Стодола згоріла, жінка якось в страху вискочила, а дитина лишилася там і згоріла. Все!»</p>
	<p>А він прийшов додому, коня розсідлав, дитину дав до сусіда, і тихо. Жінка приходить з весілля з плачем.</p>
	<p>— Йой, таке сталося. Стодола згоріла і дитина згоріла.</p>
	<p>А невборзі робить він гості. Кличе в гості тестя з тещою і цего сусіду, котрому коні давав. Як звичайно, посадив їх за стіл. І приніс м’яса з того лошати, і кладе його перед сусідом.</p>
	<p>— Пригощайтеся, це ви мені придбали. А дитину вносить і кладе перед тестя.</p>
	<p>— А це вам подарунок. Ви не пошкодували стодолу запалити, щоб затамувати гріх і сором. А тепер погостювали і йдіть з мої хати, аби вашого й духу тут не було.</p>
	<p>А жінці він подарував, бо признав, що жінку одурили. Так йому сповнилися три дідових слова.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__footnotes">
			<p><sup>*</sup> За́ставки: на всі за́ставки — скільки є сили.</p>
			<p><sup>*</sup> Бербени́ця — висока діжечка.</p>
			<p><sup>*</sup> Невбо́рзі — невдовзі, незабаром.</p>
			<p><sup>*</sup> Пилипова́н — старообрядець.</p>
		</div>
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Село Рожнів, Косівського району, Івано-Франківської області 3 листопада 1986 року Радиш Олекса Петрович (1903 року народження)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Гуцульщини/">Фольклор Гуцульщини</a></li>
	</ul>
</footer>
<!--#include virtual="/-/inc/general__page_end.inc" -->
