<!--#include virtual="/-/inc/general__page_start.inc" -->
<title>Про жадібну бабу ☼ Українська народна казка ☼ Народна творчість</title>
<meta name="Description" content="Українська народна казка Полтавщини «Про жадібну бабу» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Про жадібну бабу.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Про жадібну бабу <br><span class="article__headerDescription">Українська народна казка Полтавщини</span></h1>
	<p>Давно колись жили собі дід та баба. Одного разу пішов дід у ліс рубати дрова на зиму. Була спека і йому захотілося пити. Глянув туди, глянув сюди — ярочок недалечко, а в ньому джерельце з чистою, як сльоза, водою.</p>
	<p>— От добре! Зараз нап’юся холодненької! — зрадів він.</p>
	<p>Зачерпнув пригорщею води, випив — де тобі й втома поділася! Усе тіло заграло силою молодечою. Випростав дід згорблену спину та й перетворився на юнака. Прийшов додому та як гукне:</p>
	<p>— Доброго вечора, стара! Я повернувся,</p>
	<p>— Доброго вечора, мій старенький! Чи не стомився, рубаючи дрова? Ой, діду, що сталося? Ти так помолодшав, очам своїм не вірю!</p>
	<p>Баба не могла отямитися від подиву.</p>
	<p>— У ярку надибав я джерельце, напився з нього і враз став молодим, — усміхнувся дід і розповів усе як було.</p>
	<p>Тут узяли бабу завидки, вона й каже:</p>
	<p>— Може, й мені напитися тієї води? Розкажи, як найшвидше добратися до того джерельця?</p>
	<p>Рано-вранці баба подалася в ліс. Ось уже і сутеніти почало, а баби нема та й нема.</p>
	<p>— Що ж з нею трапилося? Невже заблудилася в лісі? — стурбувався дід і пішов шукати стареньку.</p>
	<p>— Стара! Стара! Де ти? — гукав він, але ніхто не озивався.</p>
	<p>Попрямував дід до джерельця з чистою водою. Чує — начебто дитина плаче.</p>
	<p>— Оце тобі й на! Звідкіля у ярку взялася мала дитина?</p>
	<p>Підійшов ближче, дивиться, аж то баба, Жадібна, вона перепилася джерельної води і перетворилася в мале дитинча. Узяв дід бабу на руки і, зітхнувши, поніс додому.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>224 (4930). Про жадібну бабу. СУС —. (цілу низку варіантів цього сюжету записано на Закарпатті: Рахівський р-н, Перечинський р-н та ін. Див. у відпов. книгах. Прим. упорядника.) Рудь Лідія Семенівна. Полтавська область, Миргородський район, Миргород</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Полтавщини/">Фольклор Полтавщини</a></li>
	</ul>
</footer>
<!--#include virtual="/-/inc/general__page_end.inc" -->
