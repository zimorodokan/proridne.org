<!--#include virtual="/-/inc/general__page_start.inc" -->
<title>Чарівний ларчик ☼ Українська народна казка ☼ Народна творчість</title>
<meta name="Description" content="Українська народна казка Гуцульщини «Чарівний ларчик» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Чарівний ларчик.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Чарівний ларчик <br><span class="article__headerDescription">Українська народна казка Гуцульщини</span></h1>
	<p>Були двоє бідних людей. Жили вони заробітками. Жінка заробила мисочку кукурудзів. Каже чоловікови:</p>
	<p>— Бери ці кукурудзи та й розжорни&nbsp;<sup>*</sup>. Та зварим кулешку, та й будемо їсти. Дала вона йому ті кукурудзи. А він пожорнив і ніс додому муку. А буйний Вітер з заходу звіявся і муку всю з сита забрав. Приходить він додому, а жінка в крик:</p>
	<p>— Де ти муку дів? Що ми будемо їсти?!</p>
	<p>— Та Вітер забрав. Ти чого не дала якусь торбу? Вона до него з криками:</p>
	<p>— Йди до Вітра, най віддасть муку. Бо як ні, то смерть тобі! Пішов чоловік. Іде горі&nbsp;<sup>*</sup> до Вітра. Іде, йде, поминув села, зайшов у пущі. Але йде в ту сторону, відки Вітер віяв. Нарешті здибає грубезну бабу. Питає вона:</p>
	<p>— Куди ти йдеш, чоловіче? Та сюди вже людська нога не заходить.</p>
	<p>— Я йду, бо жінка мене прогнала. В мене Вітер забрав муку. Ми бідні, нещасливі, мали ту останню муку, і він забрав.</p>
	<p>— А котрий Вітер у тебе забрав?</p>
	<p>— Західний.</p>
	<p>— Добре. Я мама всіх Вітрів. У мене є чотири сини, на всі сторони Вітри. Ходи зо мною до мене, я зараз запитаюся, чого він таке зробив.</p>
	<p>Приходять до неї до хати, а вони всі чотири сидять коло стола і грають у карти. Вона входить і питає:</p>
	<p>— Котрий у цего бідного забрав муку? Він мав совість у такого бідного брати?</p>
	<p>Встає Західний Вітер і каже:</p>
	<p>— Я.</p>
	<p>Мама зачала його сварити:</p>
	<p>— Ти в такого бідного чоловіка останню муку взяв! Дай йому що-небудь таке, щоб він мав що їсти, поки буде жити.</p>
	<p>Пішов Вітер у комору і приніс йому ларчик, таку маленьку скриньочку. Поклав на стіл, три рази пукнув рукою по ларчику і зачав просити в ларчика різні-різні харчі. Може, яких шість-сім страв з того ларчика вийшло. Ще й напитки були. Сіли вони всі разом і попоїли. І каже Вітер:</p>
	<p>— На тобі, чоловіче, цей ларчик, будеш мати що їсти й пити, поки будеш жити.</p>
	<p>Взяв чоловік ларчик, подякував і пішов додому.</p>
	<p>Лишень прийшов чоловік і ступив на поріг, а жінка кричить:</p>
	<p>— Ну що, віддав Вітер муку?</p>
	<p>— Тихо, жінко. Вітер таке мені дав, що матимемо їсти й пити, поки будемо жити.</p>
	<p>Поклав він той ларчик на стіл, три рази пукнув по ньому і зачав просити різних харчів. І появилися всі харчі й напитки. Жінці зі страху дихнути не дало. Що це за диво? Сіли вони, прекрасно попоїли, і каже жінка до чоловіка:</p>
	<p>— Знаєш що? Ми тепер такі багаті, маємо все. Закличмо гості. Закличмо всіх своїх рідних і найближчу сусіду. Бо якось не пасує її не закликати.</p>
	<p>Так вони й зробили. Поки гості зійшлися, вони наклали на стіл всього. Повний стіл наклали. Поприходили гості, і їм аж з дива не сходить: відки цей чоловік то все має? Він же був такий бідний.</p>
	<p>А сусіда прийшла з хлопцем, з сином своїм.</p>
	<p>Сіли всі, набуваються, а чого не достає, хазяїн водно доносить з комори. Лиш піде до ларчика та й принесе. А вони їдять і дивуються, звідки він тілько має всього.</p>
	<p>А хлопець тої сусіди був хитрий. У тій коморі, де стояв ларчик, було маленьке віконце. Хлопець вийшов надвір, заглянув крізь віконце в комору і вздрів, що хазяїн пукає по скриньці, і все відти виходить. Він добре придивився, яка то скриньочка. Пішов він додому, зробив подібну скриньочку, підбіг і поклав її в коморі на стіл, а ту чарівну забрав.</p>
	<p>Гості набувалися, набувалися та й нарешті розійшлися. Господарі загасали світло й полягали спати. А на столі всього повно, як звикле.</p>
	<p>Рано встали вони, попоїли. Не йдуть у комору, бо не треба, всього на столі є доста. Прийшов і обід. Пообідали тим, що на столі було, та й у комору далі не йдуть. Ще й на вечерю їди лишилося. Аж другий день рано не стало харчів, і пішов він у комору до ларчика. Прийшов, пукає, пукає, три рази, шість раз — ларчик нічого не дає. Кличе він жінку. Що сталося? Прийшла жінка, придивилася добре.</p>
	<p>— Чоловіче, це не той ларчик. Ти знаєш що? Той сусідський хлопець як вийшов, то вже не вертався. То його робота. Віднеси йому цей ларчик і кажи, най по добру віддасть нам наш. Вони багаті, вони все мають, а ми без ларчика що будем робити?</p>
	<p>Так він і зробив, узяв скриньку й пішов до сусідів. Приходить і каже:</p>
	<p>— Ви це підробили. Віддайте мені мій ларчик.</p>
	<p>— Що ти мені нападаєш на хату! — крикнула жінка. — Ти що, видів? Ану марш мені з хати!</p>
	<p>Та його за плечі, та й витрутила з хати. Нагнали його.</p>
	<p>Приходить він додому і каже жінці:</p>
	<p>— Не хотять віддати. Ще й мене хотіли бити. Каже жінка:</p>
	<p>— Йой-йой, що ми маємо робити! Може би, ти пішов ще раз до Вітра?</p>
	<p>— Та я боюся, що він буде мене сварити й бити. Скаже: «Я тобі дав, а ти собі таке зробив».</p>
	<p>Але йде він до Вітра. Знає, де Вітер сидить, і просто пішов до него. Упав на коліна й просить.</p>
	<p>—...Жінка захотіла гостей, та й таке зробилося. Вітер не бив його, лиш насварив добре.</p>
	<p>— Я ж тобі дав, аби ти мав на життя!</p>
	<p>Пішов Вітер у комору і виніс йому маленьку бочечку. Чарівну. І сказав так:</p>
	<p>— Бери цю бочечку і йди просто до тих сусідів. Пукни три рази по бочечці і скажи: «П’ятеро з бочки! Вибігайте по п’ять на одного і бийте безперестану!»</p>
	<p>Він так і зробив. Ввійшов у хату до сусіди і сказав:</p>
	<p>— Віддаєте ларчик чи ні?</p>
	<p>А ті знов зачали кричати та вигонити його. І тоді він сказав:</p>
	<p>— П’ятеро з бочки! Вибігайте по п’ять на одного і бийте безперестану!</p>
	<p>І раптом вибігли з бочки п’ятнадцять хлопчиків з клевчиками. По п’ять на жінку, на чоловіка й на хлопця. Як зачали їх бити в голову клевцями! Страшне! Ті кричать:</p>
	<p>— Віддаємо ларчик, лиш дай життя!</p>
	<p>І вони віддали ларчик, і він собі пішов додому, і все вже було в порядку, і добре вони з жінкою жили.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__footnotes">
			<p><sup>*</sup> Розжорни́ти — розмолоти.</p>
			<p><sup>*</sup> Горі́ — вгору.</p>
		</div>
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Село Рожнів, Косівського району, Івано-Франківської області 26 березня 1986 року Намісниченко Теодозія Дмитрівна (1905 року народження)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Гуцульщини/">Фольклор Гуцульщини</a></li>
	</ul>
</footer>
<!--#include virtual="/-/inc/general__page_end.inc" -->
