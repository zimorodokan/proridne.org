<!--#include virtual="/-/inc/general__page_start.inc" -->
<title>Про заячого пастуха, який женився на царівні ☼ Українська народна казка ☼ Народна творчість</title>
<meta name="Description" content="Українська народна казка Бойківщини «Про заячого пастуха, який женився на царівні» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Про заячого пастуха, який женився на царівні.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Про заячого пастуха, який женився на царівні <br><span class="article__headerDescription">Українська народна казка Бойківщини</span></h1>
	<p>Була царівна. Вона ніколи не сміялася. Її тато, цар, сказав: — Аби такий найшовся, щоби її розсміяв, так даю її за нього заміж.</p>
	<p>А в тім царстві була одна баба. Вона мала три сини. Два сини були нормальні, а третій дурний. Він, знаєте, не був дурний, але його дурним зробили. Старший бабин син каже:</p>
	<p>— Мамо, я піду розсмію ту царівну.</p>
	<p>Взяв він собі кошичок, пішов у сад, вирвав три яблука і з тими яблуками йде. Іде він через лісок. Стрічає його якась баба.</p>
	<p>— Ти куди, сину, йдеш? І що ти там несеш?</p>
	<p>— Козяки, — каже їй, — козяки несу.</p>
	<p>— Ну то най тобі й будуть козяки, — сказала баба, і він пішов далі. Прийшов до того царя, подивилися на нього.</p>
	<p>— Ну, що ти приніс?</p>
	<p>— Яблука.</p>
	<p>— Ану висипай.</p>
	<p>Він висипає, а то справді козяки. Цар то увидів, розгнівався на нього, закликав своїх слуг.</p>
	<p>— Ану дайте йому двадцять п’ять гарячих.</p>
	<p>І так вони йому там усипали, що ледве додому приплентався. Приходить, а мама питається:</p>
	<p>— Що ти, сину, слабий?</p>
	<p>— Та де, — каже, — слабий!</p>
	<p>— А що ж тобі? Я виджу, що ти якийсь не такий, як треба. Каже він:</p>
	<p>— Через ті яблука мене трохи побили. Тоді каже другий син:</p>
	<p>— Мамо, ану я піду.</p>
	<p>Узяв кошичок, вирвав у саду три яблука, поклав у той кошичок і пішов. Вийшов на дорогу, йде через лісок. Стріває його якась баба. Питається:</p>
	<p>— Що ти там, синку, несеш?</p>
	<p>А він не хотів сказати їй правду. Каже:</p>
	<p>— Слимаки. А вона каже:</p>
	<p>— То най тобі будуть і слимаки.</p>
	<p>І він пішов далі. Приходить до того царя.</p>
	<p>— Чого ти тут?</p>
	<p>— Та приніс...</p>
	<p>— Що?</p>
	<p>— Яблука.</p>
	<p>— Ану висипай.</p>
	<p>Він висипає, а то слимаки з кошика висипалися. Цар розізлився та й каже:</p>
	<p>— Що ти з мене дурного робиш! Закликав своїх слуг і сказав:</p>
	<p>— Ану дайте йому добрих теплих, аби знав, як насміхатися!</p>
	<p>І вони його так збили, що він ледве приплентався додому. Приходить, а мама питається:</p>
	<p>— Що ти, синку, слабий?</p>
	<p>— Та де, мамо.</p>
	<p>— А що ж тобі? Я вижу, що тобі щось є.</p>
	<p>— Та мене, — каже, — через ті яблука трохи побили. А наймолодший син на печі сидить і слухає.</p>
	<p>— Ану, — каже, — я піду. Каже мама:</p>
	<p>— Де підеш? Та вже яблук нема.</p>
	<p>А він того не хотів слухати. Зліз з печі, взяв собі кошичок, пішов у сад і найшов таки ще одно яблуко. Таки найкраще. Узяв його в кошичок та й іде. Іде через лісок, стрічає бабу. Каже баба:</p>
	<p>— Що ти, синку, так несеш?</p>
	<p>— Та яблуко.</p>
	<p>— То най тобі буде яблуко, — говорить баба до нього. Приходить він, а сторожа на брамі не хоче його пустити. Він каже:</p>
	<p>— Та я йду до царя, хочу, би розсмішив царівну.</p>
	<p>Не хочуть його пускати. Але там були збоку люди та й сказали:</p>
	<p>— Пустіть його. Та як він іде до царівни, то най іде. Та й пустили його. Прийшов він до царя.</p>
	<p>— Що ти там маєш у кошику?</p>
	<p>— Та яблуко.</p>
	<p>— Ану висипай.</p>
	<p>Він то з кошика висипав. То яблуко стало качатися по підлозі, а царівна як увиділа то, стала так сміятися, що страшне.</p>
	<p>— Добре, — сказав цар. — Як таке, то таке. Раз я сказав, то свого царського слова не скасую. Але ти маєш виконати моє завдання.</p>
	<p>— Яке?</p>
	<p>— Щоб ти мені за три дні збудував такий корабель, щоби по воді плив і по землі йшов. А як не зробиш, то, — каже, — голова не твоя.</p>
	<p>Іде він, так зажурився. Вже й плакав. І стрічає його баба.</p>
	<p>— Та чого ти такий сумний?</p>
	<p>— Та таке, — каже, — зробив добро для царівни, розсмішив її. А цар мені таке завдав, щоб я корабель зробив. І щоб той корабель по воді плив і по землі їхав. Де ж я таке зроблю? А як я тото не зроблю, то, — каже, — голова буде не моя. Зітне голову.</p>
	<p>— Не журися, синочку. Іди принеси мені пилку, молоток і сокиру. Пішов він додому, тото все понаходив, приніс і тій бабі дав. І в той же день баба йому дала готовий корабель.</p>
	<p>— На, маєш корабель. Іди до царя.</p>
	<p>Він прийшов до царя і сказав, що корабель готовий. Цар пішов подивитися і подумав, що не з дурнем має справу.</p>
	<p>— Ну добре, але ще єдно маєш виконати завдання.</p>
	<p>— А яке?</p>
	<p>— Маєш прийти до мене завтра і будеш у мене три дни двіста штук зайців пасти. А як оден пропаде, так голова не твоя вже.</p>
	<p>Він ще гірше засмутився. Іде знов по дорозі і стрічає його знов та сама баба.</p>
	<p>— Та що ти такий смутний?</p>
	<p>— Отакий. Таке мені завдання цар завдав, що де я його зроблю? Я маю три дни пасти в нього зайці. А як не впасу, то голова не моя.</p>
	<p>— Не журися нічого. На тобі цей свисток. І, — каже, — як у цей свисток засвищеш, то всі зайці зійдуться докупи. Але би-сь нікому цей свисток не давав і не продавав. І щоб ти нікому не продавав зайця. Але як дуже напреться купити, то ти скажеш так: «Як ня поцілуєш, то дам зайця».</p>
	<p>Він узяв того свистка, прийшов до царя, і цар йому дав двіста штук зайців. Він їх у поле витоварював і пасе. А цар посилає служницю:</p>
	<p>— Іди купуй зайця.</p>
	<p>Вона приходить до нього в поле.</p>
	<p>— Продай мені зайця. Він каже:</p>
	<p>— Не продаю.</p>
	<p>— Та продай, мені так треба. Конче продай, бо мені дуже треба. Він знов каже:</p>
	<p>— Я не продаю. Але як тобі конечно треба, то поцілуй мене, і я тобі дам.</p>
	<p>Вона поцілувала його, і він їй дав одного зайця.</p>
	<p>Іде вона з тим зайцем, вже недалеко до царського двору, а він як засвистав у той свисток, заєць вирвався й вернувся до нього. Приходить вона, а цар питає:</p>
	<p>— Ну що, продав?</p>
	<p>— Ні, не хоче продати.</p>
	<p>На другий день уже царівну, доньку свою, посилає цар. Та приходить у поле.</p>
	<p>— Продай мені зайця.</p>
	<p>— Я не продаю зайця.</p>
	<p>— Та продай. Я тобі заплачу, скільки хоч’, але продай.</p>
	<p>— Я не продаю.</p>
	<p>Йой, вона стала його так просити.</p>
	<p>— Ну, як уже таке, як конечно так треба, то поцілуй мене, і я тобі дам зайця.</p>
	<p>— Добре.</p>
	<p>Поцілувала вона його, і він дав їй зайця. Вона з тим зайцем іде, лиш приходить близько до двору, він засвистав, заєць вирвався і знов прийшов до нього.</p>
	<p>Вона приходить. Цар питає:</p>
	<p>— Ну як, продав?</p>
	<p>— Та нє, не продав.</p>
	<p>На третій день іде вже сама цариця зайця купувати. Прийшла та й каже:</p>
	<p>— Продай мені зайця.</p>
	<p>— Я не продаю.</p>
	<p>— Та продай.</p>
	<p>Та так, та так підходить до нього й просить. А він:</p>
	<p>— Ну, як уже вам так конечно треба, то я вам дам. Але поцілуйте мене.</p>
	<p>— Добре.</p>
	<p>Поцілувала вона його, і він дав їй зайця. Взяла того зайця і йде. Вже недалеко дому була, а він засвистав у свисток, заєць вирвався та й утік від неї. Приходить вона додому, а цар її питає:</p>
	<p>— Ну як, продав?</p>
	<p>— Та не продав.</p>
	<p>— Ану піду я сам. Прийшов він до того пастуха.</p>
	<p>— Продайте єдного зайця.</p>
	<p>— Я не продаю.</p>
	<p>— Та продай, я добре заплачу, мені конечно треба. І так наперся.</p>
	<p>— Ну добре. Як уже так конечно треба, то я вам дам зайця. Але як мене поцілуєте.</p>
	<p>Та й він поцілував його, і той дав зайця. Іде цар з тим зайцем, так тішиться. І вже недалеко йому до його дому, а той як свиснув, заєць як скочив, то лиш за ним закурилося.</p>
	<p>І випас хлопець три дни зайців. І цар віддав за нього дочку. І справили вони весілля, і дуже довго воно тривало. І на тому весіллі комусь попав бублик, а комусь хліба боханець. От і казці конець.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Красне, Турківського району, Львівської області 13 листопада 1989 року Малетич Ярослав Романович (1903)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Бойківщини/">Фольклор Бойківщини</a></li>
	</ul>
</footer>
<!--#include virtual="/-/inc/general__page_end.inc" -->
