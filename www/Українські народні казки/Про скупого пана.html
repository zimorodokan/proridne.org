<!--#include virtual="/-/inc/general__page_start.inc" -->
<title>Про скупого пана ☼ Українська народна казка ☼ Народна творчість</title>
<meta name="Description" content="Українська народна казка Кіровоградщини «Про скупого пана» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Про скупого пана.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Про скупого пана <br><span class="article__headerDescription">Українська народна казка Кіровоградщини</span></h1>
	<p>Жив собі один панок. Він був такий скупий, що попроси в нього серед зими снігу, то й не допросишся.</p>
	<p>Якось по дорозі до міста цей панок знайшов чавунного казанка. Казанок був старий і пощерблений, мабуть, хтось викинув його як непотріб.</p>
	<p>«Ну й поталанило ж мені! — зрадів панок. — Цю знахідку можна з великим зиском продати». І щойно так подумав, як побачив неподалік одного дивакуватого бородатого чоловіка, що сидів під деревом і бавився золотою монеткою, підкидаючи її та ловлячи,</p>
	<p>«От добре, а ось і покупець, який має гроші», — подумав панок. Підійшов до незнайомця та й каже:</p>
	<p>— А чи не купиш у мене казанок? Він не простий, а чарівний: кашу варить найсмачнішу у світі. Та й коштує всього одну золоту монетку.</p>
	<p>— Чому б не купити? — відповів чоловічок.</p>
	<p>Та тільки-но взяв казанок до рук, весело вигукнув:</p>
	<p>— Ця посудина не тільки кашу варить, вона, схоже, й справді чарівна. Он на її денці золота монетка з’явилася.</p>
	<p>— То моя! — закричав панок.</p>
	<p>Він вихопив казанка у чоловіка з рук, зазирнув у нього, але нічого не побачив. Здивовано глянув на чоловіка під деревом.</p>
	<p>— А ти засунь туди голову, тоді, побачиш, — порадив чоловічок.</p>
	<p>Панок так і зробив. Але тут таки схаменувся і почав казанка скидати. Сіпнув раз, другий Однак казанок ніби приріс до голови.</p>
	<p>— Рятуйте, пропадаю! — зарепетував панок. — Чоловіче, ряту-у-уй!</p>
	<p>— Я тобі допоможу, — каже бородань, — але спершу віддай монету.</p>
	<p>— Е ні, не віддам, — уперся скупий панок, — це тепер моя монета.</p>
	<p>Нічого не сказав на це чоловічок, тільки посміхнувся і пішов своєю дорогою, А жадібний панок ще довго блукав манівцями з казанком на голові, аж поки добрів до якогось села, де була кузня. Коваль діловито оглянув невдаху та й каже:</p>
	<p>— Я тобі допоможу. Тільки заплати мені за це десять золотих монет.</p>
	<p>Хоч панку і прикро віддавати такі гроші, але діватися нікуди, мусив погодитися. Отож недарма кажуть, що скупий платить двічі.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>81 (7961). Про скупого пана. СУС —. Записала Сілівестренко Вікторія 2010 року. Сілівестренко Раїса Микитівна (1937). Кіровоградська область, Новомиргородський район, Мартоноша</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Кіровоградщини/">Фольклор Кіровоградщини</a></li>
	</ul>
</footer>
<!--#include virtual="/-/inc/general__page_end.inc" -->
