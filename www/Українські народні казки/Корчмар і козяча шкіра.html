<!--#include virtual="/-/inc/general__page_start.inc" -->
<title>Корчмар і козяча шкіра ☼ Українська народна казка ☼ Народна творчість</title>
<meta name="Description" content="Українська народна казка Покуття «Корчмар і козяча шкіра» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Корчмар і козяча шкіра.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Корчмар і козяча шкіра <br><span class="article__headerDescription">Українська народна казка Покуття</span></h1>
	<p>Був бідний чоловік з жінкою і з дітьми. Звали його Федором, злагодив він собі косу і каже жінці:</p>
	<p>— Я йду до корчми. Там збираються люди, може, хтось озме мене косити, хочу щось заробити. Прийшов він, став коло корчми та й стоїть. Може, хтось озме. Але ніхто його не брав косити. А з корчми виходить корчмар і каже:</p>
	<p>— Ну-ну, Федоре, чого ти ніколи до мене не заходиш? Ти зайди. Посидиш, поговорим.</p>
	<p>Та й Федір зайшов, і ще не встиг сісти, а корчмар уже йому всипав трошки «білої». Та й Федор випив, та й пішов додому.</p>
	<p>Та й відтак він другий раз пішов та й став коло корчми, гадав, що хтось озме його на роботу. Але ніхто його не брав, та й знов він зайшов до корчми. Та й знов трохи випив.</p>
	<p>Та й так він заходив потроху цілий рік. А відтак у рік він прийшов знов з косою, гадав, що хтось озме його косити, ніхто не брав, але знов вийшов корчмар. І каже:</p>
	<p>— Ну-ну, Федоре, чого ти не приходиш до мене? Заходь. А він каже:</p>
	<p>— Чо’ буду до тебе заходити з порожніми кишенями? Не маю грошей.</p>
	<p>— Ну то зайди та хоч обрахуєм, кіко ти мені винен. Не встиг Федір на поріг стати, а корчмар каже:</p>
	<p>— Ти в мене напив на тисячу злотих. Він каже:</p>
	<p>— Я на тіко у тебе не напив. І я не маю відки віддати.</p>
	<p>— Як не віддаєш гроші, то я тебе вижену з твої хати.</p>
	<p>І вигнав корчмар Федора з хати. Федір з жінкою і з дітьми забрався зі свої хати, пішов на толоку і там собі зробив таку колибу, аби мав де з жінкою й з дітьми переспати.</p>
	<p>А Федір мав козу, та коза була дуже страшна, чорна й рогата. Він її зарізав і стяг з неї шкіру разом з ратичками і з рогами. І ту шкіру файно врихтував. Злагодив її, висушив, та й хотів тому корчмареви віддячити, що його з хати вигнав.</p>
	<p>Одної неділі він узяв ту шубу з кози і пішов увечір під корчму. І став собі десь там, аби його ніхто не видів. І чекає, бо в корчмі ще люди сидять і п’ють. Він чекає, аби люди ся порозходили. Дивиться він, корчмар уже по одному витягає п’яних і кидає на землю. Уже посліднього витяг з корчми, і тоді Федір одяг на себе козячу шубу з рогами і скочив на корчмаря. І притиснув його до землі, і дуже теньґо бив, але не кулаками, а тими козячими ратичками бив. Той проситься в него:</p>
	<p>— Пусти мене, не вбивай. А він каже:</p>
	<p>— Нє, ти так бідних людей шахруєш, ти Федора вигнав з хати. Я тебе вб’ю, би ти не шахрував більше людей.</p>
	<p>Корчмар каже:</p>
	<p>— Я тому чоловікови верну хату, лиш не вбивай мене.</p>
	<p>І Федір пустив його. Корчмар ледве заліз на ліктях і колінах до хати. Не міг уже на ноги встати. І каже жінці:</p>
	<p>— Йди до того Федора, що на толоці сидить. Що я його з хати вигнав. Скажи, най іде собі до свої хати сидіти, нічого йому не буду казати більше.</p>
	<p>І жінка пішла до Федора і сказала, щоб він ішов до свої хати сидіти. І Федір перебрався до свої хати.</p>
	<p>І може, в рік, а може, в два Федір щось ся з жінкою посварив і жінку вдарив. А жінка вийшла надвір і кричить:</p>
	<p>— То ти вбрався в козячу шубу та й корчмаря набив, а тепер мене б’єш?!</p>
	<p>А люди вчули, та й донесли це корчмареви. А корчмар прийшов до Федора та й каже:</p>
	<p>— Давай гроші, ти мені винен. А як нє, то я тебе подаю до суду.</p>
	<p>— Подавай до суду, — каже, — я не маю грошей. Та й подав корчмар його до суду.</p>
	<p>Прийшло Федорови йти на суд. Бере він собі в бесаги ту цілу шкіру з кози і йде до адвоката. А то був такий адвокат, що ніби-то за бідними стояв. Питає адвокат:</p>
	<p>— Ти, Федоре, бив корчмаря?</p>
	<p>— Бив, — каже.</p>
	<p>— Теньґо?</p>
	<p>— Теньґо бив. І не рукою бив, а тими козячими ратицями. А адвокат каже:</p>
	<p>— Федоре, ми цей процес виграєм. Але, — каже, — ходи до мене до кабінету і там убереш шубу, і би двері були трошки відхилені. Як корчмар буде йти до суду, би ти не показувався. А ми його пішлем за тобою.</p>
	<p>Федір уздрів, як корчмар пішов до суду, і не показувався. Суддя каже корчмареви:</p>
	<p>— Йди шукай Федора, може, він десь стоїть та боїться зайти до суду.</p>
	<p>Корчмар виходить, дзиґар тримає в руках, а Федір показався у дверях в тій козячій шубі. Як уздрів корчмар страшну мару, що його била, то й дзиґар упав з рук, і капелюх з голови злетів, і що мав казати: «Паночку, паночку, я дарую тобі хату, все дарую», то лиш вимовив «паночку», бо не стало йому більше слів. Він лиш казав «па...па...па». І пішов корчмар до суду і сказав, що вже від Федора більше нічого не хоче.</p>
	<p>А тоді адвокат вийшов і пішов до Федора. І питає його Федір, що з него належиться адвокатови. А адвокат сказав:</p>
	<p>— Нічого з тебе не хочу, лиш якби ще колись такий трафунок був, то би ти мені дав цю шубу.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Снятин, Снятинського району, Івано-Франківської області 13 серпня 1987 року Буждиган Марія Василівна (1912)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Покуття/">Фольклор Покуття</a></li>
	</ul>
</footer>
<!--#include virtual="/-/inc/general__page_end.inc" -->
