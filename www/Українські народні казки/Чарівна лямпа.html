<!--#include virtual="/-/inc/general__page_start.inc" -->
<title>Чарівна лямпа ☼ Українська народна казка ☼ Народна творчість</title>
<meta name="Description" content="Українська народна казка Бойківщини «Чарівна лямпа» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Чарівна лямпа.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Чарівна лямпа <br><span class="article__headerDescription">Українська народна казка Бойківщини</span></h1>
	<p>Був собі чорнокнижник. Нічого ін. не робив, хіба перечитував книжки. І дочитався, що в однімс елі є така пивниця. Її желізні двері замкнені. А в ті пивници є така лямп, що якби тоту лямпу втер, то що задумав, дух в ті лямпі все би йому дав. Вона стара була, та лямпа, але дуже важна. Але ту пивницю ніхто би не відкрив, хіба єдної баби хлопець. Баба жила в тім селі, а хлопець її був ще малий, ще в школу не ходив.</p>
	<p>І він, той чорнокнижник, поїхав туди. Приїхав у тото село і повів мамі того хлопця, що він її човлоіка брат. А він, той чорнокнижник, приїхав із світу. І зробився він ніби стриком того хлопця, а то чужий був. Купив він хлопцеви вбрання. Та й із тим хлопцем усе ходив по дорозі пройтися, поспацируватися.</p>
	<p>Та й той чорнокнижник у них уже спав. Він уже там жив і все виходив на спацир. А хлопець убрався в тото вбрання від чорнокнижника. І тота баба їсти все обом варила: хлопцеви й тому чоловіку.</p>
	<p>Одного разу повів чорнокнижник тій жінці, що вони йдуть на спацир і скоро не прийдуть. А то він уже зрихтувався до тої пивниці йти.</p>
	<p>Як вони йшли до пивниці, чорнокнижник дав хлопцеви перстень. І хлопець втворив двері. Сам чорнокнижник ті залізні двері не втворив би. Через ті двері хлопець зайшов у пивницю, а чорнокнижник був надворі. А в ті пивниці було повно золота, і хлопець набрав собі багато золота, бо то таке красне було.</p>
	<p>Чорнокнижник гойкав на хлопця, щоби’му скоро давав лямпу. А сам чорнокнижник до пивниці зайти боявся. Хлопець набрав так багато золота, що не міг уже й киватися. І не подавав скоро чорнокнижникови лямпу. А чорнокнижник хотів узяти лямпу, а хлопця закрити в ті пивниці на все. Хлопець брав золото і все казав:</p>
	<p>— Почекайте, стрику, зараз!</p>
	<p>Чорнокнижник чекав, чекав і не міг дочекатися, і його то всердило. І закрив він ті двері, а хлопця там закляв. І темно там було, бо то пивниця. Хлопець зачав плакати. І тер отак руки. Та й потер той перстень. І з того персня з’явився перед ним дух, такий слабий дух. Та заговорив до нього і запитав, чого він плаче. А він каже:</p>
	<p>— Я би-м просив вас, би ви мене з пивниці визволили.</p>
	<p>А він сказав, той дух, що він слабий, не годен то зробити.</p>
	<p>—…Але, — каже, — тут є така лямпа, і дух, що в лямпі, у сто раз сильніший за мене. Як утреш лямпу, то той дух визволить тебе з цеї пивниці.</p>
	<p>Хлопець видів тоту лямпу, ще як двері відкриті були. І якось він найшов тоту лямпу в потемку. Зняв тоту лямпу, втер її, і з’явився перед ним сильний хлоп, дуже великий, і заговорив хлопець з тим духом.</p>
	<p>— Я би вас просив, би ви мене винесли з тої пивниці.</p>
	<p>А той хлоп сильний був, відкрив тоти двері, і хлопець вийшов. І прйишов домів, і лямпу з собою приніс.</p>
	<p>А той чорнокнижник уже пішов домів, у своє село.</p>
	<p>Ходив той хлопець до школи, виходив свої кляси і зріс уже великий. Уже до женитви був. Хоче вже женитися. І написав до царя, чи може він приїздити до нього в свати за його дочкою. Бо він хотів би у нього женитися. А цар відписав йому, що може приїздити до нього в свати за його дочкою.</p>
	<p>— Можеш приїхати в свати, але, — каже, — так, би на тобі було золоте вбрання. І би був золотий кінь і віз — все золоте би було. І, — каже, — з своїм військом.</p>
	<p>А він, цар, вишле своє військо назустріч. Написав цар, аби хоть зо шість соток війська мав хлопець і з таким військом би приїздив у свати.</p>
	<p>Коли він прочитав листа від царя, він узяв тоту лямпу, пішов за свою хату, утер лямпу, та й з’явився з тої лямпи дух і каже:</p>
	<p>— Що ти потребуєш?</p>
	<p>А він каже:</p>
	<p>— Я хочу, щоби ти мені зігнав війська, і для мене золотого коня би-с постарав, і вбрання золоте. І бричку золоту.</p>
	<p>І хоче війська мати не шість соток, а мільйони.</p>
	<p>І вже то все було. Його мама зрана встала, вийшла надвір, дивиться, а то дуже війська доста. Ввійшла до хати та й каже:</p>
	<p>— Йой, ти, синцю, спиш, а тото війна буде на світі чи що. Коло нашої хати, на нашім ринку і кругом у полі війська великі. І на нашім ринку дуже красне щось убирають. Ти спиш, а то таке щось файне убирають.</p>
	<p>А хлопець відповів до свої мами:</p>
	<p>— Мамо, тото, — каже, — не війна. Я з тим військом іду в свати до царя.</p>
	<p>А тоти старші вже до хати входять, вже йому принесли то золоте вбрання, би ся вбрав. Убрався, а на подвір’ю вже впрягли коня золотого. І поїхав він з усім тим військом до царя в свати.</p>
	<p>А той цар виїхав назустріч із своїм військом. І як увидів цар, що тото дуже великі війська, і вони зайняли майже всю його землю, дав цар приказ своєму військови, щоби уступалося, щоби подавалося назад, бо тут ніякий бій не поможе. І пропустив їх цар до свого дому, і хлопець тої баби із своїм військом приїхав у свати.</p>
	<p>Но а цар знав, що той хлопець такий бідняк був. А відки він добув собі таке вбрання золоте і так багато війська? То дуже царя дивувало.</p>
	<p>Но та й посваталися, погодилися, і цар віддав дівку за того хлопця. І прияв його до свого дому. Живе він у царському домі, і здав йому цар своє царювання, і коруну йому віддав цар.</p>
	<p>Як’му віддав цар коруну, взяв він тоту чарівну лямпу, втер її, і з’явився дух, і за єдну ніч поставив йому дух дім. А старий цар устав, вийшов надвір і дуже ся здивував, що за єдну ніч дім такий збудувався. Цар пішов до того дому і обходив його кругом, і обдивлявся. І дуже його дивувало, що то зразу все готове було: вікна, двері — все. А єдного вікна не було, тілько місце для вікна. А то він так зробив, щоби старий цар допоміг йому зробити то єдно вікно, аби було таке, як усі вікна. Чи зробить цар?</p>
	<p>Вернувся старий цар до хат і почав розказувати свому зятеви, що за єдну ніч такий дім збудувався. Його то дуже дивувало, старого. А зять йому повів, що то його дім. А старий каже:</p>
	<p>— Як тото твій дім? Ти всю ніч спав. Ти нічого не робив і кажеш, що то твій дім?</p>
	<p>— У мене, — каже, — робітники робили. Мені не треба було там бути. Я, тату, забираюся з своєю жінкою до свого дому. До того, що вночі збудований. А ви, — каже, — мені допоможіть то вікно зробити, би таке було як усі.</p>
	<p>І старий допомагав, наїмав майстрів. Тоти майстри робили коло того вікна цілий рік і не зробили таке, як тоти всі вікна. Не таке тото вікно було. А старий цар так платив тим майстрам, що й свій дім запродав, той, що в нім царював. І не могли майстри таке вікно зробити.</p>
	<p>Тоді взяв царів зять тоту лямпу, зайшов у дім і там утер її, і з’явився той дух. Він з тим духом заговорив. Сказав, аби йому ще тото вікно зробив, аби всі вікна однакові були. І той зробив вікно, таке, як і всі вікна. І тоді зять повів старому цареви:</p>
	<p>— Я вже, тату, зробив то вікно, таке, як усі. Щоби всі вікна єднакові були.</p>
	<p>Царя дуже здивувало, що він зміг зробити таке вікно.</p>
	<p>Старий цар доживав у своїм старім домі, бо йому встидно було йти до зятя. А молодий жив з царевою дівкою у новім домі.</p>
	<p>Почалася війна і пішов молодий царів зять на війну. Керував він своїм військом і п’ять років ішла війна.</p>
	<p>У тім часі чорнокнижник дочитався, що той хлопець оженився в царя і такий дім збудував. І приїхав він туди, до того дому, і гойкає:</p>
	<p>— Міняю нові лямпи на старі!</p>
	<p>А служниця почала казати свої газдини, ті царьові дівці:</p>
	<p>— Пані, чи мож би заміняти стару лямпу на нову. То би добре було виміняти старе на нове.</p>
	<p>А пані каже так:</p>
	<p>— Я виділа стару лямпу за піччю. Та мож, — каже, — виміняти стару на нову.</p>
	<p>І пані позволила заміняти.</p>
	<p>Як дістав чорнокнижник тоту лямпу, пішов він собі за той дім, утер тоту лямпу, і з’явився той дух. І сказав чорнокнижник тому духови, щоби переніс той дім. Як стоїть, так би переніс на чорнокнижника землю. І той дух переніс дім. І жив чорнокнижник з царевою дочкою, того молодого чоловіка жінкою. Тих п’ять років жив, як війна йшла.</p>
	<p>Прийшов молодий цар з війни, а старий цар каже так:</p>
	<p>— Впала війна і все запропастилося. Видиш, — каже, — і дому того твого нема. Ти пішов на війну, а дім пропав, і дочки мої нема. Іди віднаходи свій дім. Як віднайдеш свій дім і мою дочку, дарую тобі життя, а не віднайдеш, то я тебе вб’ю мечем.</p>
	<p>А він казав:</p>
	<p>— Тату, ще даруйте мені життя. Я буду віднаходити і віднайду свій дім і свою жону.</p>
	<p>Переспав він у свого вітця, у старого царя ніч, а другого дня устав і пішов віднаходити свій дім. Довго шукав і віднайшов свій дім і свою жінку. І заговорив з жінкою, і сказав їй, щоби взяла від чорнокнижника чарівну лямпу і доручила тоту лямпу йому.</p>
	<p>І розповіла йому жона, що мусить чорнокнижникови кожного вечора загріти води і зладити купіль. І його красно помити.</p>
	<p>—…І так він мені вже за тоти роки набрид. А лямпу він держить при собі. І як в купелі сидить, то держить лямпу під пахою. Не можу я від нього взяти лямпу.</p>
	<p>А він дав жінці порошків, щоби його тими порошками натерла, як буде в мити в купели.</p>
	<p>—…Добре його помий, приємно помий того чорнокнижника. І кажи йому, що будеш з ним жити все, бо чоловіка вже п’ять років нема, і ти на свого чоловіка надії не маєш.</p>
	<p>Та й понатирала вона чорнокнижника тими порошками, так, що він здрімався вже в купели. А як здрімав, вона його забрала в постіль до спання. І тоді вона взяла від чорнокнижника чарівну лямпу і винесла свому чолвоікови на подвір’я. Чоловік узяв лямпу, пішов за дім, утер лямпу, і з’явився перед ним той дух.</p>
	<p>— Що ти, каже, — хочеш?</p>
	<p>— Озми, — каже, — того чорнокнижника, винеси його геть з дому і занеси його дагди в скалу. І запропасти його. Верж його сонного долі скалою, би він забився на смерть. А цей дім занеси туди, де він поставлений був.</p>
	<p>І відтоді жив молодий цар із своєю жінкою на тій земли, де дім поставлений був, на своїм домівстві. Переніс дух дім на своє місце вночі.</p>
	<p>І як таке сталося, зрадувався старий цар і велику гостину зробили. Старий зробив її для зятя і для свої дівки. А по тій гостині казка закінчилася.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>41 (2059). Чарівна лямпа. СУС 561. 12 листопада 1989 р. Матляк Семен Іванович (1922). Львівська область, Турківський район, село Верхнє Висоцьке</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Бойківщини/">Фольклор Бойківщини</a></li>
	</ul>
</footer>
<!--#include virtual="/-/inc/general__page_end.inc" -->
