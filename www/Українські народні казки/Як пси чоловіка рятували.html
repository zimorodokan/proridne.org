<!--#include virtual="/-/inc/general__page_start.inc" -->
<title>Як пси чоловіка рятували ☼ Українська народна казка ☼ Народна творчість</title>
<meta name="Description" content="Українська народна казка Гуцульщини «Як пси чоловіка рятували» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Як пси чоловіка рятували.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Як пси чоловіка рятували <br><span class="article__headerDescription">Українська народна казка Гуцульщини</span></h1>
	<p>Був бідний чоловік, мав три сини. Каже старшому синови: — Іди десь служити. Видиш, ми бідні, нема за що ся взяти. І старший хлопець пішов. Іде, йде, приходить до лісу. Дивиться в ліс, там є світло. «Добре, що є світло, я там переночую», — думає. Приходить до хати, а там сидить дід старенький.</p>
	<p>— Добрий вечір, ґаздо!</p>
	<p>— Дай Боже здоров’я. Куди ти, синку, йдеш?</p>
	<p>— Ми бідні, і тато мене післав, може би, я щось заслужив.</p>
	<p>— Я би, — каже, — тебе наймив, аби ти в мене був.</p>
	<p>— Буду.</p>
	<p>— Як меш у мене служити, будеш все казати правду?</p>
	<p>— Буду.</p>
	<p>Дав дід хлопцеви вечеряти, хлопець повечеряв і ляг спати. А рано каже дід:</p>
	<p>— Вставай, хлопчику.</p>
	<p>Хлопець устав, помився, дав йому дід поснідати. Та й каже дід:</p>
	<p>— Ходім, хлопчику, меш вівці пасти.</p>
	<p>Хлопець пішов з вівцями. Доходять до великої води. Вівці поскакали в ріку, а хлопець збоявся йти, аби ся не втопив. Та й зачав плакати: «Що я дідови скажу!» І з того плачу заснув. Спить він, спить і чує крізь сон великий шум. Вівці переходять ріку назад д’нему. Утішився хлопець, що вздрів вівці. І сказав собі: «Що-м видів, скажу, а що-м не видів, не буду казати».</p>
	<p>Приходить він додому з вівцями і каже:</p>
	<p>— Дідику, я пригнав вівці.</p>
	<p>— Добре, сину, іди, — каже, — до хати. Входить хлопець до хати, та й входить дідик.</p>
	<p>— Що, синку, видів?</p>
	<p>— Що видів, дідику? Пасли вівці до води, до великої води. І поскакали в воду, а я ся бояв лізти в воду, аби-м ся не втопив. Я плакав, плакав і з того плачу заснув. Чую шум великий. Я розбудився, а то вівці йдуть.</p>
	<p>— Іди, синку, відпочивати.</p>
	<p>Дідик дав йому їсти. Повечеряв хлопець та й ляг спати. Рано каже дід хлопцеви:</p>
	<p>— Іди т’хаті, бо ти вже рік відслужив. На тобі пулярчик. Даш його татови, і тато забере собі гроші.</p>
	<p>А в того діда доба йшла за рік.</p>
	<p>Хлопець приходить т’хаті. Тато питається:</p>
	<p>— Ти заробив гроші?</p>
	<p>— Заробив, татку. Я в дідика вівці пас. Дідик дав гроші, я не знаю, кілко.</p>
	<p>Тато взяв, перерахував, а то великі гроші. Каже тато другому синови:</p>
	<p>— Іди, синку, шукай служби, бо ми бідні. Може би, й ти щось найшов, та як той старший.</p>
	<p>Хлопець пішов, іде, йде. Дивиться, в лісі є світельце. «Піду там, може, переночую». Приходить там, входить до хати. В хаті дідик старенький. Питається дідик:</p>
	<p>— Куди ти, синку, йдеш?</p>
	<p>— Іду, — каже, — би якоїсь служби найшов. Аби мав трошки грошей.</p>
	<p>— А ти ся в мене наймеш овечки пасти?</p>
	<p>— Наймуся.</p>
	<p>Повечеряв хлопець і ляг спати. А рано дідо встав і будить хлопчика:</p>
	<p>— Вставай, хлопчику, мийся. Богу помолися. А може, тебе дома того не учать, то ти скажи мені.</p>
	<p>— Мати вчить нас усіх трьох.</p>
	<p>— Добре, синку.</p>
	<p>Хлопчик встав, умився, богу помолився. Дід дав йому сніданок. Хлопчик попоїв та й каже:</p>
	<p>— Давайте ми овечки, най вижу їх.</p>
	<p>— Ходи, синку, пущу тобі овечки. Пустив дідик овечки та й каже:</p>
	<p>— Хлопчику, що будеш видіти, все поправді мені скажи.</p>
	<p>Пішли вівці пасти, хлопчик за ними. Іде, йде з вівцями, приходить до великої води. Вівці поскакали в воду та й пливуть, а хлопчик боявся води. Сидів і плакав. «З чим я прийду д’дідусеви? І що я дідусеви скажу?» І з того заснув. Спить хлопець і чує шум. Дивиться, овечки перепливають через воду д’нему. Хлопчик утішився. «Маю з чим прийти д’дідусеви».</p>
	<p>Ідуть вівці, йдуть, він іде за ними. Дідо виходить проти них.</p>
	<p>— Що-с там, хлопчику, видів?</p>
	<p>— Нічого-м такого не видів. Вівці прийшли до води великої, скакали в воду та й плили. А я ся бояв скакати. Вівці переплили воду, а я лишився з цего боку. Я сидів і плакав. Думав: «З чим я прийду д’дідусеви?» І з того я заснув. Сплю я, сплю, чую шум. Пробуджуюся — овечки плинуть з того боку д’мені. Я ся втішив, що буду мати з чим д’дідусеви прийти. І прийшов за овечками до вас. Тепер собі овечки заганяйте».</p>
	<p>— Іди собі, синку, спати.</p>
	<p>Дідусь загнав вівці, дав йому повечеряти, і хлопчик ляг спати. Рано пробуджується, а дідусь каже:</p>
	<p>— Бери їж.</p>
	<p>Хлопчик попоїв, та й дає йому дідусь пулярчик.</p>
	<p>— На, сину, подаш татови. Приходить хлопець додому.</p>
	<p>— Що-с заробив, сину? — питав тато.</p>
	<p>— Не знаю, — каже, — нате пулярчик. Рахуйте. Тато рахує — багато грошей.</p>
	<p>— Добре, синку, вже буде нам легше жити. Каже тато молодшому синови:</p>
	<p>— Ходили ті два, і ти, синку, йди.</p>
	<p>Син зібрався й пішов. Дійшов до того лісу. Вже вечір. Дивиться, світельце є. «Добре, — думає, — я пересплю там». Входить до хати, а там дідусь сидить.</p>
	<p>— Добрий вечір, дідусику!</p>
	<p>— Дай Боже здоров’я.</p>
	<p>— Я би переспав, дідику, у вас?</p>
	<p>— Переспиш. А куди ти йдеш?</p>
	<p>— Іду якоїсь роботи шукати.</p>
	<p>— Ти би-е у мене наймився на рік?</p>
	<p>— Наймуся.</p>
	<p>— Меш мочи овечки пасти?</p>
	<p>— Буду. Бо я вівці дуже люблю. Дав дід хлопчикови їсти.</p>
	<p>— Лягай, синку.</p>
	<p>І хлопчик ліг і заснув. Рано будить дід хлопчика.</p>
	<p>— Вставай, хлопче. Вмийся, богу помолися. Хлопчик молиться, а дідо питав:</p>
	<p>— А хто тебе учить «Отче наш»?</p>
	<p>— Мати.</p>
	<p>— Гаразд. Я пускаю овечки, іди з ними.</p>
	<p>Пустив дід овечки, і хлопчик пішов. Овечки пасуть аж до великої води. І в воду скачуть. Він лапнувся за барана і переїхав разом з вівцями воду. А вівці падуть та й ідуть далі. Дійшли до церкви та й заходять у церкву. І з овечок зробилися жінки, а з барана — ксьондз. Відправив ксьондз службу, всі вийшли з церкви та й знов стали овечками. Та й хлопець виходить. Вівці пасуть, а він стоїть і дивиться на них. Дивиться, пташок літає по деревині, гей золотий. Хлопець хтів його ймити, а пташок тікає. Не міг хлопець його ймити та й ударив його патиком. Пташок пустив перце. Хлопець узяв перце й поклав собі за капелюх. Та й далі йде за вівцями. Дивиться, стоїть дерево діряве, і чоловік ловить коло того дерева пташка. Пташок у діру, чоловік руку в діру, а пташок з другої діри вилітає. І це повторюється знову й знову. Каже хлопець тому чоловікови:</p>
	<p>— Відти заткайте рукою, а відти імете пташка. А чоловік йому каже:</p>
	<p>— Пазь собі дорогу.</p>
	<p>І хлопець з вівцями пішов далі.</p>
	<p>Пасуть вівці до води. Та й знов у воду скачуть, а хлопець ловиться за барана, і баран з ним переплив. Приганяє вівці додому до дідика.</p>
	<p>— Дідику, я пригнав вівці, заганяйте.</p>
	<p>Дідо питає:</p>
	<p>— Що видів?</p>
	<p>— Я прийшов з вівцями до води. Вівці скакали в воду, а я ся схапав за барана і переплив з ними. І прийшли вівці до церкви. З овець зробилися жінки, а з барана — ксьондз. Помолилися богу, ксьондз відправив службу. І з людей зробилися вівці і пішли далі на пашу. Дивлюся, пташок гей золотий бігав по гіллячку. Я хотів імити пташка, а він пустив перце. Я здоймив перце і поклав за капелюх.</p>
	<p>— І ще що-с видів?</p>
	<p>— Було діряве дерево, і там був ще один пташок. А чоловік ловив пташка. Я сказав йому: «Чоловіче, відти заткай, а відти ймеш». А він сказав: «Пазь собі дорогу».</p>
	<p>— Файно, хлопчику. Все-с розказав по правді. То потятко був я. Ти вдарив, і потятко загубило перце. Ось дивися, у мене на нігті чорненьке. Відти вийшло перце. А ті люди, що були в церкві, то все щасливі душі. А ксьондз, що був у церкві, то був я. Іди до хати, відпочивай.</p>
	<p>Дідик загнав вівці.</p>
	<p>— Таку плату тобі, синку, дам, що будеш мати до смерти. На тобі сопілочку. Аби-с її не відкривав. Аж дома відкриєш.</p>
	<p>Хлопчик несе сопілочку й думає: «Браття принесли гроші, а я сопілочку. Тато буде мене ганьбити». Іде він і все думає про сопілочку. Приходить він на велике поле, відкриває сопілку, а з неї виходять корови, коні, вівці, кози, індики, гуси, кури — вся скотина. Загнати то все назад він не годен.</p>
	<p>— Йой Господи, чому я дідика не послухав! — крикнув хлопець. Сів хлопець та й плаче. Дивиться, пан іде.</p>
	<p>— Чо’ ти, хлопче, плачеш?</p>
	<p>— Плачу, бо вийшли з сопілки корови, коні, вівці — все вийшло, а я не годен загнати.</p>
	<p>— Розпишися мені, що не будеш ся женити, то я їх тобі зажену. А як меш ся женити, прийде залізний вовк і тебе з’їсть.</p>
	<p>Хлопець став та й думає: «Та я не вмру, як не оженюся». Утяв йому той пан мізилний палець, і він кров’ю розписався. Пан крикнув-фівкнув, і як виходило все з сопілки, так і зайшло в сопілку. Хлопець сопілку в руки і додому.</p>
	<p>Приходить додому, тато питається:</p>
	<p>— Що-с заробив?</p>
	<p>— Сопілку.</p>
	<p>— Фе, старші браття гроші заробили, а ти — сопілку.</p>
	<p>— Тату, ходіть зо мною надвір.</p>
	<p>Тато вийшов з ним надвір. Хлопець розіткав сопілку — маржина виходить! Корови, коні, вівці, свині, гуси, індики, кури.</p>
	<p>— Добре, синку.</p>
	<p>Зачали вони продавати маржину, з того великі гроші мали, великі маєтки зробили. Зробилися вони великі багачі. З хлопця зробився леґінь дохожалий. Тато каже:</p>
	<p>— Синку, женися.</p>
	<p>— Ні, тату.</p>
	<p>— А чого ні?</p>
	<p>І він розказав, як із сопілки вийшла маржина, а чужий пан загнав її назад у сопілку і сказав йому рубати лівий мізилний палець і розписатися кров’ю, що він не буде женитися. «Як меш ся женити, — сказав пан, — то залізний вовк тебе з’їсть».</p>
	<p>—...І мені не вольно женитися.</p>
	<p>— Йой, та ми добрі ґазди. Ми наймемо військо. Як ти меш женитися, військо ме наглядати за тобою.</p>
	<p>— Добре, тату. Але як вовк мене з’їсть, що мете робити?</p>
	<p>— Не з’їсть. Я возьму улани. Їхні коні муть краще летіти, як вовк.</p>
	<p>— Добре, тату.</p>
	<p>Висватали вони файну дівчину, яку він хотів, зробили весілля. Ідуть вінчатися. Він дивиться — летить залізний вовк. Військо стріляє, І нічого вовкови нема. Як їхав молодий на кони до шлюбу, так конем і зачав тікати. Лишив княгиню, тата й маму лишив і тікає, куди його очі несуть. А вовк за ним женеться. Він тікає, що має сили, і долітає до лісу. У лісі видить світло. Думає він: «Зайду до цеї хати переночувати». Заходить, а там бабка.</p>
	<p>— Куди, чоловіче, йдеш?</p>
	<p>— Тікаю, бо вовк залізний хоче мене з’їсти.</p>
	<p>— Розбирайся, повечеряй І лягай спати. Вовк ще далеко. Рано будить його бабка.</p>
	<p>— Вставай, чоловіче. І на тобі кукуцик і яйце. Ховай кукуцик І яйце в кишеню. Та сідай на коня і тікай. Як уздриш недалеко вовка, кидай назад себе яйце і тікай далі. Позад тебе зробиться гора, така гладка, як яйце. Нім він ту гору перейде, ти будеш далеко.</p>
	<p>Тікає він, а вовк за ним. Уздрів він вовка, кинув яйце і тікає далі. З яйця зробилася велика гора. А він тікає. І прилетів до другого лісу. Вечоріє, дивиться він, в лісі світло є. «Добре, я пересплю в цій хаті», — думає він. Заходить, а в хаті бабка сидить.</p>
	<p>— Добрий вечір, бабко!</p>
	<p>— Дай Боже здоров’ячка. Куди йдеш, чоловіче?</p>
	<p>— Тікаю. Залізний вовк за мною гониться, хоче з’їсти мене.</p>
	<p>— Роздівайся. І не май страху. Вовк ще далеко.</p>
	<p>Він ся роздів, бабця дала йому попоїсти, і лягає він спати. Спить він, а на ранок баба каже:</p>
	<p>— Вставай, чоловіче.</p>
	<p>Дала йому бабка поснідати та й каже:</p>
	<p>— На тобі гребінь та й кукуцик. Як уздриш вовка, вержеш позад себе гребінь, і стане гора, як гребінь. Ліс на ній буде, як зубки. Нім вовк це перейде, ти далеко будеш.</p>
	<p>Тікає він, дивиться, вовк уже близько. Він кинув позад себе гребінь, і стала гора, як гребінь, а ліс на горі, як зубки. Тікає він і добігає знов до лісу. Вечоріє. Дивиться, світло є в лісі. «Добре, я пересплю в цій хаті», — думає він. Приходить до тої хати, а там бабка живе.</p>
	<p>— Добрий вечір, бабусю!</p>
	<p>— Доброго здоров’я. Куди ти, чоловіче, йдеш?</p>
	<p>— Тікаю сперед вовка залізного.</p>
	<p>— Нічого, — каже, — роздівайся.</p>
	<p>Він ся роздів, дала йому бабка вечеряти.</p>
	<p>— Лягай, чоловіче, спати. Вовк ще далеко.</p>
	<p>І він ліг спати. А рано бабка будить його. Він устав.</p>
	<p>— На тобі хустинку та й на тобі кукуцик. І тікай, куди тікаєш. Та й бери з собою мою суку.</p>
	<p>Взяв він хустинку та й кукуцик. І взяв суку.</p>
	<p>— Прийдеш д’воді, махнеш хустинкою — море створиться. А перейдеш на той бік, махнеш хустинкою, і море знов зійдеться докупи. Тоді дай суці всі три кукуцики, аби з’їла.</p>
	<p>Доходить він д’мореви. Глипнувся взад — вовк недалеко. Махнув хустинкою — море розійшлося, і він перейшов. Лишень він перейшов, а вовк уже коло моря. Він махнув хустинкою, і море зійшлося. Дав він суці три кукуцики. Сука з’їла. І він іде далі поволі, знає, що вовк ся лишив.</p>
	<p>Іде він, іде, дивиться, великі доми. «Добре, — подумав він, — яв цих домах буду жити». Входить у дім, а там жінка живе.</p>
	<p>— Слава Йсусу Христу!</p>
	<p>— Слава навіки богу. Відки ти, чоловіче, тут ся взяв?</p>
	<p>— Залізний вовк мене загнав. Він за мною гнався, аж дійшов до моря. І там ся лишив. За Божу волю я перейшов море.</p>
	<p>— Ти маєш жінку?</p>
	<p>— Мала бути, але нема.</p>
	<p>— Добре, — каже, — а якби ми двоє жили?</p>
	<p>— Добре, — сказав він.</p>
	<p>Жиє він з тою жінкою і фурт ходить на польовання. А сука ся вжеребила і мала три песики. Одному песикови дали ім’я Далекочуй, другому — Далековид, третьому — Тиснигора. І ці песики же за ним ходять на польовання. А сука загинула.</p>
	<p>А та жінка прийшла д’морю. А з того боку моря пан ходить красний. Та й каже він:</p>
	<p>— Жінко моя дорога, якби не це море, ми би двоє жили. А вона каже:</p>
	<p>— Що я зроблю? Воду з моря не вичерпаю.</p>
	<p>— Ти знаєш що? — каже їй пан. — У твого чоловіка є хустинка. Як махнеш нею на море, море отвориться і зробиться суша. Возьми завтра ту хустинку, махни нею на море, море отвориться, я перейду до тебе і будемо разом жити.</p>
	<p>А то залізний вовк перекинувся на пана. Ввечір каже вона:</p>
	<p>— Чоловіче, ти маєш якусь хустинку?</p>
	<p>— Та, — каже, — є в мене така хустинка, що махнеш на море, і море отвориться.</p>
	<p>— А якби ти мені її дав?</p>
	<p>— А нащо тобі? — каже.</p>
	<p>— Та, — каже, — там така красна природа. Я би пішла тою природою полюбувалася і назад би-м ся вернула.</p>
	<p>Він узяв та й дав їй ту хустинку.</p>
	<p>Приходить вона над море, а той пан уже є з того боку. Махнула вона хустинкою, море розділилося. Переходить пан д’ній та й каже:</p>
	<p>— Будемо ми двоє жити.</p>
	<p>— Та як, коли я маю чоловіка?</p>
	<p>— Я його знищу.</p>
	<p>— Як зробиш це, добре.</p>
	<p>Приходить той пан з нею додому, і говорить вона:</p>
	<p>— Коби лиш ти його знищив, то ми би файно жили.</p>
	<p>— Я знищу його сеї ночі.</p>
	<p>А пес Далекочуй вчув це та й каже псам своїм:</p>
	<p>— Ей, недобре це. А Далековид каже:</p>
	<p>— Я вже вижу, вовк залізний під зголов’я сховався і хоче з’їсти нашого пана.</p>
	<p>А Тиснигора каже:</p>
	<p>— Смійтеся. Як я сяду на него, він не вийде.</p>
	<p>Увечір ідуть пси разом з паном т’хаті. Каже Далековид Тиснигорі:</p>
	<p>— Ти знаєш, залізний вовк уже чекає на нашого пана під зголов’ям. Приходять вони т’хаті. Тиснигора зразу на лужко та й на зголов’я сів. А жінка:</p>
	<p>— Марш! Чо’ ти вийшов на лужко?! А всі три пси до неї: Тарр!»</p>
	<p>— Видиш, які ти пси маєш? Вони би мене в хаті роз’їли.</p>
	<p>— Дай псам спокій, — каже ґазда. — Пси натрудилися, хотять відпочити, а ти їх трумфуєш.</p>
	<p>Подала вона йому їсти, дала їсти псам. Ті два їдять, а Тиснигора сидить собі, не хоче їсти.</p>
	<p>— Та йди кажи йому, най їсть. Він нині набідився, то най попоїсть.</p>
	<p>— Дай покою псови. Він намучений та й їсти не хоче.</p>
	<p>Чоловік та й ті два пси попоїли та й полягали спати. А рано вона дала їсти чоловікови та й псам. Та й пішли вони далі на полювання. А вовк ледве звідтика виліз, з-під зголов’я того. Та й каже вовк до неї:</p>
	<p>— Якби він був ще годину-дві посидів на мені, я би мав здохнути. Такий той пес тяжкий. На другу ніч я там уже не піду, бо він задушить мене.</p>
	<p>— Добре, що я це знаю. На другу ніч я покладу під стіл корито, і ти залізеш під корито. Він тобі нічого там не зробить.</p>
	<p>А пес Далекочуй каже:</p>
	<p>— Біда. Він залізе під корито, аби Тиснигора не розтиснув його. Так вони собі говорили. А приходить д’вечеру, іде ґазда з псами додому. А Далековид каже Тиснигорі:</p>
	<p>— Ти знаєш, він уже зайшов під корито. Аби-с сідав на него. Приходять т’хаті. Тиснигора сідає на корито.</p>
	<p>— Що ти, чоловіче, пси привів, аби мені сідали на корито, де я пироги роблю?</p>
	<p>— Е, жінко, що ти знаєш? А вона:</p>
	<p>— Марш мені з корита!</p>
	<p>Усі три пси гаркнули до неї.</p>
	<p>— Чого ти до дідька псів навів? Вони можуть мене в мої хаті розідерти.</p>
	<p>— Ти не знаєш, що значить труд, — каже чоловік. Вона каже:</p>
	<p>— Добре, іди вечеряти. Та й псам даю вечеряти.</p>
	<p>Тих два пси їдять, а Тиснигора нє. Ґазда вкроїв грінку, помастив маслом і дав псови. І пес попоїв.</p>
	<p>Рано дала вона їсти йому та й псам, та й він знов пішов на польовання з псами. Ідуть вони, а Далекочуй каже:</p>
	<p>— Зле.</p>
	<p>— Що є? — питає Тиснигора.</p>
	<p>— Вони говорять, щоби нас завтра в пивницю замкнули. А ґазда піде сам на польовання, і вовк його з’їсть. А вовк уже дома не спить, але десь у ліс іде спати.</p>
	<p>Приходять т’хаті, дає вона їсти ґазді, дає псам. Та й попоїли, та й все полягало. А рано встають, вона дає їсти йому та й собакам.</p>
	<p>— Ти знаєш, чоловіче, що?</p>
	<p>— Що?</p>
	<p>— Ти водно тішишся псами. Лиши їх нині мені, аби й я ними потішилася. Що, я вже не вартую псів, аби я ними потішилася?</p>
	<p>— Та як меш ними тішитися? Ти все маршкаєш на них.</p>
	<p>— Я, — каже, — злосна була, що він не хтів іти їсти.</p>
	<p>— Та лишу ті. Але вони втечуть за мною,</p>
	<p>— Ми так зробимо. Запремо їх у пивницю, а потоку вони тебе не знайдуть.</p>
	<p>— Добре.</p>
	<p>І взяли заперли Тиснигору аж за дванадцяті двері. Далековида — за шестеро дверей, а Далекочуя — за троє. І ґазда пішов у ліс на польовання. А вовк сказав їй:</p>
	<p>— Як часом мене вб’ють пси, то підеш з ним завтра на спацір та й спитаєш: «Де той вовк убитий?» Він покаже тобі, а ти возьмеш з мене зуб, прийдеш додому, пітреш той зуб на дрібні кусочки і даш йому в їду, аби він то з’їв. І я зроблюся в ній.</p>
	<p>А Далековид каже тим псам крізь двері:</p>
	<p>— Ви знавте, вовк пішов у погоню. І чуть нашого ґазду не здогонив. Ґазда вздрів його і втік у ялицю.</p>
	<p>А Далекочуй каже:</p>
	<p>— Вже залізний вовк ялицю гризе. Ґазда наш ґвавтує. Питає Тиснигора:</p>
	<p>— Вломите по троє дверей?</p>
	<p>— Уломимо, — кажуть вони.</p>
	<p>— А я вломлю шестеро.</p>
	<p>Пси виломилися й пішли його рятувати. Ялиця от що не впаде, а ґазда ґвавтує. А пси прибігли і загризли вовка. І кажуть ґазді:</p>
	<p>— Ідіть безпечно додому. Ми його вбили. А ми вже від вас відходимо. Як вам буде дуже тяжко, подумайте за нас, і ми прийдемо.</p>
	<p>Пішли пси, а чоловік приходить т’хаті і каже свої жінці нещасливій:</p>
	<p>— От бачиш, якби були пси не прийшли д’мені, вовк мав мене роз’їсти. Я втік в ялицю, а він її чуть не підгриз. Пси налетіли і вборонили мене, знищили вовка.</p>
	<p>— А де пси? — вона питається.</p>
	<p>— Пси нагнівалися, що їх заперли в пивницю, і пішли геть від мене.</p>
	<p>— Та, — каже, — добре, що пси пішли. Вони задармо їли хліб.</p>
	<p>— Не задармо. Вони мене вборонили.</p>
	<p>— Міг би пішли завтра з тобою на польовання та й би-с показав мені, де того вовка вбили пси.</p>
	<p>— Добре. Якби був мене з’їв вовк, то ніхто би туди з тобою не пішов. А так, хвала богу, я жию та й з тобою піду.</p>
	<p>Пішов він з нею тим лісом.</p>
	<p>— Дивися, гезди той вовк роздертий лежить.</p>
	<p>— А котру він ялицю гриз? — питає вона чоловіка.</p>
	<p>— Оцю гезди.</p>
	<p>— Чуть-чуть, і ялиця мала падати. Аби були пси ще трошки не надійшли, то він би мав тебе з’їсти. Шкода, що пси пішли, — каже вона. — Ану подивися, які залізний вовк зуби має. Це він ними ялицю гриз. Йой, які великі зуби! Ану я похитаю зуба. Хитається чи ні?</p>
	<p>І витягла вона вовчий зуб, так, що чоловік того й не видів. І поклала його до кишені. Та й каже:</p>
	<p>— Гаразд, ходім т’хаті, чоловіче. Прийшли т’хаті, а він каже:</p>
	<p>— Йой, мені так жаль за псами. Я з ними звик, вони муть мені снитися.</p>
	<p>— Е, відвикнеш. А як меш жити, меш мати другі пси. Переспали вони ніч, зварила вона йому їсти. Він попоїв, та й каже вона йому:</p>
	<p>— Іди собі в Божу путь, на польовання.</p>
	<p>Він пішов на польовання, а вона лапається до того зуба. Потерла його на муку і варить йому з тим зубом на вечір зупу. Зварила зупу з зубом, чоловік приходить т’хаті.</p>
	<p>— Йой, чоловіче, я слаба.</p>
	<p>— Що тобі ся стало?</p>
	<p>— Йой, в середині болить, косить в середині.</p>
	<p>— Жінко, а ти зварила їду?</p>
	<p>— Зварила, зварила. Бери там на кухни та й їж. Їж, сараку, бо ти находився, ти голоден.</p>
	<p>— Жінко, возьми хоть раз, хоть два рази цеї їди. А вона каже:</p>
	<p>— Чоловіче, я не годна, не годна. Як буде мені легше, потому буду їсти.</p>
	<p>Полягали вони спати. Він каже:</p>
	<p>— Жінко, як мені в середині черева ріже. Тобі вчора різало, а мені нині.</p>
	<p>— Нічого, перейде тобі, як мені перейшло. А то вже вовчий зуб його млоїть в середині.</p>
	<p>— А на польовання йдеш нині? — питає жінка.</p>
	<p>— Ні, не йду, бо-м такий слабий, що не годен. Ввечір зварила вона їсти.</p>
	<p>— Ходи, чоловіче, їсти.</p>
	<p>— Я не годен. Не легше мені, а чимраз гірше.</p>
	<p>Через тиждень зробилося йому черево, як гора. І їсти нічого не їсть.</p>
	<p>— Жінко, бери гроші, йди шукай якогось лікаря.</p>
	<p>— Що-с собі находив лісами, то маєш.</p>
	<p>— Дивися, жінко, як красно сонечко надворі гріє. Виведи мене надвір.</p>
	<p>— Що-с собі находив, то маєш. Де я такого бухная годна куди вести? Взявся він за припічки та й поволі попри лавиці вийшов надвір сам.</p>
	<p>І сказав:</p>
	<p>— Господи, поможи мені з цего вийти. Тиснигора, Далековид, Далекочуй, прийдіть д’мені ще хоть раз.</p>
	<p>І прилетіли пси.</p>
	<p>— Добре, що ви нас згадали. Бо ми ще маємо рятувати вас. Дали йому пси напитися з одної скляночки, дали з другої скляночки.</p>
	<p>Дали й з третьої скляночки напитися. Та й вовка в середині уморили, і він зробився болотом. Чоловік обернувся т’псам та й каже:</p>
	<p>— Дякую вам, що ви мене вилікували.</p>
	<p>А жінка сидить тихо в хаті. Пси влетіли до хати і знищили її. І забрали ту хустинку.</p>
	<p>— Нате, ґаздо, хустинку, махніть на море, і море вас пустить. Беріть, що можете взяти з цего дому, а дім запаліть. Бо цей дім уже не вартий, аби в ньому люди жили. Беріть хустинку, йдіть додому і женіться з тою, що хотіли женитися. Вона ще ся не віддала. Женіться, і най вам бог помагає. А ми собі йдемо додому, кожний до свої хати.</p>
	<p>І пси пішли додому, а він спалив той дім і пішов т’свої хаті. Приходить він, тато вздрів — утішився, мама вздріла — утішилася.</p>
	<p>— Богу дякувати, сину, що ми тебе вздріли.</p>
	<p>— Мені бог, — каже, — поміг. Мамо й ви, тату, скажіть, віддалася моя дівчина чи ні?</p>
	<p>— Ні, не віддалася, водно плаче за тобою.</p>
	<p>— Тату, ходім другий раз до неї в свати. Я хочу женитися. Залізного вовка вже нема.</p>
	<p>Пішли вони у свати. Дівчина дуже врадувалася, як уздріла їх. Договорилися, пішли до попа, звінчалися, зробили весілля. Та й я то видів. Кувала зозулечка та й сіла на дулю. Я би це не казав, аби це не було.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Космач, Косівського району, Івано-Франківської області 9 лютого 1986 року Коб’юк Курило Петрович (1905 року народження)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Гуцульщини/">Фольклор Гуцульщини</a></li>
	</ul>
</footer>
<!--#include virtual="/-/inc/general__page_end.inc" -->
