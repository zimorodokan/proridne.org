<!--#include virtual="/-/inc/general__page_start.inc" -->
<title>Про хитрого парубка ☼ Українська народна казка ☼ Народна творчість</title>
<meta name="Description" content="Українська народна казка Гуцульщини «Про хитрого парубка» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Про хитрого парубка.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Про хитрого парубка <br><span class="article__headerDescription">Українська народна казка Гуцульщини</span></h1>
	<p>Був хлопець і дівчина. Вони кохалися. І мусів хлопець іти на три роки в армію. Прийшов він до дівчини та й каже:</p>
	<p>— Я піду до війська. Не дай Боже, щоб ти за когось віддалася, бо ми маємо з тобою одружитися, як я вернуся з армії.</p>
	<p>Першого року писала дівчина до него листи, а він до неї — файно було. А другого року ще трохи писала вона та й перестала відписувати на листи жовніра. А родичі написали йому, що вже та дівчина віддалася. Він так переживав, що хотів застрілитися, але друзі розговорили його.</p>
	<p>Скінчив він військову службу і вернувся додому. Ішов він одного разу і зустрівся з тою дівчиною, що тепер уже була жінкою. Він не дуже хотів з нею говорити, а вона каже:</p>
	<p>— Ой, це я тебе вижу! Я вже думала, що не діждуся тебе вздріти.</p>
	<p>— Та ми ж мали женитися, як я вернуся, а ти що зробила? А вона каже:</p>
	<p>— Ти вибачай. Я не хотіла цего, але мене присилували. Але як хочеш, то приходи до мене, хоч я й віддана.</p>
	<p>— Та як до тебе приходити, як ти маєш чоловіка?</p>
	<p>— Та я тебе пораджу. Прийди ввечір до мене. А в нас під хатою тички від фасуль вкупі стоять. Ти зайди в ті тички, а я до тебе вийду.</p>
	<p>А чоловік тої жінки і той, що прийшов з армії, та були собі куми, тримали разом дитину до хресту.</p>
	<p>Погодився парубок, що прийде ввечір. Прийшов він, зайшов у ті тички та й жде, аби вона вийшла. А жінка вздріла, що він прийшов, та й каже чоловікови:</p>
	<p>— Ти якийсь ґазда? У нас перед хатою хтось тички краде. Чоловік костурягу в руки та й іде бити злодія. А той думав у темноті, що то жінка йде, та й не тікав. Підходить хазяїн, а парубок його хап за руку. А той каже:</p>
	<p>— Куме, що ти тут робиш? А парубок йому:</p>
	<p>— Моя мама садила в піч хліб та й вломила в кочерзі штиль. Уночі не знайдеш нового. А я знав, що в тебе є такі тички, то й подумав: «Піду возьму в кума одну тичку».</p>
	<p>— Та вибирай, котра тобі права.</p>
	<p>Той вибрав собі тичку, «котра права», та й пішов додому. Зустрівся він з тою жінкою другий раз. Але вже такий лютий на неї, що страх. А вона каже:</p>
	<p>— Йой, добре, що ти знав, що казати. А то я боялася, що мій чоловік тебе вб’є. Він такий лютий. Прийди нині, не бійся.</p>
	<p>— Та як «прийди»?</p>
	<p>— Прийди ввечір і зайди до сіней. Як мій чоловік засне, я вийду д’ тобі.</p>
	<p>Він так і зробив. Сховався в сінях, а як у хаті полягали спати, жінка каже чоловікови:</p>
	<p>— Знаєш що, чоловіче? Мені ся причуває, що в нас у сінях хтось є.</p>
	<p>— Та що там є?</p>
	<p>— Я тобі кажу, що там щось є.</p>
	<p>Чоловік бере сокиру і йде в сіни. Присвітив, дивиться, а там кум. Пізнав він його.</p>
	<p>— Що ти, куме, шукаєш у мене вночі? А той каже:</p>
	<p>— Вибачай, то така справа в мене, що я мусів прийти. Ти знаєш, у мене в хаті завалився комин. Я хочу таку каглу, як у тебе, зробити. Щоб добре виходив дим. (А колись дим через каглу виходив у сіни). Та й каже той далі:</p>
	<p>— ...Я встидався це казати. Але як ти мене тут уздрів, то я кажу тобі, куме.</p>
	<p>А ґазда каже:</p>
	<p>— Якщо так, то заміряй собі файно, якої величини ця кагла. Той заміряв каглу та й пішов геть. І ще більше він злий на ту жінку. Але зустрілися вони ще раз. Жінка каже:</p>
	<p>— Йой, я гадала, що той мій ирод тебе порубає. Бо ти недобре поводився, дав себе чути. Прийди, — каже, — нині.</p>
	<p>Він не хоче. А вона каже:</p>
	<p>— Прийди. Будеш видіти. Що все буде добре.</p>
	<p>— Ну то як прийти до тебе?</p>
	<p>— Прийди вночі та зайди до стайні. Та випусти корову, та нажени перед хати, щоб видно її було. Чоловік вийде заганяти корову, а ти зайдеш до хати.</p>
	<p>Та й він так зробив. Чоловік вийшов заганяти корову, а леґінь зайшов до хати. Ґазда загнав корову там, де мала бути, і чимшвидше до хати, бо зима. Студено. Він до дверей, а двері замкнені. Заковтав у двері, а цей леґінь питає:</p>
	<p>— Хто там? Він каже:</p>
	<p>— Я.</p>
	<p>А леґінь каже у вікно:</p>
	<p>— Іди, чоловіче, бо ти заблудив. Твоя хата десята від попівської резиденції.</p>
	<p>Пішов чоловік та й числить хати:</p>
	<p>— Одна, дві...</p>
	<p>Його хата якраз десята. Підійшов до хати та й знов пустікає. А той каже через вікно:</p>
	<p>— Чоловіче, чого ти мені спокою не даєш серед ночі? Ти йди додому. Той уже ніякої ради не має. Та й пішов до того ґазди, що в него дитину хрестив. Та й каже:</p>
	<p>— Мене щось водить, і я не знаю, де моя хата. Або прийми мене на ніч, а як ні, то поведи мене додому.</p>
	<p>А той каже:</p>
	<p>— То недалеко, я тебе поведу додому.</p>
	<p>— Але я так змерз, що не годен терпіти і не годен по снігу йти в одних панчохах.</p>
	<p>— То ловися мені за плечі, я тебе додому понесу.</p>
	<p>Приніс він його т’ хаті та й заковтав, аби пустили. А цей леґінь у вікно каже:</p>
	<p>— Та хто там?</p>
	<p>А той, що ніс, відповідає:</p>
	<p>— Агій, бідо! Ти, куме, в хаті, а я якогось дідька на плечах несу. Та кинув кума в сніг та й пішов додому. Ґазда пішов у стайню та й там переспав. А парубок пішов собі т’ хаті. На рано зайшов ґазда до хати, а жінка голосить, ґвавтує:</p>
	<p>— Я думала, що ти вже зовсім пропав! Добре, що ти живий вернувся!</p>
	<p>Та й розбили горнець, та й байці конець.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Нижній Березів, Косівського району, Івано-Франківської області 10 березня 1984 року Будурович Никола Антонович (1906 року народження)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Гуцульщини/">Фольклор Гуцульщини</a></li>
	</ul>
</footer>
<!--#include virtual="/-/inc/general__page_end.inc" -->
