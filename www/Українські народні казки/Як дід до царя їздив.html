<!--#include virtual="/-/inc/general__page_start.inc" -->
<title>Як дід до царя їздив ☼ Українська народна казка ☼ Народна творчість</title>
<meta name="Description" content="Українська народна казка Бойківщини «Як дід до царя їздив» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Як дід до царя їздив.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Як дід до царя їздив <br><span class="article__headerDescription">Українська народна казка Бойківщини</span></h1>
	<p>Жив собі дідо. Старенький він уже був, старенький. І мав поле. То поле називалося Кульбака. Половина поля була дідова, а половина — панова. Дідо мав корову. Корова називалася Плавуша. Погнав він корову пасти. Як то звичне, старенький дідо курив файку. Дивиться — їде поїзд. Він став махати руками, щоби поїзд став. Поїзд став. — Пане, дайте мені грани. А то не маю чим прикурити файку. Машиніст каже:</p>
	<p>— Дідусю, ходіть, залазьте сюди.</p>
	<p>Дідо сів у паровоз, а машиніст за важелі — і поїхали. Так що дідо й не помітив, що він їде. А потому подивився, а він їде в паровозі.</p>
	<p>— Ох, де ж моя Плавуша! — гойкає дідо.</p>
	<p>Дідо мав уже коло ста літ. І заїхав він у тім паровозі аж до Відня. Машиніст каже:</p>
	<p>— Дідусю, Відень!</p>
	<p>— Ну то й добре, мені того й треба. Я піду до пана царя на скаргу. Подякував машиністови й пішов.</p>
	<p>Заходить дідо в оден парк. На лавці хтось лишив аркуш паперу. Дідо взяв той папір та й рисує свою Кульбаку. Рисує вугликом, що з файки взяв. «Половина Кульбаки панська, а половина моя».</p>
	<p>А тою доріжкою надійшов сам цар. Став коло діда й дивиться, що той робить. Та й питається:</p>
	<p>— Дідусю, що ви робите?</p>
	<p>— Рисую поле своє. Воно називається Кульбака, то поле. Половина поля панська, а половина — моя. Ото моя бульба, то моя капуста, то мої буряки, а то жито. А панська худоба йде і робить мені шкоду.</p>
	<p>І вугликом то все рисує.</p>
	<p>—...Їду до пана царя на скаргу. А то я свому панови скаржився, а пан собі з того нічого не робив. І далі робив мені шкоду. Цар говорить:</p>
	<p>— Ідіть, дядьку, до царя. Пан цар вам щось допоможе.</p>
	<p>І пішов собі цар. Попередив він дядька і сказав варті, би такого-то дядька пустили. Вони всі зібралися, міністри, придворні. Зібралися всі на нараду. Тут приходить дідусь. Цар увидів, що то він.</p>
	<p>— Сідайте собі, діду.</p>
	<p>І дідо сів на крісло. Вони обговорили свою справу, цар з придворними, і тоді питається цар:</p>
	<p>— Що у вас, діду? Чого ви до нас прийшли? З якою скаргою? А дідо говорить:</p>
	<p>— Я маю карту. Я її нарисував і вам подам.</p>
	<p>І подав дідо свій папір придворним. Вони всі дивилися, єден другому подавав, і не могли розібрати, що то таке. І подали цареви. Цар подивився й говорить:</p>
	<p>— Ага, дідусю, то ваше поле? Називається тото поле Кульбака?</p>
	<p>Дідо говорить:</p>
	<p>— Так, так.</p>
	<p>— Ото половина поля панська, а ото — ваша? А дідо знов говорить:</p>
	<p>— Так, так.</p>
	<p>— Ото ваша капуста?</p>
	<p>— Так.</p>
	<p>— А то ваша бульба?</p>
	<p>— Так.</p>
	<p>— Ото ваші буряки, а ото жито?</p>
	<p>— Так.</p>
	<p>— Ото панська худоба йде і робить вам шкоду?</p>
	<p>— Так.</p>
	<p>Тоді цар узяв і виписав йому документ.</p>
	<p>— Дідусю, тепер усе поле буде ваше. І та половина Кульбаки, що панова була, тепер буде ваша.</p>
	<p>Ударив цар печатку, і всі придворні порозписувалися на тому документі. А дідо говорить:</p>
	<p>— Панове, царська голова — то не з... А вони підняли шаблі і крикнули:</p>
	<p>— Віват дядькови! А дядько говорить:</p>
	<p>— Панове, ваше «вівать» угору, а моє вже надолину.</p>
	<p>І поїхав додому. Показав панови документ, що ціла Кульбака його. Не має вже пан до тої Кульбаки ніякого права. А дідова Плавуша такой того дня сама прийшла додому. І дотепер дідо гонить Плавушу пасти. На свою Кульбаку.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Коростів, Сколівського району, Львівської області 23 грудня 1990 року Стечак Федір Миколайович (1932)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Бойківщини/">Фольклор Бойківщини</a></li>
	</ul>
</footer>
<!--#include virtual="/-/inc/general__page_end.inc" -->
