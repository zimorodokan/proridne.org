<!--#include virtual="/-/inc/general__page_start.inc" -->
<title>Як пан маєток втратив ☼ Українська народна казка ☼ Народна творчість</title>
<meta name="Description" content="Українська народна казка Покуття «Як пан маєток втратив» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Як пан маєток втратив.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Як пан маєток втратив <br><span class="article__headerDescription">Українська народна казка Покуття</span></h1>
	<p>Був хлопець і служив у війську. Але давно, пане, служили по двадцять і п’ять років. Служив той хлопець, служив і вислужив двадцять і п’ять років. Відслужився і вже йде додому. Іде та й думає собі: «Я двадцять і п’ять років відслужив і не видів царя. Іду подивлюся на царя». І йде не додому, а до царя. Прийшов він до царя, а там скрізь вартові. Питають його:</p>
	<p>— Де ти йдеш?</p>
	<p>— Іду, — каже, — до царя. Я служив йому двадцять і п’ять років чесно, вірно, а його не видів. Хочу на него подивитися.</p>
	<p>А вартові не пускають. Кажуть:</p>
	<p>— Де такого лахабунду пустити до царя!</p>
	<p>Та й не хотять пустити. Він свариться з ними, а вони сваряться з ним. А цар ходив по подвір’ю та й зачув цисю сварку. Питається:</p>
	<p>— А що там за гамбараш? Кажуть вартові:</p>
	<p>— Гозди лахабунда рветься до вас, а ми не пускаєм. Цар каже:</p>
	<p>— Пустіть його. Раз він хоче йти до мене, най іде. І пустили його до царя.</p>
	<p>Цар питає, в якій справі він прийшов до него. А той каже:</p>
	<p>— Служив я вам чесно і вірно двадцять і п’ять років. І не видів вас. То прийшов, монархо, на вас подивитися.</p>
	<p>Цар приймив його в гості. Каже:</p>
	<p>— Добре, що ти служив чесно і вірно. Хотів ти подивитися на мене і віддати мені честь — подивися. І скажи мені, що тобі дати, бо я тебе так дурно не пустю.</p>
	<p>— Я, — каже, — нічого не хочу, нічого мені не треба. Але як ви такі ласкаві і хочете мене нагородити, дайте мені старе сідло, що вже нікому не потрібне.</p>
	<p>Каже цар:</p>
	<p>— Та нащо тобі старого сідла? Що ти з него зробиш? Я дам тобі золота, дам тобі то, дам тобі то.</p>
	<p>— Я нічого не хочу, лиш старе сідло дайте. Цар каже своїм прислугам:</p>
	<p>— Ідіть на стрих, найдіть там старе сідло та й дайте йому — як уперся, то най бере його.</p>
	<p>Взяв він то сідло та й каже:</p>
	<p>— То не штука, монархо, брати, але випишіть мені на него документ. І прибийте печатку.</p>
	<p>Цар каже:</p>
	<p>— Та нащо на старе сідло таке писати? А він:</p>
	<p>— А якби мене на дорозі хто здибав з цим сідлом та й сказав, що я вкрав? Як я буду мати документ, то я йду з ним, куди хочу.</p>
	<p>Цар написав, прибив печатку і дав йому той документ. Він цареви подякував, сідло на плечі й пішов.</p>
	<p>Сідло по дорозі він десь кинув, бо нащо йому того сідла? А з документом у кишені йде до пана дідича, до двора. Маєток того пана називався Старе Сідло. Каже він панови:</p>
	<p>— Пане, забирайтеся геть з цего маєтку. Я служив цареви двадцять і п’ять років, і цар мені цей маєток подарував.</p>
	<p>Пан каже:</p>
	<p>— Це не може бути. Куди я буду йти з свої діднини? В мене жінка, діти. Ти, — каже, — жартуєш чи брешеш? Як я буду йти?</p>
	<p>А він витягає з кишені документ і показує панови.</p>
	<p>— Дивіться, цар мені на то печатку прибив. Старе Сідло моє. Пан видить, що нема жарту, збирається і виїжджає з свого маєтку.</p>
	<p>А цей залишився на господарці. А пан куди буде їхати? Їде до царя скаржитися, що цар з ним таке зробив, вигнав його з маєтку. Той здивувався. Він не сподівався, що до такого дійде. Але написав — пропало.</p>
	<p>Стали цар з тим паном та й думають. Та й радяться, як би той маєток від него відібрати, як би то його вигнати відти. Каже цар:</p>
	<p>— Я буду робити велику забаву. Закличу багато людей і закличу того, що на твому маєтку засів. Посаджу, — каже, — його коло себе. А ти трошки далі будеш сидіти...</p>
	<p>А то така була мода, що як пили і як напився оден до другого, то й дав йому в лице. Каже цар:</p>
	<p>— ...Я посаджу його коло себе. Він буде до мене пити і дасть мені в лице, а тоді я відберу в него цей маєток. Бо як то, — каже, — царя бити?</p>
	<p>А пан каже:</p>
	<p>— Добре, най буде.</p>
	<p>Як цар сказав, так зробив. Написав афіші, аби всі йшли до него на забаву. Посходилися, прийшов і той, що на маєтку сів. Прийшов і вигнаний з маєтку пан. Цар посадив коло себе того, що сів на маєтку, а пан трошки далі сів. І пили оден до другого. Хто до кого випив, то все давав йому в лице. Дійшла черга й до того, що коло царя сидів. Вже має пити до царя і дати цареви по писку: насипали йому горівки, а він дивиться в келішок і не п’є, цей Іван. А цар йому каже:</p>
	<p>— Та що ти думаєш? Чому не п’єш?</p>
	<p>— Е, — каже, — монархо. Ви знаєте, що я думаю? Мій дід їхав волами за дровами та й поїхав направці, аби борше додому. Приїхав до якоїсь великої річки. Ані річку обминути, ані в річку їхати. Дід шкодує волів, аби не потопилися, і не знати, — каже, — що він мав робити. Що йому було робити?</p>
	<p>А цар каже:</p>
	<p>— Можна було обминути. Поїхати навколо дорогою, але річку обминути.</p>
	<p>І як цар сказав, що можна обминути, цей бере свій келішок, минає царя і аж до другого п’є. Та й каже:</p>
	<p>— Дай, Боже, здоров’я!</p>
	<p>І тоді дав тому по пиці, а царя обминув. А цар каже:</p>
	<p>— Що ти зробив? Як то так, що ти мене обминув?</p>
	<p>— Монарха сказали, що можна було обминути. І я обминув. Нічого не виграв пан — маєтку йому не вернули. І пішов він далі.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Пробабин, Городенківського району, Івано-Франківської області 14 листопада 1987 року Дуб’як Катерина Дмитрівна (1908 року народження)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Покуття/">Фольклор Покуття</a></li>
	</ul>
</footer>
<!--#include virtual="/-/inc/general__page_end.inc" -->
