<!--#include virtual="/-/inc/general__page_start.inc" -->
<title>Німий чоловік ☼ Українська народна казка ☼ Народна творчість</title>
<meta name="Description" content="Українська народна казка Бойківщини «Німий чоловік» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Німий чоловік.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Німий чоловік <br><span class="article__headerDescription">Українська народна казка Бойківщини</span></h1>
	<p>Були собі люди — чоловік і жінка, багачі великі. Та не мали вони дітей. І дуже їм було прикро, що дітей не мають. Багатство в них велике, а як дожиють? Каже жінка чоловікови: — Слухай, піди до ворожбитів. Може би, поворожили, може би, щось нам добре сказали. Пішов він до ворожбита, а ворожбит каже:</p>
	<p>— Ти будеш мати дитину, але дуже бідний зробишся.</p>
	<p>— Та байка, най буде.</p>
	<p>Хоче таки мати дитину. Він думав, що й дитина буде, і все буде в него.</p>
	<p>Уродився в них хлопчик, а вони починають потрошку бідніти. Хлопчик уже ходить до школи. Прийшов одного разу з школи й питає мами, де є тато. А мама каже:</p>
	<p>— Пішов просити хліба.</p>
	<p>А тато вже пішов, як жебраки ходили. Тоді хлопчик каже:</p>
	<p>— Що ж то є, мамо? Кажуть люди, що ви були дуже багаті, а тато пішов хліба просити.</p>
	<p>— Ми зробилися бідні через тебе.</p>
	<p>І розказала йому все, як то було. Він і каже:</p>
	<p>— Мамо, я піду від вас геть і вернуся, як ви забагатієте знов. Та й пішов.</p>
	<p>Іде він дорогою, зголоднів. А там був став. Зачав він лапати рибу. Налапав і несе продати. Справили його, щоби ніс рибу до дідича, бо той купить, той гроші має. Він приходить до того дому — нема ні дідича, ні дідички, лишень донька і служниці. І питає його тота дівчина, донька дідича, що він за один і де він іде. Він розказує:</p>
	<p>— А пішов з дому...</p>
	<p>— А ти вчений?</p>
	<p>— Ні. Я ходив до школи, але небагато.</p>
	<p>— А вчився б?</p>
	<p>— Вчився б, але нема за що мене вчити.</p>
	<p>— Я тебе повезу до міста, поміщу тебе в школу і буду за тебе платити.</p>
	<p>І пішов він до міста вчитися. Дівчина крадьки брала в тата гроші, бо тато був багатир. Годувала вона його, одягала.</p>
	<p>І почула вона від тата свого, що будуть закуповувати матеріял на одяг для жовнірів. Дала вона хлопцеви багато грошей, щоби він накупив такого синього матеріалу і сховав його, а сам вивчився на продавця. Закупив він той матеріял, і такого матеріалу для війська не вистачило — лише в него він був. Тато тої дівчини дізнався, що хлопець на тому матеріялі заробив великі гроші, і погодився віддати за него дівчину. Подивився він на той магазин, поговорив з хлопцем і запросив його до себе в гості. А дівчина йому каже:</p>
	<p>— Видиш, до чого ти дійшов? А тато мій не знає, що то я тебе вивчила.</p>
	<p>Вже вони й одружуються. А він каже їй:</p>
	<p>— Уважай, аби ти ніколи не казала мені, що я був бідний. Зробили весілля — велике, багате. Погостилися всі і вже йдуть танцювати. А він прикинувся п’яним та й узяв її танцювати. Ніби зашпотався і паде. А люди приступили і підтримують його, аби не впав. І кажуть, що п’яний. А вона їм:</p>
	<p>— Не дивуйтеся. Бідак бідаком. Бідачина пошпоталася й паде. Гості гостяться далі, а він десь зник, пропав. Нема його. Весілля закінчилося, а родичі журяться, туга велика. Зосталася вона сама.</p>
	<p>Пройшли роки, її родичі вмирають, і лишається вона зовсім одна. Та й пише вона по панах, чи не чули вони, чи не виділи, що десь прийшов такий і такий чоловік. Відписали їй, що є такий чоловік, грає в орхестрі у війську. Дуже файно грає, але той чоловік німий.</p>
	<p>Вона думає собі, що то, певно, він. Продає майно і їде туди, де та орхестра при війську, і пізнає, що то її чоловік. Та й каже тому старшому, що він не німий. Дає вона половину своїх грошей і каже:</p>
	<p>— Він не німий. Дайте його мені на добу, щоб він був зі мною в хаті, і дайте чоловіка, щоб слідкував, щоб слухав. Він заговорить. А як не заговорить, то мої гроші пропадають.</p>
	<p>Дали його до неї і дали одного чоловіка, щоб сидів у шафі й слухав, чи він заговорить. А він не заговорив. Німий. Пропали її гроші. Тоді дає вона другу половину грошей і каже:</p>
	<p>— Дайте мені його ще на одну добу.</p>
	<p>Дали його до неї знов, а він і другу ніч не говорив. Лишилася вона вже без нічого. Каже вона до того старшого:</p>
	<p>— Пустіть мені його ще на добу. Як і на цей раз не заговорить — кара смерти мені!</p>
	<p>А він і третю добу не заговорив.</p>
	<p>Везуть її на шибеницю, орхестра йде грати — на смерть її провожати. Вже хочуть її вішати, а він крикнув:</p>
	<p>— То — моя жінка!</p>
	<p>Не вішали її, а вернули їй всі гроші, і вона поїхала собі з ним додому.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Цінева, Рожнятівського району, Івано-Франківської області 24 січня 1994 року Олексин Ольга Ільківна (1906 року народження)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Бойківщини/">Фольклор Бойківщини</a></li>
	</ul>
</footer>
<!--#include virtual="/-/inc/general__page_end.inc" -->
