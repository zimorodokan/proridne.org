<!--#include virtual="/-/inc/general__page_start.inc" -->
<title>Циган і підземне царство ☼ Українська народна казка ☼ Народна творчість</title>
<meta name="Description" content="Українська народна казка Покуття «Циган і підземне царство» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Циган і підземне царство.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Циган і підземне царство <br><span class="article__headerDescription">Українська народна казка Покуття</span></h1>
	<p>В одного цигана був син. Він нічо’ не робив, лиш сидів на печи. Тато його до роботи не примушував. Давали йому їсти, він їв і спав — осе тілько й робив. Як сповнилося йому тридцять рік, він сказав татови:</p>
	<p>— Тату, піди до кузні і зроби мені залізну палицю, на шість сантиметрів грубу.</p>
	<p>Коваль зробив йому таку палицю. Він вийшов надвір і кинув ту палицю догори. А як палиця летіла надолину, підставив палець. Палиця впала на той палець і вломилася. Він каже:</p>
	<p>— Тату, іди до коваля, най зробить мені палицю на дванадцять сантиметрів грубу.</p>
	<p>Тато так і зробив. Пішов до коваля, той зробив палицю на дванадцять сантиметрів грубу, і тато приніс її синови. Син вийшов надвір, кинув палицю догори. Підклав палець, палиця впала на той палець і зігнулася. Тоді він каже:</p>
	<p>— Тату, піди ще раз до коваля. Най він зробить палицю на двадцять і штири сантиметри грубу.</p>
	<p>Тато пішов, коваль зробив палицю, грубу на. двадцять і штири сантиметри. Приніс її тато додому і дав синови. Син вийшов надвір, кинув палицю догори і підставив палець. Палиця падає на палець і не подається.</p>
	<p>Тоді син каже татови:</p>
	<p>— Тату, ти мене годував тридцять років. Тепер я йду в світ заробити грошей і утримувати тебе.</p>
	<p>Циган надавав йому харчів, грошей. Узяв він палицю і пішов у світ. Іде він дорогою, іде та й здибає молодого чоловіка. Питає:</p>
	<p>— Хто ти такий будеш? А сей каже:</p>
	<p>— Моє ім’я Перевернигора. Я своїми плечима перевертаю гору. Циган каже:</p>
	<p>— Приставай до мене. Будем дружити.</p>
	<p>І йдуть вони вже обидва. І знов здибають молодого чоловіка. Циган питає:</p>
	<p>— Хто ти такий і як ся називаєш? А сей каже:</p>
	<p>— Я називаюся Корчуйліс. Своїми руками вириваю з землі дуба. Циган каже:</p>
	<p>— Ходи з нами.</p>
	<p>І йдуть вони вже всі три. Ідуть і здибають четвертого молодого чоловіка. Циган питає того чоловіка:</p>
	<p>— Як тебе називати? А він каже:</p>
	<p>— Я називаюся Давикамінь.</p>
	<p>Вхопив у руку камінь, потис і камінь розсипався. А циган каже:</p>
	<p>— То ходи з нами.</p>
	<p>Та й вже йдуть усі штири разом.</p>
	<p>Заходять в місто. А там люди стоять купками і балакають.</p>
	<p>— ...У цісаря пропало три дівчині. Забрала змія. І цісар оголосив цілим світом: хто би їх визволив, то дасть за того старшу доньку...</p>
	<p>Ідуть вони далі і говорять межи собою:</p>
	<p>— Куди забрав змій? Де він находиться, той змій?</p>
	<p>Ішли вони, йшли і найшли велику керницю. Але суху, без води. А збоку стоїть старий дід. Питають його:</p>
	<p>— Діду, чого ви тут стоїте? А дід каже:</p>
	<p>— У мене змія взяла сина і знесла вдолину у сю керницю. І я не знаю, де вона його поділа.</p>
	<p>Вони порадилися, що одному треба лізти в ту керницю подивитися, як там і що. Та й каже циган до них:</p>
	<p>— Я лізу в керницю, а ви лишайтеся нагорі.</p>
	<p>А коло тої керниці висить грубий ланц, прикручений до валка. І корба, як звичайно в керниці. Вони спускають цигана на тому ланцу у керницю. Циган опускається на дно керниці, а дно закладене плитою.</p>
	<p>Він підоймає ту плиту — далі є сходи. Сходить тими сходами в долину і там бачить будинки. Стоїть слуп, а на слупі прибита табличка. На ній написано: «ПІДЗЕМНЕ ЦАРСТВО». І стоять величезні доми.</p>
	<p>Він заходить до першого дому, а там наймолодша цісарева донька жиє. Та й каже вона йому:</p>
	<p>— Ти чо’ сюди прийшов? Та в мого чоловіка шість голів. Він як прилетить, то тебе з’їсть та й мене.</p>
	<p>Циган каже:</p>
	<p>— Я не боюся твого чоловіка, я його зарубаю. А в хаті на клинку висить шабля. Вона каже:</p>
	<p>— Ану йди озми в руки ту шаблю. Чи годен ти її піднести? Циган ту шаблю ледве здоймив з клинка. Та й каже:</p>
	<p>— Трудно, але якось буде.</p>
	<p>А вона стягла з пальця золотий перстень і сказала:</p>
	<p>— Одягни його на свій палець.</p>
	<p>Він так і зробив. А цісарева донька йому:</p>
	<p>— Ану озми шаблю знов і попробуй.</p>
	<p>Він узяв шаблю та й каже цісаревій доньці:</p>
	<p>— Та це пір’я в руках, а не шабля. Чує вона, змій летить.</p>
	<p>— Ой, — каже, — чоловік мій летить!</p>
	<p>А змій так вогнем сипле, що на місци не мож утриматися. Циган тримає шаблю напоготові. Змій прилітає, а циган — раз! І всі шість голів стинає. Відрубує в головах язики, кладе в кишеню, а їй каже:</p>
	<p>— Збирайся додому.</p>
	<p>Та й прийшов циган до середущої цісарської доньки. Вона каже:</p>
	<p>— Ти чого прийшов? У мого чоловіка дванадцять голів. Він зараз і тебе з’їсть, і мене.</p>
	<p>Циган їй:</p>
	<p>— Я не боюся твого чоловіка. Я його зарубаю. А вона йому:</p>
	<p>— Ану бери цю шаблю. Чи ти годен нею кивати?</p>
	<p>Циган попробував — не мож. Тоді вона стягає перстень, дає йому і каже:</p>
	<p>— Одягай на свій палець.</p>
	<p>Циган одяг перстень на палець, а вона каже:</p>
	<p>— Спробуй тепер шаблю взяти.</p>
	<p>Циган узяв шаблю в руки і махає нею дуже легенько. Дівчина йому:</p>
	<p>— Будь напоготові, бо вже летить мій чоловік-змій.</p>
	<p>Змій лиш долітає, а циган відразу рубає йому голови, усі дванадцять. Тоді вирубує з голів язики і кладе в кишеню. А їй каже:</p>
	<p>— Збирайся. Підеш додому.</p>
	<p>А сам іде до старшої доньки. Старша донька уздріла його та й каже:</p>
	<p>— Ти чого прийшов? У мого чоловіка-змія двадцять і штири голові. Що ти думаєш?! Та ж не стане тебе та й мене!</p>
	<p>А циган каже:</p>
	<p>— Буду з ним битися, поки не заб’ю.</p>
	<p>— Ану бери сю його шаблю, — каже вона.</p>
	<p>А циган ту шаблю з місця не може рушити. Вона йому:</p>
	<p>— Бери мій перстень і закладай на свій палець.</p>
	<p>Циган узяв той перстень, одяг на свій палець і взяв шаблю в руки. Прилітає змій, а циган стинає йому голови. Постинав, а вони знов появилися в змія. Він зрубав другий раз, а то знов появилися голови. Змучився циган уже, впав із сили.</p>
	<p>А цісарева донька вздріла, що як циган зрубує голови, то після кожної голови лишається така жилка, і з тої жилки виростає нова голова. Циган третій раз зрубав голови і зімлів. А вона ухопила ніж і швидко постинала ті жилки. І більше голови не виростали. Тоді встав циган, вирубав у тих головах язики, поклав у кишеню і каже їй:</p>
	<p>— Збирайся, підеш до свого тата.</p>
	<p>Вона зібралася, набрала злота, срібла. Бо що буде брати інше? Повернули вони за сестрами середущою і наймолодшою. Тоді приходять під ту керницю, де висить ланц, яким він спускався. Посадив він одну дівчину і покивав ланцом. Вони витягнули дівчину догори. А відтак другу і третю дівчину витягнули.</p>
	<p>А послідній дівчині циган сказав:</p>
	<p>— Я лишаюся, бо тут ще багато закованих людей, що змії сюди наносили. Я мушу тих людей відпустити.</p>
	<p>Вернувся циган визволяти тих людей, а його товариші, що витягли дівчат нагору, привели їх до їхнього тата і сказали:</p>
	<p>— Ми їх витягли з підземного царства. А про цигана нічого не кажуть.</p>
	<p>А цісар обіцяв, що дасть старшу дочку за того, хто врятує. Та й зразу оголосив весілля. Перевернигора жениться із старшою дочкою.</p>
	<p>А циган тих усіх людей звільнив, тоді прийшли всі тоти люди під ту керницю, а тягнути догори нема кому. А циган каже:</p>
	<p>— Я лізу догори сим ланцом. Я маю таку силу, що вилізу догори. А тоді повитягаю вас.</p>
	<p>Циган виліз нагору і повитягав ланцом усіх людей. Та й розійшлися ті люди до свого дому, хто відки. Та й циган іде. Іде, а люди стоять і ведуть різні бесіди. Говорять, що в цісаря весілля. Віддає цісар старшу доньку за того, що визволив його доньок з підземного царства.</p>
	<p>Послухав циган ту бесіду і йде на то весілля. Прийшов і сів коло стола межи гості. Сказав покликати тих три доньці, що визволив. Закликали цісаревих доньок, циган витяг з кишені язики всіх трьох зміїв і сказав донькам:</p>
	<p>— Дивіться і пізнавайте, з котрого змія язики.</p>
	<p>Вони ті язики пізнали, бо знали, що в одного змія має бути шість, в другого — дванадцять, а в третього — двадцять штири язики. Тоді він сказав:</p>
	<p>— Пізнавайте перстені.</p>
	<p>І кожна пізнала свій перстень. А він каже:</p>
	<p>— Ну, то хто вас визволив від зміїв? А вони й кажуть:</p>
	<p>— Ти.</p>
	<p>Се все вислухали цісар, цісарка і гості, і циган одружився із старшою цісаревою донькою, а товаришів його прогнали.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Торговиця, Городенківського району, Івано-Франківської області 4 вересня 1987 року Гринюк Євдокія Михайлівна (1917 року народження)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Покуття/">Фольклор Покуття</a></li>
	</ul>
</footer>
<!--#include virtual="/-/inc/general__page_end.inc" -->
