<!--#include virtual="/-/inc/general__page_start.inc" -->
<title>Як чоловік чорта вмудрував ☼ Українська народна казка ☼ Народна творчість</title>
<meta name="Description" content="Українська народна казка Буковини «Як чоловік чорта вмудрував» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Як чоловік чорта вмудрував.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Як чоловік чорта вмудрував <br><span class="article__headerDescription">Українська народна казка Буковини</span></h1>
	<p>Один бідний що не посіє, нічого йому не вродило. А багач каже до него:</p>
	<p>— Ти відробиш мені, а я тобі своїми кіньми виорю і своїм насінням посію.</p>
	<p>А він йому:</p>
	<p>— Відроблю.</p>
	<p>Багач своїми кіньми виорав і своїм насінням засіяв. Приходи бідний навесні, дивиться — нема нічого з тої пшениці. Самий синоцвіт. Він приходи та й каже жінці:</p>
	<p>— Нема пшениці, самий синоцвіт. А вона йому:</p>
	<p>— Ану стань-но, може, вона піде корчем?</p>
	<p>Іде він до тої пшениці другий раз, дивиться, не пішла вона корчем. Він розпасіювався та й каже:</p>
	<p>— Чорт тебе бери!</p>
	<p>І не йде більше в поле, і не дивиться. А люди йдуть та й бачать ту ниву. Та й кажуть йому:</p>
	<p>— Василю, от маєш пшеницю — на всю гору. Хоч борону до неї припирай.</p>
	<p>А жінка:</p>
	<p>— Ану, мой, таки піди подивися.</p>
	<p>Він пішов, подивився, а там справді така пшениця, що не зайти в ню. Іде він борозною з краю в край. Та й на середині здибає чорта. Каже йому чорт:</p>
	<p>— Ти чого прийшов на мою пшеницю?</p>
	<p>— Як на твою? Я орав, сіяв, а ти кажеш, що твоя?</p>
	<p>— Правда, що ти орав і сіяв, але ти ж мені подарував її.</p>
	<p>— То й що ж тепер буде?</p>
	<p>— А жаль тобі? — питає чорт. Чоловік каже:</p>
	<p>— Жаль.</p>
	<p>— То вийди на цю ниву, і щоб ти був не голий і не вбраний, і щоб не прийшов і не приїхав.</p>
	<p>Зажурився він. Як же це все зробити? Дивиться, напроти него йде бабка. Підійшла і питає його:</p>
	<p>— Чого ти так ся зажурив, так голову опустив?</p>
	<p>— Як мені не журитися? Раз на віку мені пшениця вродила, і ту чорт не дає.</p>
	<p>— А що ж він каже тобі?</p>
	<p>— Що каже? Каже, щоб я прийшов не голий і не вбраний, не прийшов і не приїхав.</p>
	<p>А вона йому:</p>
	<p>— Ти не журися. Я тобі все це зроблю. Найди фатку. Найшов він фатку, а вона питає:</p>
	<p>— Де твоя нива?</p>
	<p>— На горі за селом.</p>
	<p>Прийшли вони до тої ниви май ближче. Баба розібралася наголо, як вродилася. І розплітається, і в фатку вбирається. А тоді каже до него:</p>
	<p>— Сідай на мене і їдь. Але так, щоб трохи їхав, а трохи йшов ногами.</p>
	<p>Він так зробив, як вона казала. А розплетені коси дала всі наперед. Та й не головою йшла вперед, а задом. Підійшли вони май до гори, здибають чорта. А чорт питає:</p>
	<p>— Що, прийшов?</p>
	<p>— Нє, приїхав.</p>
	<p>— Приїхав?</p>
	<p>— Нє, прийшов.</p>
	<p>— Чим же ти приїхав?</p>
	<p>— Не приїхав, а прийшов.</p>
	<p>— Та чим же?</p>
	<p>— Дивися.</p>
	<p>Чорт дивився, дивився і сказав:</p>
	<p>— Не знаю, чим це ти приїхав.</p>
	<p>І подарував йому пшеницю. Так чоловік вмудрував чорта.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Василівці, Сокирянського району, Чернівецької області 13 серпня 1985 року Мельник Єлена Матвіївна (1904 року народження)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Буковини/">Фольклор Буковини</a></li>
		<li><a href="/Українська міфологія/Чорт.html">Чорт в українській міфології</a></li>
	</ul>
</footer>
<!--#include virtual="/-/inc/general__page_end.inc" -->
