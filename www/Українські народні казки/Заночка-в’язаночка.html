<!--#include virtual="/-/inc/general__page_start.inc" -->
<title>Заночка-в’язаночка ☼ Українська народна казка ☼ Народна творчість</title>
<meta name="Description" content="Українська народна казка Полтавщини «Заночка-в’язаночка» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Заночка-в’язаночка.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Заночка-в’язаночка <br><span class="article__headerDescription">Українська народна казка Полтавщини</span></h1>
	<p>Не за синіми морями, не за високими горами, а в хатинці край села жили собі дід та баба. Дід ходив у ліс по дрова, а баба залишалася вдома.</p>
	<p>Коли в печі було витоплено і в хаті прибрано, вона брала клубок ниток гарних, яскравих, в руки спиці та й починала в’язати рукавички. Біля неї лежав кіт і розвеселяв стареньку своїм тихим муркотінням.</p>
	<p>Ось і зв’язала баба рукавички, а нитки ще залишилися. Замислилась вона на хвилинку, а потім сплела з них ручки, ніжки, голівку та ще й косу до самого пояса. І така гарна вийшла лялечка, що й не налюбуєшся. Посадила її бабуся на віконце та й каже:</p>
	<p>— Я тебе зв’язала, тому й назву тебе В’язаночкою, або Заночкою.</p>
	<p>Тут і дідусь повернувся. Повечеряли вони та й полягали спати. А Заночка перетворилася на красну дівицю. Справилася з усією хатньою роботою та й знову стрибнула собі на підвіконня. Ніхто дівчинку не бачив, тільки котику крізь сон щось привиділося. Так було й на другу ніч. А на третю ніч котик твердо вирішив не спати і все дізнатися. Примружив він очі, вдаючи, що спить. Тільки дівчинка взялася за роботу, як він стрибнув до неї і заговорив людським голосом:</p>
	<p>— Дівчинко-красуне, чому б тобі не залишатися такою, на радість діду й бабі?</p>
	<p>Заплакала гірко Заночка та й розповіла котику про своє горе.</p>
	<p>…Колись пекла вона хліб. Пишна, біла вийшла паляниця. Аж тут де не візьмись мишка, та й просить:</p>
	<p>Дай мені хлібця!</p>
	<p>Шкода стало Заночці хліба. Не пригостила вона мишку і була покарана за жадібність. Чарівниця-мишка перетворила її на ниточку. Так вона й потрапила до діда з бабою.</p>
	<p>Пожалів котик Заночку, вирішив їй будь-що допомогти. Не чекаючи ранку, зібрався у далеку дорогу. Цілий день йшов котик, не їв, не пив, аж поки прийшов у поле до великої скирти сіна. І побачив біля неї маленьке мишеня. Воно злякалося, але котик сказав:</p>
	<p>— Я тебе не скривджу, тільки приведи до мене вашу принцесу — чарівну мишку.</p>
	<p>Юркнуло мишеня у нірку. А через деякий час з неї з’явилася мишка-чарівниця і запитала:</p>
	<p>— Котику, що привело тебе до мене?</p>
	<p>І котик розповів їй усе про Заночку. Замислилася мишка і каже:</p>
	<p>— Заночка була покарана за жадібність. Але є спосіб її врятувати. Ось тобі чарівне зернятко. Якщо зуміє Заночка до ранку виростити з нього колосок, зібрати врожай, змолоти борошно, спекти коровай і нагодувати всіх мишок мого царства, то вона знову стане дівчинкою.</p>
	<p>Зрадів котик, взяв обережно зернятко і пустився щодуху додому. А Заночка вже чекала його. Почувши все, про що говорила мишка й котик, дівчинка кинулася виконувати завдання. І тільки спекла вона коровай, як з’явилися мишки. Кожна брала крихітку і зникала. Аж ось залишилось одне мишеня. Й тільки воно з’їло крихітку, Заночка знову стала дівчинкою.</p>
	<p>І жила вона з дідом і бабою довго-довго. А котика за його добре серце жодного разу не залишили без смачної їжі.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>14 (4634). Заночка-в’язаночка. СУС —. Записала Алова Наталя (5 клас) 2008 року. Алова Галина Іванівна (1928). Полтавська область, Лохвицький район, Червонозаводське</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Полтавщини/">Фольклор Полтавщини</a></li>
	</ul>
</footer>
<!--#include virtual="/-/inc/general__page_end.inc" -->
