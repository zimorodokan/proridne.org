<!--#include virtual="/-/inc/general__page_start.inc" -->
<title>За добро злом ☼ Українська народна казка ☼ Народна творчість</title>
<meta name="Description" content="Українська народна казка Полтавщини «За добро злом» ☼ Український фольклор, усна народна творчість України">
<link rel="canonical" href="https://proridne.org/Українські народні казки/За добро злом.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">За добро злом <br><span class="article__headerDescription">Українська народна казка Полтавщини</span></h1>
	<p>Раз узяв чоловік мішок і пішов у гай по гриби. Бере гриби і почув гавкання собаки і постріли рушниці. Став і дивиться. Коли ж біжить вовк прямо на нього. Він держав мішок у обох руках, то вовк прямо у мішок і ускочив. Він з ляку підняв мішок і держить. Коли ж дивиться, прибігли собаки, а за ними ідуть охотники і питають:</p>
	<p>— Чи не бачив ти, дядьку, вовка?</p>
	<p>— Ні, не бачив.</p>
	<p>А вовка тримає у мішку. Пройшли охотники. Він тоді витрусив вовка з мішка, а той і каже:</p>
	<p>— Хоча ти мене і врятував, але я тебе з’їм.</p>
	<p>І почали вони сваритися між собою. Коли ж біжить лисичка і каже:</p>
	<p>— Що ви тут за суперечку ведете? Давайте я вас розсуджу. Ну, дядьку, яке у вас діло було?</p>
	<p>Дядько і каже:</p>
	<p>— Я його спас од смерті, заховав у мішок, а то були б його охотники убили, а він тепер каже, що з’їсть мене!</p>
	<p>Лисиця каже:</p>
	<p>— Не пойму віри, щоб таке одоробло убралось у мішок.</p>
	<p>А потім і питає вовка:</p>
	<p>— А ти, куме, як скажеш, чи був ти у мішку?</p>
	<p>— Був.</p>
	<p>— Ану лізь у мішок, я побачу.</p>
	<p>А вовк, не ймучи віри, і поліз, а лисиця каже:</p>
	<p>— Є, куме, ще хвіст видно.</p>
	<p>То вовк згорнувсь і весь убравсь у мішок. А лисиця тоді каже:</p>
	<p>— Ану ж, дядьку, зав’яжи!</p>
	<p>Дядько так і зробив, а лисиця йому й каже:</p>
	<p>— Отепер я вас розсудила, що хоч, те і роби з вовком!</p>
	<p>То дядько узяв велику палицю і вбив вовка. Тоді лисиця й каже:</p>
	<p>— Дядьку, як же ти мені одплатиш за те, що я тебе од смерті спасла?</p>
	<p>— Я не знаю, яку ти плату візьмеш.</p>
	<p>— Ну тоді зроби мені корзину на колесах і накидай туди купу курей. Вивези у поле, а я там тебе буду ждать.</p>
	<p>Дядько на се згодився, на тому розійшлися. Приходить він додому, зробив корзину на колесах і вкинув туди трьох собак Сірка, Білка й Жука. Виніс у поле і вернувся до хати.</p>
	<p>Приходить лисиця, зачепила корзину і повезла. Коли ж, їдучи дорогою, заворушилися собаки, лисиця каже:</p>
	<p>— Кури неначе пособачились!</p>
	<p>А потім зупинилася і вирішила покуштувати свіженької курочки. Одчиняє корзину, коли ж вискочили собаки і погнались за нею. Вона втекла в нору, а собаки лишились поруч. Лисиця собі й думає; «Оце те прислів’я, що за добро злом платять!»</p>
	<p>Лисиця дивується сама собі, як це вона змогла втекти від собак, та й питається:</p>
	<p>— Як мої очиці дивилися?</p>
	<p>Очі й кажуть:</p>
	<p>— Ми держали пряму лінію, щоб утекти в нору.</p>
	<p>— А ви, мої ноженята, що скажете?</p>
	<p>— Ми неслися так, щоб ніде не спіткнуться, ні на грудку, ні на межу.</p>
	<p>— А ти, хвостик-помелище, як скажеш?</p>
	<p>— А я так: то по тому боку ляп, то по тому, аби Сірку в зуби!</p>
	<p>— Е! Стій же ти, проклятий хвостище, я тебе оддам Сірку і Білку!</p>
	<p>І показала з нори хвіст та й каже:</p>
	<p>— Сірко, Білко, нате хвіст!</p>
	<p>Собаки ухватили хвоста, витягли лисицю з нори і розірвали.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>138 (4748). За добро — злом. СУС 155. Записала Заєць Надія 2008 року. Заєць Олена Іванівна (1938). Полтавська область, Лубенський район, Литвяки</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Полтавщини/">Фольклор Полтавщини</a></li>
	</ul>
</footer>
<!--#include virtual="/-/inc/general__page_end.inc" -->
