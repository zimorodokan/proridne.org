<!--#include virtual="/-/inc/general__page_start.inc" -->
<title>Соломняний бичок ☼ Українська народна казка ☼ Народна творчість</title>
<meta name="Description" content="Українська народна казка Поділля «Соломняний бичок» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Соломняний бичок.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Соломняний бичок <br><span class="article__headerDescription">Українська народна казка Поділля</span></h1>
	<p>Жило колись старе подружжя — дід та баба. Дід служив на майдані майданником а баба мички пряла. А ще працювали обидва на городі: з того дешо самі їли, дешо на базарі продавали. Дуже були бідні: ані корівки, ані пацятка, ані баранця. Була колись рабенька курочка, та й ту шуляк заклював.</p>
	<p>Якось баба вчепилася до діда:</p>
	<p>— Бачила я сон про соломняного бичка.</p>
	<p>— Якого такого бичка?</p>
	<p>— Зроби мені із соломи бичка та засмоли його смолою, от якого!</p>
	<p>— Та й нашо тобі той бичок здався? Наснилося дурній бабі, а мені роби!</p>
	<p>— Зроби, діду, зроби, любий, зроби, най і в нас якась худобина буде.</p>
	<p>Дід не звик з бабою спорити й зробив того бичка.</p>
	<p>Баба зранку погнала соломняного бичка пастися на травицю біля лісу. Сама прядиво пряде, а бичок посеред поляни стоїть. Баба пишається:</p>
	<p>— Ось і в мене худобинка є!</p>
	<p>Пряде та примовляє:</p>
	<p>— Пасись, мій бичок, смоляний бочок, пасись, соломняний, поки я попряду!</p>
	<p>Пряла баба, пряла та й задрімала. Вона спить, а з темного лісу біжить медвідь. Наскочив на бичка, здивувався:</p>
	<p>— Ти хто такий? Чого не знаю?</p>
	<p>А той мовчить.</p>
	<p>— Гей ти, нечемо! Отвічай бігом!</p>
	<p>А той мовчить. Медвідь розізлився:</p>
	<p>— Ах ти, бичок соломняний, смолою просмоляний, зараз я тебе з’їм!</p>
	<p>Схопив медвідь його зубами за бік і давай тріпати. Драв, драв та зав’яз у смолі зубами. Почав вириватися. Сіпав, тіпав, ніяк не вирветься. Завив медвідь не своїм голосом — баба проспалася. Підхопилася та й тюпком до діда.</p>
	<p>— Старий, старий, подивись! Наш бичок ведмедя привів, піди його вбий!</p>
	<p>Дід подумав, шо баба з ума з’їхала, але пішов. Дивиться — справді бичок медведя вхопив та держить. Так йому показалось.</p>
	<p>Дід медведя від бичка віддер, але вбивати не став, а закинув у льох. Наступного ранку, ше вдосвіта, баба знову набрала кужіль та пішла на толоку бичка пасти. Сидить, пряде та приказує:</p>
	<p>— Пасись, мій бичок, смоляний бочок, пасись, соломняний, поки я попряду!</p>
	<p>Пряла, пряла та задрімала. Раптом з темного лісу вибігає сірий вовк і кидається до бичка:</p>
	<p>— Хто ти такий? Чого не знаю?</p>
	<p>А бичок мовчить.</p>
	<p>— Гей ти, нечемо! Чого не отвічаєш? Ось я тебе з’їм!</p>
	<p>Вовк вчепився бичку в бік, рвав, драв, тріпав, от зуби й застрягли. Він почав задкувати — ніяк! Тягав того бичка, тягав, не може відчепися! Завив вовк, аж баба прокинулася. Видить, чи вовк бичка зловив, чи бичок вовка. Не стала додивлятися, тюпком до діда та горлопанить:</p>
	<p>— Діду, діду! Наш бичок вовка привів, піди його забий!</p>
	<p>Дід побіг, а забивати вовка не став, віддер від бичка та закинув у льох. А баба по всьому селу теревені править, який в неї бичок, — і з медведьом упорається, і з вовком.</p>
	<p>На третій день зранку пішла вона знов бичка пасти та починки прясти. Всілася на траві й задрімала. А до бичка лисиця підбігла.</p>
	<p>— Хто ти такий? Ніколи такого чуда не бачила!</p>
	<p>А бичок мовчить. Три рази лисиця питала, розізлилась та як вчепиться бичкові зубами в бік! Та й зав’язла. Сіпається, тіпається, рветься, виривається, ніяк не може. Баба проснулася та й кричить:</p>
	<p>— Діду, діду! Мерщій біжи до мене! Наш бичок спіймав ниньки лисицю! Гарний комірець мені на доху буде!</p>
	<p>Насправді в баби ніякої дохи не було, але дуже хотілося похвастатися перед сусідами. Дід прибіг, лисицю від бичка відірвав і кинув у льох.</p>
	<p>Посліднім до бичка заєць прилип, бо дуже допитливий був. Почав бичка мацати, мовляв, шо це за чудо таке, та й причепився. Дід і його до льоху закинув.</p>
	<p>Сидять у льосі ведмідь, вовк, лисиця та заєць, гадають:</p>
	<p>— Шо з нами буде?</p>
	<p>Прийшов дід, всівся над лядою та почав гострити ніж. Медвідь його з острахом питає:</p>
	<p>— Шо це ви, діду, зібралися робити?</p>
	<p>— Та нічого... Ось ніж погостру, вб’ю тебе, зніму шкуру та пошиємо з бабою два кожухи.</p>
	<p>— Ой, не робіть цього, діду! Відпустіть лучче мене на волю, я вам стільки меду принесу, шо стане на всю зиму.</p>
	<p>— А кожухи?</p>
	<p>— Продасте мед — хватить на кожухи.</p>
	<p>— Ну добре, тільки не обмани.</p>
	<p>Відпустив медведя, всівся знов на ляду та гострить ніж. Вовк його з льоху питає:</p>
	<p>— Шо це ви, діду, робите?</p>
	<p>— Та нічого... Ось ніж погостру, уб’ю тебе, зніму шкуру та пошиємо з бабою дві теплі шапки.</p>
	<p>— Ой, не робіть цього, діду! Відпустіть краще мене на свободу, я вам цілу отару овечок прижену.</p>
	<p>— А як же шапки?</p>
	<p>— Та з тих овечок у вас і шапки вийдуть, і кожухи, і ше залишиться!</p>
	<p>— Ну добре, тільки не обмани.</p>
	<p>Відпустив вовка, знов сів на ляду та гострить ніж. Лисиця його питає:</p>
	<p>— Шо це ви, діду, робите?</p>
	<p>— Та нічого, ніж гостру.</p>
	<p>— А для чого це ви ніж гострите?</p>
	<p>— Та шуба в тебе дуже гарна, вистачить на комірець і на опушку.</p>
	<p>— Ой, не вбивайте мене, дідусю, я вам курочок та когутів прижену, качечок та селезнів приведу.</p>
	<p>— Ну, йди, тільки не обмани.</p>
	<p>Один остався зайчик. Тремтить, як листя під вітром. А дід знову ніж гострить.</p>
	<p>— У зайчика шубка тепленька, м’якенька, гарні пальчатка вийдуть...</p>
	<p>— Ой, дідусю, не вбивайте мене. Я місце знаю в лісі, де розбійники скарб заховали. А в тому скарбі й червонці, і каблучки золоті, і каралі дорогоцінні. Принесу я ті скарби, й оком не змигнете, тільки відпустіть!</p>
	<p>— Ну, біжи, тільки не обмани!</p>
	<p>Дід трохи побоюється, чи баба не буде сваритися, шо він усю бичкову здобич відпустив. Але баба була впевнена, шо соломняний бичок принесе їм радість і достаток.</p>
	<p>Рано-вдосвіта хтось у двері дереться. Відчинили, а то медвідь! Припер цілий улій меду. З того улія дід започаткував пасіку. Установили улій, покуштували з бабою меду та вляглися ше трохи поспати.</p>
	<p>Тільки задрімали, знову хтось у двері стукає. Відчинили, а то вовк! Нагнав повний двір овець, баранів, ще й пару поросяток привів. Оце так багацько!</p>
	<p>Спати вже не вкладалися. Лагодили хлівець та кошару. Раптом на тік лисиця — скок! Привела курочок, качечок і гусочок. Оце радість! Оце щастя! А тут уже зайчик прибіг, приніс скриню із золотом.</p>
	<p>Дід та баба зрозуміли, шо їх злидням прийшов кінець. Завели вони добре хазяйство, хазяйнували та раділи.</p>
	<p>А соломняного бичка забули на сонці. Стояв він, танув, танув, танув і розтав.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>145 (7855). Соломняний бичок. СУС 159. Записано 2010 року. Тукало Валентина Семенівна (1926). Хмельницька область, Старосинявський район, Гречана</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Поділля/">Фольклор Поділля</a></li>
	</ul>
</footer>
<!--#include virtual="/-/inc/general__page_end.inc" -->
