<!--#include virtual="/-/inc/general__page_start.inc" -->
<title>І вишнева кісточка може стати в пригоді ☼ Українська народна казка ☼ Народна творчість</title>
<meta name="Description" content="Українська народна казка Полтавщини «І вишнева кісточка може стати в пригоді» ☼ Український фольклор, усна народна творчість України">
<link rel="canonical" href="https://proridne.org/Українські народні казки/І вишнева кісточка може стати в пригоді.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">І вишнева кісточка може стати в пригоді <br><span class="article__headerDescription">Українська народна казка Полтавщини</span></h1>
	<p>В одному селі жили чоловік і жінка. Мали вони старого вола, плуга та п’ять десятин землі. Чоловік орав землю та вирощував пшеницю. З того мали і шмат хліба, і свіжу копійку на інші потреби. Дітей у них не було, то так і жили.</p>
	<p>Але одна біда, жінка була дуже жадібна і сварлива. Що б не робив чоловік, все їй було не так. Забирала в нього всі гроші, давала тільки драний одяг та невеликий шмат хліба на день. Весь час чоловік працював, а доброго слова не чув, тільки сварки й образи:</p>
	<p>— Ледащо ти, за цілий день тільки й зробив, що землю зорав! А хто буде дрова рубати, воду носити, в городі сапати?! Нікчема, бовдур!</p>
	<p>А чоловік був спокійної вдачі. Терпів, терпів все це та й не витерпів. Одного разу після такої сварки грюкнув дверима і пішов з дому. Іде засмучений лісовою стежкою і думає: що ж його робити? А назустріч йому старенька бабуся несе повний кошик ягід. І видно, що їй так важко, аж зігнулась бідолашна.</p>
	<p>— Давайте, бабусю, я вам допоможу, — каже чоловік.</p>
	<p>— Ой, спасибі, тобі, чоловіче, бо я вже думала, що й не дійду додому. Видно, у тебе добре серце, але чому ти такий сумний?</p>
	<p>— Пішов я зі свого дому. Довела мене клята жінка своїми сварками, що я не витерпів та й пішов світ за очі.</p>
	<p>— Не горюй, синку, я тобі допоможу.</p>
	<p>Доніс чоловік кошик до бабусиної хатинки, а вона йому за це дала пригорщу ягідок.</p>
	<p>— Іди, — каже, — додому, все буде гаразд.</p>
	<p>Після розмови з бабусею у чоловіка трохи відлягло на душі. Повернувся він додому, а жінка вже стоїть на порозі, руки в боки, і давай кричати:</p>
	<p>— А що, прийшов? Кому таке ледащо потрібне, де тебе чекають?</p>
	<p>Аж побачила у нього великі соковиті ягоди. Забрала їх усі, сіла та й їсть. Чоловік тільки облизнувся та й пішов. Раптом чує:</p>
	<p>— Рятуйте!</p>
	<p>Оглядівся і побачив свою дружину, перелякану, бліду, з виряченими очима.</p>
	<p>— Що трапилося? — питає він.</p>
	<p>— Ой, лишенько, — заплакала вона. —я, мабуть, кісточкою вдавилася. Допоможи, іроде про...Кхи-кхи-кхи! Це через те...Кхи-кхи-кхи!</p>
	<p>І зрозумів чоловік, як йому віддячила бабуся. Тільки жінка хоче сваритися, кісточка в горлі не дає їй вимовити ні слова. А як каже вона щось хороше, приємне, то нічого їй і не заважає говорити.</p>
	<p>Поступово жінка стала лагіднішою і добрішою. З того часу зажили вони душа в душу. А з решти вишневих кісточок виріс розкішний сад і всі залюбки ласували смачними ягодами.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>132 (4729). І вишнева кісточка може стати в пригоді. СУС —. Записав Ушкань Віктор 2008 року. Ушкань Віра Федорівна (1940). Полтавська область, Лубенський район, Пишне</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Полтавщини/">Фольклор Полтавщини</a></li>
	</ul>
</footer>
<!--#include virtual="/-/inc/general__page_end.inc" -->
