<!--#include virtual="/-/inc/general__page_start.inc" -->
<title>Як смерть бідному шевцеви допомагала ☼ Українська народна казка ☼ Народна творчість</title>
<meta name="Description" content="Українська народна казка Покуття «Як смерть бідному шевцеви допомагала» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Як смерть бідному шевцеви допомагала.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Як смерть бідному шевцеви допомагала <br><span class="article__headerDescription">Українська народна казка Покуття</span></h1>
	<p>Ісус Христос, святий Петро і Смерть ходили разом по селах. Прийшли до багача, поздоровкалися, та й каже Петро:</p>
	<p>— Боже, як цего багача поблагословити?</p>
	<p>— Так, щоб він добре жив.</p>
	<p>Та й поблагословив багача бог, щоби добре йому було. Прийшли вони до бідного шевця, а той робить чоботи. Поздоровкалися, а бідний швець їм каже:</p>
	<p>— Ви по правді не робите, лиш одна Смерть робить по правді. Хто має, ви тому ще додаєте, а хто не має, ви відбираєте.</p>
	<p>І кинув у них тим клевчиком. Вони розгнівалися та й пішли від бідного з хати. Каже святий Петро:</p>
	<p>— Боже, що цему бідному за це належиться, що на нас кинув клевцем? Цей бідний має чвертку поля. Озми, Боже, поблагослови йому ту пшеницю так, щоби там яри й води стали. Аби він пшениці не мав.</p>
	<p>А бог каже:</p>
	<p>— Добре, будем благословити.</p>
	<p>На другий день приходить Смерть до того бідного сама. І каже йому так:</p>
	<p>— Ґаздо, продай свою чвертку пшениці панови дідичеви, бо бог буде благословити тобі, що там будуть яри та й води. Продай та й озмеш гроші, бо пшениці не буде.</p>
	<p>Швець пішов до дідича та й каже:</p>
	<p>— Пане, купіть у мене ту чвертку пшениці. Пан гроші має, каже:</p>
	<p>— Куплю.</p>
	<p>Та й він продав ту пшеницю панови, взяв гроші. А святий Петро вже знає, що він продав, та й каже богови:</p>
	<p>— Боже, той ґазда вже продав ту чвертку пшениці. А бог каже:</p>
	<p>— Я тобі казав, що він хитріший, як ми, цей бідний. Святий Петро богови:</p>
	<p>— Поблагослови, Боже, ту чвертку пшениці панови, щоби була файна пшениця. Щоби бідному жаль було, що він продав, а пшениця файна.</p>
	<p>А Смерть знов приходить до того бідного та й каже:</p>
	<p>— Відкупи в пана ту чвертку, бо там буде дуже файна пшениця. Смерть поучує його, бо він її похвалив, сказав, що вона одна по правді робить.</p>
	<p>Пан подивився на ту пшеницю, а то нема нічого, лиш води й яри. Думає: «Гей, що я купив?!» А бідний приходить та й каже:</p>
	<p>— Пане, відпродайте мені ту чвертку пшениці. Пан каже:</p>
	<p>— Відпродаю. Бери собі свою чвертку.</p>
	<p>— Але я всіх грошей не маю, я вже трохи розходував, — каже бідний.</p>
	<p>— Кілько маєш, — каже пан, — тілько давай і бери собі свою чвертку.</p>
	<p>Відкупив бідний ту чвертку і пішов, а бог поблагословив, і пшениця така файна, як троща, виросла. бог гадав, що він панови поблагословив. Він не знав, що бідний вже відкупив ту чвертку. А святий Петро каже:</p>
	<p>— Боже, той бідний же відкупив ту чвертку. Бог йому:</p>
	<p>— Я тобі казав, що він хитріший, як ми, той бідний.</p>
	<p>Та й виросла та пшениця. Вже жнива. Бідний пішов косити, жінка збирає, в’яже. Бідний співає. Тішиться, що таку файну пшеницю йому бог зародив. Каже святий Петро:</p>
	<p>— Боже, той бідний уже викосив пшеницю, таких стай наскладав, ніби з морґа пшениці, а не з чвертки, — каже. — Боже, як він буде везти ту пшеницю додому, поблагослови йому, щоби він з фіри пшениці більше не вмолотив, як оден корець.</p>
	<p>Каже бог:</p>
	<p>— Добре, — будем благословити, щоби був лиш оден корець. А Смерть приходить до бідного.</p>
	<p>— Ґаздо, як будеш везти пшеницю додому, аби-с брав на фіру лиш оден сніп. Будуть тебе благословити, щоби з фіри був лиш оден корець. А ти будеш мати оден корець з того одного снопа.</p>
	<p>І буде бідний два тижні возити по снопови. А бог так благословив, що з кожної фіри вийшов оден корець. Привіз бідний перший сніп додому, а жінка пранником сюди-туди обтовкла, та й мають корець пшениці. І так навозив бідний, що вже тої пшениці не має де подіти. Каже святий Петро:</p>
	<p>— Боже, ну що робити з цим бідним? Він возить по снопови. І возить, і возить.</p>
	<p>Бог йому:</p>
	<p>— Я казав, що він хитріший, як ми.</p>
	<p>— Боже, поблагослови йому, — каже, — ту пшеницю. Як він змеле в млині, привезе муку, а жінка спече хліб перший раз з нової пшениці і витягне перший боханець з печі, то, як бідний укусить того хліба, би вдавився і вмер.</p>
	<p>Каже Петро, би бог так поблагословив його, того бідного. А бог йому:</p>
	<p>— Добре, будем благословити. Смерть приходить до бідного та й каже:</p>
	<p>— Ґаздо! Як жінка спече перший хліб і витягне боханець з печі, аби ти його не їв, того боханця. Аби-с виніс його надвір і віддав за бода прости за свого тата. Бо бог буде благословити, що як ти укусиш перший раз того хліба, аби-с ся вдавив і вмер.</p>
	<p>Бідний змолов пшеницю, привіз з млина. Жінка спекла хліб. А він з хати ніде не йде, чекає, щоб жінка витягла той боханець з печі. Весь хліб ще не спікся добре, а менший боханець уже спікся. Жінка витягає той боханець з печі.</p>
	<p>— Давай його, жінко, живо, сюди.</p>
	<p>Жінка раз-два дала йому той боханець в руки. Він файно пообмітав з боханця попіл і бігом з ним на дорогу. Вибіг, дивиться, іде чоловік — молодий, файний такий чоловік. Бідний подивився на того чоловіка, що він такий молодий, файний, та й не дає йому боханець за бодапрости, бо чоловік укусить та й умре. Шкода цего чоловіка, бо він молодий ще. І побіг бідний з тим боханцем далі.</p>
	<p>Побіг він аж до церкви. Дивиться, а якийсь дідуган старий ходить з палицею коло церкви. Підбігає бідний до того діда.</p>
	<p>— Діду, нате вам цей боханець за бодапрости за мого тата.</p>
	<p>Той дід узяв боханець та й укусив. Бідний чує, дід уже йойкає, стогне. Вертається до него подивитися: хоче видіти, як умирає старий коло церкви, і жаль йому стало діда. Підоймає його бідний, термосає, витрясає його — нічого не помагає. Він придивився до него ліпше, а то святий Петро. Той, що намовив бога так бідного поблагословити. Та й помер святий Петро під церквою. А бідний вернувся та й їв собі решту хліба. І файні роки прожив, та й добре йому було.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Пробабин, Городенківського району, Івано-Франківської області 14 листопада 1987 року Дуб’як Катерина Дмитрівна (1908 року народження)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Покуття/">Фольклор Покуття</a></li>
	</ul>
</footer>
<!--#include virtual="/-/inc/general__page_end.inc" -->
