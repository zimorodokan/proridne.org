<!--#include virtual="/-/inc/general__page_start.inc" -->
<title>Як бідний розжився, а багач пропав ☼ Українська народна казка ☼ Народна творчість</title>
<meta name="Description" content="Українська народна казка Покуття «Як бідний розжився, а багач пропав» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Як бідний розжився, а багач пропав.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Як бідний розжився, а багач пропав <br><span class="article__headerDescription">Українська народна казка Покуття</span></h1>
	<p>Жили собі два брати. Один був багатий, а другий бідний. Та й у сего бідного було п’ятеро дітей, бо то бідні все на діти багаті. А в багача дітей не було. Бідний брат прийшов до багатого та й каже:</p>
	<p>— Дай мені ґелетку жита. Мої діти голодні, не мають що їсти. То хоч коржі буду печи та й їм давати.</p>
	<p>А багатий каже:</p>
	<p>— Я дам, лиш дай око викопати.</p>
	<p>І сей дав викопати око за ґелетку жита. Приніс він то жито додому, напекли коржів. Ну та й що? За короткий час то жито з’їли. Та й дал голодні.</p>
	<p>Іде він знов до багатого брата. Та й просить, аби дав ще ґелетку жита. Брат каже:</p>
	<p>— Дам, але дай друге око викопати.</p>
	<p>І сей дав. Брат викопав йому друге око та й дав ще ґелетку жита. Почерез кілька день діти то жито з’їли, та й знов нічого нема. Татс темний, та й ще гірша біда в хаті. Тоді найменша дитина бере тата за руку та й веде в місто просити милостиню. Сідає він коло дороги, а люди йдуть та й дають. Хто хліба кавалок, хто гроші — хто що має. Увечір за ним приходить котра-небудь дитина та й приводить тата додому. І вся сім’я жиє з того, що люди дадуть.</p>
	<p>А одного разу за ним ніхто не прийшов, бо сильний дощ падав. І він ночував під деревом. Вночі прилетіли два голуби і говорять собі.</p>
	<p>— Тут є темний чоловік. Якби він перейшов поле і дев’ять меж перейшов, а з десятої межі набрав собі роси і вмив очі, то вздрів би.</p>
	<p>Він се вислухав, перейшов дорогу і пішов полем. І рахує межі. Мацає ногами, бо він не видить. Як найшов десяту межу, умився росою та й на очі вздрів. І прийшов самий додому.</p>
	<p>Жінка й діти зраділи, що тато вже видить на очі.</p>
	<p>А він на другу ніч знов пішов під того дуба. Може, ще щось будуть голуби говорити? Прилітають голуби і говорять, що в однім місті нема ніц води, всі керниці повисихали. Люди без води вмирають. І той пан, що його місто, сказав: «Якби найшовся такий чоловік, котрий би дав на місто воду, то я би йому дав дім, котрий би він собі зажадав».</p>
	<p>Перший голуб питає:</p>
	<p>— Але як шукати тої води? А другий голуб каже:</p>
	<p>— То є така долина велика. Там високий камінь росте. То треба глибоко копати під той камінь і там шукати за норою.</p>
	<p>Він се вислухав, голуби полетіли, а він рано встав та й пішов додому. І дома сказав жінці:</p>
	<p>— Я йду шукати того міста, де нема води.</p>
	<p>Та й пішов. Шукав він того міста, шукав і нарешті знайшов. Люди справили його до того пана, що обіцяв дати дім, як хто найде воду. І каже панови:</p>
	<p>— Я пущу воду на ваше місто. А що ви мені за се дасте?</p>
	<p>А пан сказав, що як буде в місті вода, то «вибереш собі такий дім, як сам схочеш». Він сказав панови:</p>
	<p>— Дайте мені кілька людей, аби помогли шукати джерела. Пан дав йому пару людей, дав роскалі, сокиру — все, що треба було. Він йде з тими людьми в долину, де голуби казали шукати каменя. Найшов той камінь і починають копати. Копали глибоко, з двадцять метрів, і там знайшли велику жабу. Жаба була така велика, як млинське колесо. Він ту жабу зарубав, витягли її відти, і пішла вода по всіх норах, бо та жаба заклала була собою нори.</p>
	<p>Пан дуже втішився, і ціле місто втішилося, бо вода прибула. А сей приходить до пана та й каже:</p>
	<p>— Я хочу мати будинок, як ви обіцяли.</p>
	<p>І показав йому, який будинок він хоче мати. Пан дав будинок і сказав:</p>
	<p>— Забирай сюди жінку й діти і будете тут жити.</p>
	<p>Він прийшов додому, забрав жінку, забрав дітей і пішли жити в місто.</p>
	<p>А багатий брат став старий, коло поля не годен робити. Поле не родить, бо хазяїн не робить коло него. Хата впала, бо стара вже була. Приходить він у місто до брата, котрому викопав очі, та й каже йому:</p>
	<p>— Видиш, брате, ти став багатирем, а я бідний. Скажи мені, що ти робив, що ти на очі вздрів і багатий став?</p>
	<p>А він каже:</p>
	<p>— Я тобі пораджу, що робити, але очі тобі викопувати не буду. Іди під то дерево, де я сидів темний, і там заночуй. І тебе хтось порадить, що робити.</p>
	<p>Сей пішов під то дерево і ляг спати. Прилітають голуби, та й каже один:</p>
	<p>— Ти чув, що брат братови викопав очі за ґелетку жита? А той каже:</p>
	<p>— Чув.</p>
	<p>— Брат, що був багачем, а зараз бідний зробився, на третій день має скінчити своє життя.</p>
	<p>Сей вислухав усе, рано встав і пішов додому. Прийшов та й каже жінці:</p>
	<p>— Я на третій день буду вмирати. А жінка каже:</p>
	<p>— Ти дурний. Нічо’ не слабий та й умирати будеш? А він їй:</p>
	<p>— Будеш видіти.</p>
	<p>І він про се думав, і се так мучило його, що якраз третьої днини і скінчив своє життя.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Торговиця, Городенківського району, Івано-Франківської області 4 вересня 1987 року Гринюк Євдокія Михайлівна (1917 року народження)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Покуття/">Фольклор Покуття</a></li>
	</ul>
</footer>
<!--#include virtual="/-/inc/general__page_end.inc" -->
