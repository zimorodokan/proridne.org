<!--#include virtual="/-/inc/general__page_start.inc" -->
<title>Дурень із ступою ☼ Українська народна казка ☼ Народна творчість</title>
<meta name="Description" content="Українська народна казка Подніпров’я (Наддніпрянщини) «Дурень із ступою» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Дурень із ступою.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Дурень із ступою <br><span class="article__headerDescription">Українська народна казка Подніпров’я (Наддніпрянщини)</span></h1>
	<p>Жили були чоловік і жінка і в них три сини: двоє розумних, а третій — дурний. Батько з матір’ю померли, залишилися хлопці самі. І так розумним братам надоїв дурень, що вони вирішили від нього втекти. Зібралися до схід сонця, тихенько вибрались із хати і бігом із села. Вибігли і зітхнули з полегшенням. Ідуть собі, коли чують хтось із заду кричить. Обернулися, коли то дурень за ними біжить, і ступу за собою тягне. Нікуди дітись — підождали.</p>
	<p>— Ви куди? І я з вами, — каже дурень.</p>
	<p>— Ходімо вже. Тільки ступу покинь.</p>
	<p>Але дурень за собою ступу тягне. Ішли цілий день. Ніч застала їх у лісі. Щоб заховатися від звіра вирішили брати переночувати на дереві, вилізли на дерево, коли дивляться: за ними і дурень лізе із ступою. Умостилися на дереві тай сидять. А тим лісом їхали розбійники із награбованим у купців добром, та й зупинилися під тим деревом на ночівлю. Розпалили багаття та й почали у великому казані куліш варити. Брати на дереві полякалися, сидять тихенько, а дурень шепче:</p>
	<p>— Ой, братики, сцять хочу.</p>
	<p>Брати йому:</p>
	<p>— Сиди дурень, терпи!</p>
	<p>Через деякий час дурень знову:</p>
	<p>— Ой, братики, не витерплю.</p>
	<p>— Терпи, дурень, бо побачать повбивають.</p>
	<p>Пройшла хвилина, а дурень знову:</p>
	<p>— Ой, братики, не можу!</p>
	<p>— Та сци вже!</p>
	<p>Дурень так і зробив. Потекло все на розбійників, а розбійники між собою:</p>
	<p>— То божа пташка росичку збиває.</p>
	<p>Тай сидять собі далі, куліш варять. Через деякий час знову дурень кричить:</p>
	<p>— Ой, братики, ср…ть хочу!</p>
	<p>Брати йому:</p>
	<p>— Терпи, дурень, бо побачать розбійники повбивають.</p>
	<p>Замовк дурень на деякий час, а потім знову:</p>
	<p>— Ой, братики, не втерплю!</p>
	<p>— Та с…и вже!</p>
	<p>Що дурень і зробив. А розбійники під деревом балакають:</p>
	<p>— Божа пташка листочки збиває!</p>
	<p>Та й далі куліш варять. Знову пройшов деякий час і знову дурень кричить братам:</p>
	<p>— Ой, братики ступу впущу!</p>
	<p>Брати йому:</p>
	<p>— Держи, дурень, а то розбійники нас побачать.</p>
	<p>Через деякий час дурень знову:</p>
	<p>— Ой, братики, не вдержу!</p>
	<p>— Та впускай уже!</p>
	<p>Дурень ступу впустив, вона шугонула вниз та прямо в казан із гарячим кулішем. Куліш із казана сплеснув та прямо на розбійників, та й попік їх на смерть. Брати злізли з дерева понабирали награбованого розбійниками добра, та й повернулися додому. А за ними і дурень із ступою.</p>
	<p>Як повернулися брати додому з добром то сильно розбагатіли. Вирішив тоді старший брат женитися. Найшов собі дівчину посватався. Настав день весілля. Гості та молоді пішли в церкву вінчатися, а дурня на хазяйстві лишили, щоб в церкві не осоромив. Ходить дурень по хаті, по закуткам заглядає Заглянув у піч, а там капуста, картопля варяться. Капуста у печі кипить та «клок, клок» (а дурня Клоком дражнили).</p>
	<p>— А ти ще й дражнишся!</p>
	<p>Схопив кочергу та по горшках. Потекла капуста та картопля по припічку.</p>
	<p>Пішов дурень у наступну кімнату, а там у бочках горілка стояла. Краник у бочці не закручений був і горілка капала «кап, кап». Дурневі почулося «Карп, Карп» (а його Карпом звали).</p>
	<p>— А то ти теж дражнишся!</p>
	<p>Взяв сокиру та по бочках . порозтікалася горілка по всій хаті. А дурень взяв ночви та лопату, сів у них та й плаває по хаті, ще й співає.</p>
	<p>Прийшли молоді з церкви, а нема нічого ні їсти, ні пити, а дурень по хаті в ночвах катається. Розсердилися, побили дурня та й з дому вигнали. Іде дурень та й плаче, коли дивиться сидять на призьбі дівчата та ськаються. Дурень узяв грудки та й ну по дівчатах кидатися. Дівчата взяли його та й набили. Пішов дурень додому і плаче. Його питають:</p>
	<p>— Чого ти плачеш?</p>
	<p>Він розказав.</p>
	<p>— Ох ти й дурний. Взяв би і собі голову підмостив, вони й тобі б поськали.</p>
	<p>Іде дурень далі . дивиться — собаки падло гризуть. Він голову і підмостив, а вони взяли і обгризли. Пішов дурень додому і знову плаче.</p>
	<p>— Чого плачеш? — питають.</p>
	<p>Він розказав.</p>
	<p>— Ох ти й дурний. Треба було б грудку на них кинуть — вони б і розбіглися.</p>
	<p>Пішов дурень знову. Іде, коли бачить, похорон. Він набрав грудок та й давай кидати по труні. Люди піймали його і набили. Пішов дурень додому, плаче. Знову питають його:</p>
	<p>— Чого плачеш?</p>
	<p>Розказав дурень.</p>
	<p>— Та треба ж було стати та й заплакати і сказати: «Царство небесне покійному». То може б і чарочку піднесли за упокій випити.</p>
	<p>Пішов дурень далі. Коли бачить — весілля їде. Став дурень та й слізьми умивається і ще й приказує:</p>
	<p>— Царство небесне покійному.</p>
	<p>Гості весільні стали, піймали його і набили. Іде дурень, плаче. Питають його:</p>
	<p>— Чого знову плачеш?</p>
	<p>— Дурень розказав.</p>
	<p>— Дурень же ти. Треба було сказати: «Любові вам та діточок багато. Вік прожити у парі». То може б і чарочку піднесли.</p>
	<p>Пішов дурень далі. Бачить: чоловік на базар свиню веде. Став дурень, кланяється і каже:</p>
	<p>— Вік вам з молодою прожити у парі, діточок вам багато та любові.</p>
	<p>Той чоловік взяв і набив дурня. Іде знов дурень додому і плаче. Питають його:</p>
	<p>— Чого знову плачеш?</p>
	<p>Розказав дурень.</p>
	<p>— Треба було сказати: «Щоб вам водити не переводити, носити не переносити, щоб вдома ще більше цього добра прибувало». То може б і на чарочку заробив.</p>
	<p>Пішов дурень знову. Бачить чоловік гній з двору вивозить. Став дурень та й приказує:</p>
	<p>— Щоб вам возити не перевозити, носити не переносити, а вдома ще більше цього добра було.</p>
	<p>Чоловік почув це і набив дурня. Пішов дурень додому і знову плаче. Питають його:</p>
	<p>— Чого знову плачеш?</p>
	<p>Розказав дурень горе.</p>
	<p>— То ти зовсім дурний, сиди дома і не ходи нікуди.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>207 (5402). Дурень із ступою. СУС 1653+1696+1691. Записано 2008 року. Гура Валентина Григорівна (1947). Черкаська область, Чорнобаївський район, Ревбинці</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Наддніпрянщини/">Фольклор Подніпров’я (Наддніпрянщини)</a></li>
	</ul>
</footer>
<!--#include virtual="/-/inc/general__page_end.inc" -->
