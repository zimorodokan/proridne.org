<!--#include virtual="/-/inc/general__page_start.inc" -->
<title>Про злидні ☼ Українська народна казка ☼ Народна творчість</title>
<meta name="Description" content="Українська народна казка Кіровоградщини «Про злидні» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Про злидні.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Про злидні <br><span class="article__headerDescription">Українська народна казка Кіровоградщини</span></h1>
	<p>Було собі два брати, один бідний, а другий багатий. У багатого і хліба, і худоби, і землі, і грошей багато. А в бідного не було чого й пообідать. А він таки спочатку жив собі гарненько, аж поки не поселились у нього під піччю злидні. Чого вже той чоловік не робив, до яких уже він знахарок не вдавався, ніяк не виб’ється з бідності. А старший його брат не хотів бідного і братом називати.</p>
	<p>Живе багатий год, живе й другий, дожидає діток, та не дає йому Бог. В багатого і грошей, і худоби — всього-всього багато, а діток Бог не дає. Чого вже він не робив! І на церкву давав, і акафісти наймав, і сам молився рано й вечір перед образами — не дає Бог діток та й годі! Бачить багатий, що Бог його молитви не приймає, пішов до бідного брата та й каже йому:</p>
	<p>— Молись ще ти, щоб мені Бог послав діточок, то тоді я тебе у куми візьму.</p>
	<p>— Добре, буду молиться.</p>
	<p>От бідний помолиться Богу за себе, а тоді молиться за брата, щоб Бог йому послав хоч одну дитинку. Пройшов рік, перечув бідний через людей, що у його брата найшлась дитина. Приходить він до жінки та й каже:</p>
	<p>— А знаєш,— каже,— жінко, що?</p>
	<p>— А що там, чоловіче?</p>
	<p>— А у мого брата родини.</p>
	<p>— Невже родини?</p>
	<p>— Далебі, родини.</p>
	<p>— Од кого ж ти, чоловіче, чув?</p>
	<p>— Люди казали. А знаєш, жінко, що?</p>
	<p>— А що, чоловіче?</p>
	<p>— Піду я оце на родини до брата, адже ж він мені казав, що як дасть Бог дитину, то мене в куми буде просить!</p>
	<p>— Не йди,— каже,— чоловіче, якби він тебе хотів у куми взять, то б уже давно за тобою прислав.</p>
	<p>— Піду я, жінко, да хоч подивлюся на хрестини.</p>
	<p>Пішов. Приходить туди, а той і питає:</p>
	<p>— А тобі чого треба?</p>
	<p>— Та це я,— каже,— прийшов до тебе просить конячки, нема чим і протопить, поїду в ліс та назбираю хмизу.</p>
	<p>— Візьми та гляди,— каже,— небагато накладай на віз, щоб ти мені коня не спортив.</p>
	<p>Запріг він коня, приїхав додому та й каже:</p>
	<p>— А вилазьте, злидні, поїдем у ліс!</p>
	<p>Позлазили злидні з-під печі (а їх було аж дванадцять), посідали на віз і поїхали. Приїхали туди, чоловік той випряг коня, пустив його пастись, а сам зрубав дуба товстого-претовстого, розколов його до половини та й каже до злиднів:</p>
	<p>— Братіки, голубчики, поможіть мені це дерево розколоть!</p>
	<p>— Як же,— кажуть,— ми тобі будем помагать, коли у нас сокири нема?</p>
	<p>— Ви,— каже,— без сокири. Закладіть усі руки у цю щілину, та й роздирайте. Половина вас нехай тягне в одну сторону, а половина — в другу, то воно й розколеться.</p>
	<p>От злидні кинулись всі до дерева, позакладали в щілину руки по самі лікті та й силкуються. Той чоловік стукнув обухом, клини повилітали, обаполки збіглись докупи і держать за руки усіх злиднів. А тут як схватиться буря та вихор, як зачне корчить дерева. Таке скоїлось, що Господи! Одно дерево упало на віз і розтрощило його на шматочки, друге вбило коня. Насилу той чоловік вискочив з лісу.</p>
	<p>— Ну, ще хвалить Бога, що мене не вбило. Бодай вони були пропали, прокляті злидні!</p>
	<p>Приходить той чоловік до брата та й стоїть, бідний.</p>
	<p>— А чого ти стоїш,— питає той.— Може, вже у лісі воза поламав?</p>
	<p>— Ох,— каже,— коли б то воза!</p>
	<p>— А то ж що? Може, коня убив?</p>
	<p>— Ох, коли б то тільки було на коняці окошилось!</p>
	<p>— Так ти, може, й віз поламав й коня убив?</p>
	<p>— Ох, так, братіку! Ох, так, рідненький...</p>
	<p>Стоїть уже, бідний, та мовчить, а той його лає та проклинає за віз та за коня. Лаяв-лаяв, а далі й каже:</p>
	<p>— Поведи мене в ліс, хоч подивлюсь, як ти там так добре справився.</p>
	<p>Повів бідний його у ліс на те саме місце, де він злиднів покинув. Злидні як побачили багатого, да так його просять, та його молять, щоб він визволив їх із неволі.</p>
	<p>— Визволь нас, чоловіче, визволь нас, голубчику, випусти нас, соколику.</p>
	<p>Як почали просить, як почали просить, да так гарненько, да жалібненько, що багатому аж жалко стало. Він забив клинки, обаполки розійшлись, злидні повиймали руки та й кажуть йому:</p>
	<p>— Ну, чоловіче, ти освободив нас, забери ж тепер нас усіх у свою господу!</p>
	<p>— Що ж ви,— питає він,— за люди?</p>
	<p>— Ми,— кажуть,— злидні.</p>
	<p>— Е,— каже,— коли ви злидні, так цур вам і пек вам! Навіщо ви мені здались?</p>
	<p>— Ні вже, чоловіче, коли освободив, так забирай нас усіх у свою господу.</p>
	<p>— Не хочу!</p>
	<p>Як сказав він «не хочу», так усі злидні і кинулись йому на шию. Роздіймав він їм руки, роздіймав, нічого не вдіє. Так і пішов із злиднями додому. Увійшов у хату, вони так і посипались на долівку, і з того часу стали жить у багатого.</p>
	<p>Після того бідний розжився трохи, як у нього не стало злиднів, а багатий ще бідніший став, як той був.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>63 (7945). Про злидні. СУС 735А. Записала Легоцька Тетяна 2010 року. Шкуратов Василь Миколайович (1952). Кіровоградська область, Новомиргородський район, Новомиргород</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Кіровоградщини/">Фольклор Кіровоградщини</a></li>
	</ul>
</footer>
<!--#include virtual="/-/inc/general__page_end.inc" -->
