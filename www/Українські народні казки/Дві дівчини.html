<!--#include virtual="/-/inc/general__page_start.inc" -->
<title>Дві дівчини ☼ Українська народна казка ☼ Народна творчість</title>
<meta name="Description" content="Українська народна казка Гуцульщини «Дві дівчини» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Дві дівчини.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Дві дівчини <br><span class="article__headerDescription">Українська народна казка Гуцульщини</span></h1>
	<p>Були дід та баба. І було в них дві дівчини. Одна дівчина була дідова, а друга бабина. Дідова була роботяща, а бабина геть пуста. Одного разу пішли вони на вечорниці прясти. І дідова пряде й пряде, а бабина гуляє, штрикає, співає. Раз&nbsp;<sup>*</sup> нічого не пряде. Дідова напряла п’ять веретен, шпульок великих. А бабина не напряла нічого.</p>
	<p>Ті вечорниці були в сусіди, а від сусіди до них був перелаз. Ідуть вони з вечорниць, прийшли до того перелазу, бабина перша скочила, бо вона нічого в руках не мала. А дідова має ті веретена напрядені та й каже їй:</p>
	<p>— На це потримай, най я перелізу.</p>
	<p>А вона похапала ті веретена та й бігом до хати. Та й каже:</p>
	<p>— Дивіться, кілько я напряла. А дідова нічого не напряла. Та вбігає до хати, плаче. Каже:</p>
	<p>— Та то я напряла, вона нічого не напряла. А бабина дочка:</p>
	<p>— Де ти пряла? Брешеш, брешеш!</p>
	<p>Ну й що? Дід не видів та й баба не виділа, хто пряв. Каже баба дідови:</p>
	<p>— Завтра заведи свою дівку в ліс. Вона пуста.</p>
	<p>Дід не хоче заводити, але мусить. Завів дід свою доньку в ліс і сказав так:</p>
	<p>— Збираймо ломаччя, би було чим на зиму палити.</p>
	<p>Не каже їй, що хоче її лишити. Збирає она, збирає ломаччя, велику купу назбирала. А дід узяв сухої травички, набрав ломаччя дрібного і запалив ватерку.</p>
	<p>— Ти, — каже, — трошки замерзла. Бери грійся. А я буду ще збирати.</p>
	<p>А він їй лиш так говорив. Та відійшов від неї і втік додому. Він сказав дочці, щоб клала на ватерку дров, бо знав, що можуть прийти вовки.</p>
	<p>А вона клала, клала ломаччя і палила ту ватерку до днини, Розвидлося. Пішла вона лісом. Вона не знає, куди йти додому, але йде. Вийшла з лісу. Пройшла трошки, а там керничка. Така обталапана, бо худоба пила з неї. Керничка до неї заговорила:</p>
	<p>— Дівчинко-любонько, вичисть мене, стану тобі в пригоді. Дівчинка закотила рукавчики, залізла туди, викіцкала&nbsp;<sup>*</sup> грузь, навкруг обіклала каміннячком, накопала патичком&nbsp;<sup>*</sup> комишу-травички і обсадила керничку — файно все зробила. Та напилася водички, вмилася й пішла далі. Іде, йде, дивиться, а то яблунька серед поля одна росте, і нема більше деревини ніякої. А на ту яблуньку сідають птахи ночувати і так її обпаскудили. Каже яблунька:</p>
	<p>— Дівчинко-любонько, обчисть мене, стану тобі в пригоді. Вона зробила мітелку і тою мітелкою файно витерла, вичистила яблуньку, пострясала з неї сміття і пішла далі.</p>
	<p>Іде вона, йде, дивиться, а то пічка стоїть, така облупана. І до неї заговорила пічка:</p>
	<p>— Дівчинко-любонько, обмасти мене, стану тобі в пригоді. Вона замісила глинки, файно пічку вимастила і пішла далі.</p>
	<p>Іде, йде, а то у воді коник стоїть, такий грузький, страшний. І каже їй:</p>
	<p>— Дівчинко-любонько, обмий мене, стану тобі в пригоді. Вона закотила спідничку, зайшла в ту воду, зробила віхоть з трави, файно коня випуцувала&nbsp;<sup>*</sup>, вимила. Взяла з голови свій гребінчик, розчесала йому гривку, розчесала файно хвостик. Коник став такий файний. А вона пішла далі.</p>
	<p>Але заким вона все це поробила, зачало темніти. Дівчинка зажурилася: «Де маю ночувати?» Дивиться, а то ген-ген далеко світелко блищить. Вона бігом, бігом, підходить до того світла, а то млин. Горить у млині світло, а нема нікого. «Та й добре, я тут переночую», — думає дівчинка. Та й дивиться роботяща дівчинка, що в млині така кириня&nbsp;<sup>*</sup>. Вона все файно попрятала&nbsp;<sup>*</sup>, ліжечка склала, помила посуд, підмела, борщику наварила. Вона не лінується. Роботящий не любить дурно сидіти.</p>
	<p>Нарешті геть пізно приходять до того млина господарі. А то були десять карликів, хлопчики такі. Дивляться, такий у них порядок. Подивилися на кухню, а то й вечеря зварена.</p>
	<p>— Хто це зробив?</p>
	<p>А вона собі в закутчику сиділа.</p>
	<p>— Я, — каже, — зробила.</p>
	<p>— Ти хороша дівчинка. Ти так файно все зробила.</p>
	<p>— Мене мій тато завів у ліс. А я не знала, куди дорога додому, та й буду просити, би я у вас переночувала.</p>
	<p>— Добре, переночуєш. Чого нє? Але сідай повечеряємо. Повечеряли вони, та й кажуть карлики:</p>
	<p>— Ми хотіли би з тобою погуляти.</p>
	<p>— Ну та як? Ви так файно вбрані, а на мені таке дрантя&nbsp;<sup>*</sup>.</p>
	<p>А баба дала їй все дуже дрантиве&nbsp;<sup>*</sup> : і сорочку дрантиву, і спідницю, і хустку. Баба думала, що її вовки мають роз’їсти, та й шкода добре давати.</p>
	<p>— Ми зараз тебе вберемо, — кажуть карлики. Пішли принесли сорочку, спідницю. А вона каже:</p>
	<p>— Ади, волос який у мене. Треба хустки. Пішли принесли хустку й сведер.</p>
	<p>— Ходи гуляти.</p>
	<p>— Та я боса, ви мені пальчики на ногах потолочите.</p>
	<p>Пішли принесли їй черевики і ще вбрання доста. А вона їм каже:</p>
	<p>— Я не маю де то покласти. Здалося би куфра&nbsp;<sup>*</sup>.</p>
	<p>Вони пішли принесли куфер. Вона одно вбрала, друге поклала в куфер.</p>
	<p>— Та ходи, — каже, — гуляти.</p>
	<p>— Ну та що? Я куфер не буду нести додому. Треба чимось завезти.</p>
	<p>— Ми найдемо.</p>
	<p>Пішли пригнали фіру з кіньми. І доки то все поробили, а то зробилася днина. Пішли вони за батогом, а то й сонце зійшло. А то такі карлики були, що лишень уночі ходили, а в днину ховалися.</p>
	<p>Дівчина лишилася. Коло неї коні з возом, куфер на возі. Добре. Сідає вона на віз і їде тою дорогою, відки йшла. І просто до того коника їде. А коник каже:</p>
	<p>— Дічинко-любонько, йди возьми гроші за то, що ти мене мила.</p>
	<p>Вона підійшла, висипала в куфер гроші і поїхала далі. Вже й голодна трохи. Під’їхає до печі, дивиться, а в печі такі рум’яні колачі, такі делікатні&nbsp;<sup>*</sup>. Каже пічка:</p>
	<p>— Дівчинко-любонько, забери собі колачі. За то, що ти мене мастила.</p>
	<p>Вона бере колачі, а колачі водно виходять з печі. Носить їх на віз. Розломила один колач, дала коникам, вони їдять. А вона наносила повний віз колачів. Та й поїхала далі і їсть дорогою колач.</p>
	<p>їде далі, а то яблунька, така сивна&nbsp;<sup>*</sup>, червона, делікатна, але так високо яблука, що треба драбини, би їх досягнути. Вона лишень доїхає, а галузки вдолину, вдолину. Каже яблунька:</p>
	<p>— Дівчинко-любонько, рви ці яблука, всі вони твої. Це за то, що ти мене обчистила.</p>
	<p>Дівчина рве яблука, насипає їх помежи колачів. Дала коням, коні хрупають і сама їсть. Обірвала всі яблучка і їде далі. І так би водички пила. Приїхає до кернички, а вода так глибоко, ледь блищиться. «Ой напилася би води», — подумала вона собі. А водичка лиш буль-буль-буль догори. І каже керничка:</p>
	<p>— Пий, дівчинко, ти мене чистила.</p>
	<p>Вона напилася сама, потому напоїла коників та й поїхала. Під’їхала ще трошки, дивиться, а то дорога просто додому. І вона так втішилася.</p>
	<p>Заїхала вона на подвір’я. Баба очі витріщила, як барабулі. Що це таке? Баба думала, що її вовки з’їли, а вона всяке добро привезла. І коні, і віз, повний колачів і яблук, і куфер з добром на возі. І каже баба дідови:</p>
	<p>— Завтра заведи й мою дівку в ліс.</p>
	<p>Але свою дівку вже вивбирала, бо вона вздріла, що вовки не їдять. Вбрала в сорочку з вишитими рукавами, хустку шовкову.</p>
	<p>І дід завів її на то саме місце і сказав ломаччя збирати. Назбирали вони того ломаччя. Дід запалив ватерку і каже:</p>
	<p>— Ти клади ломаччя на ватерку, би ти не замерзла, а я йду ще збирати.</p>
	<p>І він пішов, а вона ломала то ломаччя і клала ватерку до днини. Розвидлося, і дівчина пішла. Діда нема, вона не знає, куди йти. Але пустилася в ту саму дорогу, що та йшла. Іде коло тої кернички, а та керничка знов така обталапана, така коло неї грузь. Каже керничка:</p>
	<p>— Дівчинко-любонько, вичисть мене файно, стану тобі в пригоді. А вона махає рукою.</p>
	<p>— Не маю коли, бо писані рукави.</p>
	<p>І пішла далі. Де вона хоче грузитися, як вона така вивбирана? Іде попри яблуньку, яблунька то саме каже:</p>
	<p>— Дівчинко-любонько, обчисть мене, стану тобі в пригоді.</p>
	<p>— Не маю коли, бо писані рукави. Іде коло пічки, пічка її просить:</p>
	<p>— Дівчинко-любонько, обмасти мене, стану тобі в пригоді.</p>
	<p>— Не маю коли, бо писані рукави.</p>
	<p>Пішла далі. Іде коло того коника. Коник теж її просить:</p>
	<p>— Дічинко-любонько, обмий мене, стану тобі в пригоді.</p>
	<p>— Не маю коли, бо писані рукави.</p>
	<p>Вона перейшла раз-два, нічого не робила. Та й ще за днини зайшла до того млина. Бо дідова дочка розповіла їй, що там був млин і вона в ньому була. Зайшла собі бабина дочка, руки загнула та й сидить. А там така кириня. Вона навіть пальцем не кине. Приходять уночі карлики, а вона собі сидить.</p>
	<p>— Та й чого ти, — кажуть, — тут сидиш?</p>
	<p>— А я не маю де ночувати. Мене дід завів у ліс.</p>
	<p>— Іди відци геть, би тебе й не видко. Ти така пуста, не робиш ніякого порядку. Ти не видиш, скілько тут роботи?</p>
	<p>Дали їй копняка, вигнали її, млин замкли. Куди вона вже йтиме вночі? Сидить під млином до днини. Нарешті зачало розвидатися, вона в ту дорогу йде назад, куди йшла. Думала, що якось наблукає додому. Іде, дивиться, кінь такий делікатний стоїть, а під конем котел грошей. Вона підходить, лишень хоче гроші брати, а кінь її як копне! Вона трохи не впала. Відштрикла і йде далі. А кінь услід їй каже:</p>
	<p>— Ти мене не мила, це не твої гроші.</p>
	<p>Іде вона далі, стоїть піч, уже помащена, колачі в печі. «Е, — думає, — добре, що є колачі. Зараз буду їсти». Лишень схилилася колач брати, а відти вогонь як фохне! Запалило їй чупир&nbsp;<sup>*</sup>, обпалило лице, і втікла вона.</p>
	<p>Іде далі, дивиться, стоїть яблунька, а галузки майже до самої землі. Вона так біжить. «Зараз хоть яблук попоїм». Лиш вона добігла, а галузки догори, догори. І вже так високо вони, що ніяк не досягнеш.</p>
	<p>— Нема тобі яблук, за то, що ти пуста.</p>
	<p>Прийшла до кернички — то саме. Водичка так близенько. Вона лишень хиляється пити, а вода буль-буль-буль і втікла. Нема води. Пустому нічого нема.</p>
	<p>Прийшла вона на ту дорогу, що дідова дочка їхала, вздріла, що це дорога додому. І вернулася додому без нічого. А дід каже:</p>
	<p>— Отепер видко точно, що твоя, бабо, пуста, а не моя. І конець байці.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__footnotes">
			<p><sup>*</sup> Раз — тут: зовсім.</p>
			<p><sup>*</sup> Ви́кіцкати — вичистити (переважно хлів від гною).</p>
			<p><sup>*</sup> Пати́к, патичо́к — палиця, паличка.</p>
			<p><sup>*</sup> Ви́пуцувати — вичистити.</p>
			<p><sup>*</sup> Кири́ня — засміченість, непорядок.</p>
			<p><sup>*</sup> Попря́тати — прибрати.</p>
			<p><sup>*</sup> Дра́нтя — дуже зношений і подертий одяг.</p>
			<p><sup>*</sup> Дранти́вий — обдертий; подертий, дірявий.</p>
			<p><sup>*</sup> Ку́фер — скриня.</p>
			<p><sup>*</sup> Деліка́тний — тут: дуже гарний.</p>
			<p><sup>*</sup> Сивни́й — рясний (про врожай).</p>
			<p><sup>*</sup> Чупи́р — чуприна.</p>
		</div>
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Село Рожнів, Косівського району, Івано-Франківської області 28 березня 1986 року Намісниченко Теодозія Дмитрівна (1905 року народження)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Гуцульщини/">Фольклор Гуцульщини</a></li>
	</ul>
</footer>
<!--#include virtual="/-/inc/general__page_end.inc" -->
