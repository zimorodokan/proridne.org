<!--#include virtual="/-/inc/general__page_start.inc" -->
<title>Про віта-злодія і бідного Андрія ☼ Українська народна казка ☼ Народна творчість</title>
<meta name="Description" content="Українська народна казка Покуття «Про віта-злодія і бідного Андрія» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Про віта-злодія і бідного Андрія.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Про віта-злодія і бідного Андрія <br><span class="article__headerDescription">Українська народна казка Покуття</span></h1>
	<p>В однім селі був бідний чоловік Андрій. Не хотів він віта слухати. Віт післав, і підпалили його раз, підпалили другий раз, підпалили третій раз під зиму. Погорів він, лишився в зрубі. Їсти нема що. Каже він до жінки:</p>
	<p>— Я йду на той кут до товариша, ми з ним разом по багачах служили, може, би він мені що дав.</p>
	<p>Приходить до того товариша, а товариш якраз куми приймає. Він сів собі на столець коло порога та й сидить. Одна з кумів, жінка, вломила кавалок хліба, всипала порцію горівки.</p>
	<p>— На, небоже, випий.</p>
	<p>А один кум устає та до него:</p>
	<p>— Ти ще не хочеш з нами пити! Та його бити.</p>
	<p>—...Тікай! Не хочеш пити, то забирайся. А той його товариш:</p>
	<p>— Та що ви, люди! Чоловік лиш тепер прийшов, а ви вже битися? Вийшов він за ворота, став на роздорожжу та й думає: «Піду до віта». Прийшов.</p>
	<p>— Слава Ісусу Христу.</p>
	<p>— Навіки слава богу.</p>
	<p>А віт собі думає: Те, ти, небоже, вже давно повинен був до мене прийти».</p>
	<p>— Та що, небоже, скажеш?</p>
	<p>— Вуйку, бійтеся бога. Погорів я. Жінка, діти і я з голоду гинем. Поможіть щось.</p>
	<p>— Поможу. Бігай туди на під, позмітай то, що відсіяно від муки тогідного року й передтогідного. Відваж йому півкорця.</p>
	<p>Назмітали, відважили.</p>
	<p>—...Маєш відробити, але на своїм харчі.</p>
	<p>То ся довго не бавило, приходить придільний, та як тепер черговий у сільраді.</p>
	<p>— Іди, мой, Андрію, щось ті вуйко віт кличуть.</p>
	<p>Замісила жінка в макітрі того ґрису, спекла коржів, дала йому на дорогу та й пішов він до віта. Приходить. Вітиха вже встала, а віт ще лежить. Устав, умився, сказав «Отче наш». Витягає з шафи хліб і сало, кладе на стіл і їсть. Кроїть хліб, кроїть солонину, їсть, а йому не дає.</p>
	<p>Гай наївся віт, бере в торбину хліба, солонини, якісь курмеї, мотузки.</p>
	<p>— Гай підем на роботу.</p>
	<p>Ідуть цілий день, ідуть півночі. Що це за робота має бути? Але вийшли за ліс, та як гейби у нас. А там полонина. Німецькі коні воєнні пасуться, трирічні, штирирічні.</p>
	<p>— Бігай приведи мені троє коней.</p>
	<p>— Вуйку, я би не пішов красти, хоть би що було.</p>
	<p>Зачав його війт бити курмеєм — привів Андрій троє коней.</p>
	<p>— Сідай на коня.</p>
	<p>— Вуйку, я зроду на кони не їхав.</p>
	<p>— Маєш їхати.</p>
	<p>Висадив його на коня, коня кавулею, кінь почалапав, а віт коло него на другім кони їде, а третого веде. Приїхали, коней пустили до стайні. Андрій ліг на якусь там солому, лежить. Пробудився — в стайні троє коней, двоє чорних і один сивий, дивиться, уже встав віт.</p>
	<p>— А що, вже відпочив?</p>
	<p>— Та вже, вуйку.</p>
	<p>— На тобі двадцять леїв, будеш мати за них півкорця кукурудзів. Узяв двадцять леїв — купив півкорця кукурудзів. Змолов тих кукурудзів, вже має кулешу, кашу.</p>
	<p>Довго то не було. Посилає віт знов того придільного.</p>
	<p>— Іди, чогось ті вуйко віт кличуть.</p>
	<p>Приходить. За столом віт і вітиха. Снідають, йому не дають. Поснідав віт, бере хліба в торбину, бере курмеї. Пішли. Вийшли за село.</p>
	<p>— Мой, ти вже дорогу знаєш? А він каже:</p>
	<p>— Та знаю.</p>
	<p>Вийшли за хащу. А Андрій мудрий, дивиться, що це вже не те. Тут уже вартують, уже військо є.</p>
	<p>— Бігай! Щоб тут було троє коней.</p>
	<p>— Я би не пішов, вуйку, хоть би що. Бійтеся бога, військо тут.</p>
	<p>А коні ся сполошили. А то, пане, з рушниці бух, бух, бух! Крикнули:</p>
	<p>— Стріляй, бий, тут не один є!</p>
	<p>Андрій ходу, та до річки, переплив її, намочився та й бігом додому. По полудню приходить вітиха.</p>
	<p>— Мой, Андрію, а вуйко віт де?</p>
	<p>— Та як «де»? Ми ходили з вуйком вітом у полонину коні красти. Та там зробилася тривога, і я втік.</p>
	<p>— Що, ти на вуйка таке кажеш? Вуйко брав тебе на ярмарок. Ти вуйка вбив.</p>
	<p>Поскаржилася вітиха, і взяли Андрія до криміналу. Сидить Андрій оден місяць, другий місяць, уже штири місяці сидить. Переводять його до другої камери, а там надибає він чоловіка із свого села. Той каже:</p>
	<p>— Прости мені, Андрійку, я тебе запалив. Мене віт післав. Але ти чоловіка вбив.</p>
	<p>— Віта вбили на полонині, але я не знаю, як називається та місцевість.</p>
	<p>І розказав про ту місцевість. А той каже:</p>
	<p>— Андрію, то сто тридцять четверта німецька полонина.</p>
	<p>Андрія допитали, все записали та й назад під ключ. Та й він сидів там ще три місяці. І прийшло, що віта вбито четвертого серпня у німецькій полонині. Беруть його до судиї. А він каже:</p>
	<p>— Віт ходив коні красти на полонину, його вбито на сто тридцять четвертій полонині.</p>
	<p>І його далі під ключ. І сидів він там ще місяць. І знов прийшло, що віта вбито четвертого серпня в сто тридцять четвертій німецькій полонині. І пустили Андрія.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Русів, Снятинського району, Івано-Франківської області 28 лютого 1987 року Тутецький Василь Дмитрович (1911)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Покуття/">Фольклор Покуття</a></li>
	</ul>
</footer>
<!--#include virtual="/-/inc/general__page_end.inc" -->
