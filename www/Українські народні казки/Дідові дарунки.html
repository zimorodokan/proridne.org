<!--#include virtual="/-/inc/general__page_start.inc" -->
<title>Дідові дарунки ☼ Українська народна казка ☼ Народна творчість</title>
<meta name="Description" content="Українська народна казка Бойківщини «Дідові дарунки» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Дідові дарунки.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Дідові дарунки <br><span class="article__headerDescription">Українська народна казка Бойківщини</span></h1>
	<p>Була одна баба. Мала вона три сини. Два були файні, а третій такий собі. Не знати було, що з його буде. Дурень та й дурень. От баба їм і говорить: — Сини, я вас вигодувала, а сама вже не годна. Тепер уже вам треба мене годувати. Треба вам якогось ремесла ся вчити. Старший говорить:</p>
	<p>— Піду я вчитися.</p>
	<p>І пішов. Іде, дорога через лісок веде. Стрічає його якийсь дідо.</p>
	<p>— Куди ти йдеш?</p>
	<p>— Іду, бо треба якогось ремесла вчитися, треба якось жити. Мама в мене стара, треба її годувати.</p>
	<p>— Добре, ходи до мене. Я тя научу.</p>
	<p>Пішов він до діда і там у нього жив. Чи місяць, чи півроку там у нього пробув. І каже дідо:</p>
	<p>— Ти вже в мене побув. І був слухняний і вірний, в мене добре робив. І за то я тобі дам такий столик. Як ти схочеш їсти, скажеш: «Столику, розкрийся!» І столик розкриється, і на тім столику будеш мати все: їсти, пити — все.</p>
	<p>То йому дідо дав, він подякував і пішов. А додому ще далеко. Іде він, і ще скоро ніч буде. Він собі думає: «Треба десь переночувати». Дивиться, хата стоїть. Думає: «Піду я до тої хати та переночую».</p>
	<p>Приходить він до тої хати, привитався і говорить:</p>
	<p>— Господинько, може, би я у вас переночував?</p>
	<p>— Та чого не переночуєте? Подорожнього треба в дім приймити. Не приймити — то був би гріх. В мене люде ночують.</p>
	<p>Він уже там примістився, господиня рихтує щось там їсти. А він каже:</p>
	<p>— Нє-нє, господинько. То ви будете в мене гоститися. І сказав:</p>
	<p>— Столику, розкрийся!</p>
	<p>Столик розкрився, і на столику все — і їсти, і пити. Всього доста.</p>
	<p>А господиня то вздріла і подумала: «Як би в нього той столик забрати?» Постелила йому в другій кімнаті, він ліг та й спить. А вона взяла той столик, а на його місце поставила свій, подібний до того.</p>
	<p>Він рано встав, подякував їй, що переночував, забрав той столик і пішов. Приходить додому.</p>
	<p>— Що ти навчився? — питається мама.</p>
	<p>— Все добре, мамо. Не будеме вже бідувати. Я маю штуку чародійну.</p>
	<p>— Ну то показуй ту твою штуку. Він поставив той столик та й каже:</p>
	<p>— Столику, розкрийся!</p>
	<p>А столик не розкривається — стоїть, як стояв. Він стукає і каже знов:</p>
	<p>— Столику, розкрийся!</p>
	<p>Та де! «Що є? — думає він. — Е, певно, та баба мені столик підмінила». Але що зробиш? Нема чародійного столика. Каже другий брат:</p>
	<p>— Може, я на щось вивчуся! Може, щось кращого найду, цікавішого?</p>
	<p>Та й пішов. Виходить на дорогу, стрічає його старий дідок.</p>
	<p>— Куди ти, синку, йдеш?</p>
	<p>— Дідусю, йду, — каже, — якоїсь роботи шукати. Може, би щось навчився у когось. У мене мама стара і братів треба підтримувати.</p>
	<p>— Ходи до мене, я тя навчу.</p>
	<p>— Добре.</p>
	<p>Взяв дідо його до себе, пробув він у нього якийсь час. І каже дідо:</p>
	<p>— Ти вже в мене проробив свій час. І я ніколи не підозрював, що ти щось хитрував. То я дарую тобі цю ступку. З неї ти будеш мати гроші. Скільки разів ти в цю ступку будеш стукати, кожного разу буде тобі із ступки по карбованцю вискакувати.</p>
	<p>— Добре.</p>
	<p>Взяв він ступку, подякував і пішов. Іде та йде, а додому ще далеко. Дивиться, якась хата стоїть. А тут уже й день кінчається, треба десь переночувати. Підходить він до тої хати.</p>
	<p>— Господинько, коби я у вас переночував.</p>
	<p>— Та чого ні? В мене люде ночують, бо то при дорозі. То є обов’язок — приняти подорожнього в дім. Та ночуйте.</p>
	<p>— Я вам, — каже, — заплачу за то, що переночую.</p>
	<p>— Та не треба.</p>
	<p>А він не питає, стукає по ступці, карбованці вискакують, і він зразу ті жінці заплатив, що переночує і нагодує його.</p>
	<p>А вона як то увиділа, та й подумала: «Треба якось ту ступку у тебе взяти». Завела його в кімнату, постелила, і він ліг і заснув. А вона взяла ту ступку і підмінила. Тоту забрала, а другу там дала, подібну до тої. Він рано встав, узяв ту ступку, подякував, що переночував, та й пішов.</p>
	<p>Прийшов додому.</p>
	<p>— Ну, що навчився? — питаються.</p>
	<p>— Вже бідити, — каже, — не будеме, бо в нас грошей буде в достатку.</p>
	<p>— Добре, показуй свою штуку.</p>
	<p>А він стукає по тій ступці та й стукає — нічого нема. Старший брат його питається:</p>
	<p>— Ти ночував де в дорозі?</p>
	<p>— Та ночував.</p>
	<p>— А де?</p>
	<p>— Та там і там. Там була хата при дорозі. Я зайшов до тої хати і в тої господині добре переночував.</p>
	<p>— Там і я ночував, у тої баби. І мене вона так підвела, як тебе. Ну що зробиш? Пропало, нічого не зробиш. Тоді третій син, той дурний, каже:</p>
	<p>— Ну, тепер я піду. Може, щось навчуся.</p>
	<p>— Та йди.</p>
	<p>І він пішов. Іде та йде. І через той лісок іде. Стрічає його дідо.</p>
	<p>— Де ти, синку, йдеш?</p>
	<p>— Та йду, — каже, — світом, роботи якоїсь шукаю. Ремесла якогось хочу навчитися.</p>
	<p>— Та ходи до мене.</p>
	<p>— Добре.</p>
	<p>Взяв його дідо до себе, та й він там у нього пробув якийсь час. І каже дідо:</p>
	<p>— Так, ти вже свій час у мене відбув, треба тебе нагородити за твою щиру роботу. Ти в мене вірно служив. На, — каже, — тобі сумку. Як тобі щось треба буде, якийсь випадок тобі буде, з тої сумки вийдуть тобі помічники.</p>
	<p>— Ну добре.</p>
	<p>— А другу даю тобі сумку, вже більшу за тоту. Видиш, вона затягується шнурком. Як тобі буде трудно, як хтось на тебе нападе і небезпека тобі буде, як ти будеш видіти, що не можеш з тим дати ради, то ти скажи: «До торби!» І воно вскочить у торбу, і не зможе відтам вийти.</p>
	<p>— Добре.</p>
	<p>Подякував він дідови. Тоту малу сумку взяв так, щоб то не видно було, під блюзку, а ту більшу взяв під паху та й іде. Дивиться, день кінчається, вечір скоро, а додому йому ще далеко йти. Треба йому десь підночувати. Увидів далеко попереду хату якусь. «Може, би я до тої хати зайшов та переночував?» Приходить, поклонився.</p>
	<p>— Ґаздонько, може, би я у вас переночував?</p>
	<p>— Та чому ні? В мене люде ночують.</p>
	<p>Вона йому постелила у другій кімнаті. Він ту більшу сумку положив на лавці, а з тою малою пішов спати.</p>
	<p>А вона дивиться, лежить на лавці сумка. Хоть у ній і нема нічого, але, може, вона якась важна, може, чародійна. Взяла ту сумку та й сховала.</p>
	<p>Він рано встав, до сумки — нема.</p>
	<p>— Ґаздинько, я тут сумку положив. Де моя сумка?</p>
	<p>— Яка сумка? Ти що?</p>
	<p>— Ну та як? Я тут поклав її.</p>
	<p>— Та де? Ніякої сумки тут не було. Та я тебе приняла на ніч як людину, а ти ще мене злодієм робиш? Як викличу поліцію, то ти зараз...</p>
	<p>А він стукнув по тій сумці, і вискочило відтам два хлопці.</p>
	<p>— Ану, — каже, — дайте їй з двадцять п’ять гарячих.</p>
	<p>Ех, як стали бабу лупити! Баба вертиться, як той хробак. А вони б’ють. Він їй говорить:</p>
	<p>— Столик віддай!</p>
	<p>— Я не маю сто... Далі б’ють.</p>
	<p>— Ну вже, вже віддам, лиш не бийте мене. Віддала той столик.</p>
	<p>— Ступку віддай!</p>
	<p>— Та я не брала ступки, то... то...</p>
	<p>— Віддай ступку!</p>
	<p>А ті не перестають бити, далі б’ють. І вибили добре бабу, і вона віддала й ступку. І ту сумку віддала. Її вже так збили, що вона ледве дихала.</p>
	<p>Приходить він додому, а брати питають:</p>
	<p>— Ну, яку ти там штуку маєш? Що ти навчився? А він поставив столик та й питає:</p>
	<p>— Твій столик тото?</p>
	<p>А той дивиться, дивиться.</p>
	<p>— Та такий цей столик, як мій був.</p>
	<p>— Ну-ну, попробуй. То твій. Постукав він по столику і сказав:</p>
	<p>— Столик, розкрийся!</p>
	<p>Столик розкрився. Уже все є їсти й пити. О-о-о, всі втішилися.</p>
	<p>— Ну-ну, а тота ступа твоя?</p>
	<p>— Та подібна, як тота була.</p>
	<p>— Попробуй.</p>
	<p>Він постукав по ступці, і почали випадати гроші. Та й вже вони мають усе, що треба. А той їм каже:</p>
	<p>— Ну, маєте вже все. Я відвоював тобі столик, а тобі ступку. Ви живіть тут, а я собі йду далі.</p>
	<p>І не признається він їм, що має такі сумки. Каже: -...Я йду, може, ще щось здобуду.</p>
	<p>Поклонився їм та й пішов. Та й іде він, та й іде. І приходить у місто, таке, як Москва або Київ. Зайшов у ресторан, сказав дати собі їсти і їсть. А навпроти того ресторану великий дім. Він питає:</p>
	<p>— А чий тото дім такий прекрасний? Я вижу, що гейби там ніхто не може мешкати.</p>
	<p>— Так, — кажуть, — один пан збудував той дім, але в нім ніхто не може мешкати.</p>
	<p>— А чому?</p>
	<p>— Бо там, — каже, — якась нечиста сила є. Скоро там зробиться ніч, як починаються крики, свисти, музика. І ніхто там не може висидіти.</p>
	<p>— А далеко властитель того дому проживає?</p>
	<p>— Та нє, недалеко.</p>
	<p>— Ану коби ви його закликали, би-сь з ним поговорив. Закликали того пана.</p>
	<p>— Що дасте, як я вам той дім очищу?</p>
	<p>— Що? Зробим так — наполовину. Половина дому мені, а половина тобі.</p>
	<p>— Добре, ви запровадьте мене туди.</p>
	<p>Той запровадив його у помешкання, він двері закрив, ляг собі на диван та й лежить. Коли чує такий рух, свист, музику, крик, скакання. І то щораз ближче до нього підходить.</p>
	<p>— Ану вставай, будеме танцювати.</p>
	<p>— Я не вмію танцювати.</p>
	<p>— Ми тебе научимо. Вставай.</p>
	<p>— Я не хочу.</p>
	<p>Вони його стали стягувати. А він тоді сумку наставив.</p>
	<p>— Ану до торби!</p>
	<p>І тоти всі чорти скочили в торбу. Один за другим скачуть і скачуть, А один був кривий, той скочив послідній. Та й не в торбу скочив, а в бік та в двері. Та й утік, не попав у торбу. А ті всі попали. Він тоді торбу затягнув, зав’язав і до тої другої сумки сказав:</p>
	<p>— Ану молотіть ту сумку!</p>
	<p>Ох як вискочили тоти два з сумки, як зачали тоту торбу молотити. Чорти в торбі вертяться, скачуть, пищать. А ті не питаються, б’ють! Так б’ють, що чорти в сумці затихли, вже не рухалися. Він тоді виніс то в сумці надвір, висипав ті кості і ляг та й далі спить.</p>
	<p>Зробився день, пан думає, що той уже не жиє. А він собі здоровий лежить. Приходить пан, подивився, а він лежить собі.</p>
	<p>— Ну, як ся спало?</p>
	<p>— Добре ся спало. А пан не вірить.</p>
	<p>— Добре. Як ви мені не вірите, то переночуйме разом.</p>
	<p>Пішли вони обидва в той дім на ніч, полягали спати. І спокійнесенько було. Ні шуму, ні крику жодного — нічого.</p>
	<p>— Ну що? — питає ранком хлопець пана.</p>
	<p>— Та нічого. Яка згода в нас була, так і зробиме. Я свого слова не скасую. Половина дому моя, а половина — твоя.</p>
	<p>А він говорить:</p>
	<p>— Знаєте що? Наразі мені будинку не треба. Жийте собі на здоров’я самі, а як мені колись буде треба, то я прийду. Я думаю, що ми не будеме з вами сваритися?</p>
	<p>— Нє.</p>
	<p>Він забрався й пішов далі. Іде і зайшов у якесь столичне місто.</p>
	<p>Там якийсь король мешкав. У того короля була хвора донька. Хворіла вона, і де які лікарі були, всі приходили, та ніхто не знав ліку. Не могли її вилікувати. І до того вже дійшло, що вона вже вмирає. Він зайшов до того міста, пішов у їдальню, їсть і питається:</p>
	<p>— Як тут у вас, що чувати? А йому кажуть:</p>
	<p>— У нашого короля донька хвора. І нема їй ліку, ніхто не може вилікувати. Багато лікарів було, і ніхто не може дати їй раду.</p>
	<p>— Ану заведіть мене до неї. Завели вони його до короля.</p>
	<p>— Оцей чоловік береться лікувати вашу доньку. Король каже:</p>
	<p>— Добре. Як ти вилікуєш мою доньку, я готовий тобі половину мого маєтку дати. А не вилікуєш — то біда тобі буде.</p>
	<p>— Добре, заведіть мене до неї.</p>
	<p>Вони його завели, він дивиться, а дівчина лежить і коли-не-коли трошки дихне. Він каже:</p>
	<p>— Щоб сюди ніхто не заходив, доки я не закличу. Би-сте не перешкоджали її лікувати.</p>
	<p>І сидить він там коло неї, дивиться. Нараз приходить Смерть. Прийшла до ліжка і каже до королівської доньки:</p>
	<p>— Я прийшла по твою душу. А він розкрив свою сумку:</p>
	<p>— Ану до торби!</p>
	<p>Смерть шусть до торби, а він затягнув торбу шнурком — і все. І вже сидить, не відходить звідтам, доки вона не буде здорова.</p>
	<p>Він собі спокійнісінько там жиє, вони його годують. Виспиться, файно попоїсть — все добре. А царівна стала помаленьку-помаленьку ходити, приходити до себе. Вже сидить собі в ліжку, зачала говорити, їсти. І вже зачинає добре ходити. Та й стала цілком здорова.</p>
	<p>Король питає його:</p>
	<p>— Ну, що ти хочеш? Чим би я нагородив тебе?</p>
	<p>— Дайте мені, — каже, — одну кімнату, щоби я мав де переспати.</p>
	<p>— Я тобі можу дати не кімнату, а дім відповідний, щоб ти жив, як пан.</p>
	<p>— Не хочу, мені того не треба. Дайте мені кімнатку маленьку. Я свою торбу покладу в кут, а сам буду ходити, де схочу.</p>
	<p>І Смерть у ті кімнатці сидить, а люде не вмирають. Народу намножилося. І сниться йому, що прийшов святий Петро та й каже:</p>
	<p>— Випусти Смерть! Бо, дивись, народу намножилося, що нема вже на людей місця.</p>
	<p>І він тоді нагадав, що Смерть у торбі сидить. Пішов туди, сумку розв’язав, а Смерть як вискочить! Та й пішла. І зачала свою роботу продовжувати. А за нього вже й забула. Треба було вже й до нього піти. Він уже й сам не радий, що Смерть не приходить.</p>
	<p>Святий Петро просить Смерть:</p>
	<p>— Іди вже по його душу.</p>
	<p>— Та де, я не піду.</p>
	<p>Боїться його Смерть. А потому поволи-поволи прийшла й по його душу. І його забирає. І куди його душу дати? До пекла! Привела його Смерть до пекла. А чорти як увиділи його в пеклі — пустилися тікати. Все розбіглося, а він ся лишив. А той кривий чорт, що тоді втік, увидів його та й каже:</p>
	<p>— То ти мене вже й тут найшов? Втік і той.</p>
	<p>Він там лишився. Та й ходить по пеклі. І нема чортів, і нема в пеклі жодного порядку. Святий Петро просить:</p>
	<p>— Господи, — каже, — забери його до себе. Він приходить, а бог каже:</p>
	<p>— Іди, чоловіче. Відки-сь прийшов, туди йди.</p>
	<p>Здрулив його бог на землю, і не знаю, що там з ним сталося. Чи ще жиє, чи не жиє — не знаю.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Красне, Турківського району, Львівської області 14 листопада 1989 року Малетич Ярослав Романович (1903)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Бойківщини/">Фольклор Бойківщини</a></li>
	</ul>
</footer>
<!--#include virtual="/-/inc/general__page_end.inc" -->
