<!--#include virtual="/-/inc/general__page_start.inc" -->
<title>Закляте військо ☼ Українська народна казка ☼ Народна творчість</title>
<meta name="Description" content="Українська народна казка Покуття «Закляте військо» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Закляте військо.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Закляте військо <br><span class="article__headerDescription">Українська народна казка Покуття</span></h1>
	<p>Жив у горах оден коваль. Робив він у кузні для людей все: коні кував, вози робив — все, що потрібно. А жінка його все випускала свиню пасти. Не раз вона її випускала, а свиня піде, і нема її, і нема. Одного разу випустила вона свиню, а коваль думає собі: «Піду я подивлюся, де ж вона іде».</p>
	<p>Як робив він у кузни, так усе кинув з рук і пішов подивитися за тою свинею. Прийшла свиня під гору, а там діра. Свиня пішла в діру, а він за нею. І пішов тою дірою. Дивиться, а там стоїть військо. Спитали його, чого він тут зайшов. А він говорить:</p>
	<p>— Я зайшов за свинею. Піде свиня, і нема її, і нема. І дуже пізно приходить вона.</p>
	<p>І підходять вояки з заклятого війська і відводять його до царя. Сидить цар, а сива-сива борода його обвита кругом стола. Цар питає:</p>
	<p>— Ким ти працюєш? Він сказав, що ковалем.</p>
	<p>— Ти відси не вийдеш на білий світ, поки не перекуєш нам усіх коней.</p>
	<p>І кував він ті коні довгі роки. Як перекував їх, його вивели на білий світ. Але він вийшов відти білий-білий, як молоко. Прийшов на свій двір, де кузня його була — нічого не застав, лиш одні бур’яни. І того хутора не було. І пішов він у село, і вже доживав віка у селі. А як він відходив, то цар Констянтин сказав:</p>
	<p>— Як вийдеш на білий світ, скажеш: коли мені доросте борода до того, щоб дванадцять разів обвитися кругом стола, тоді й вийду я із своїм заклятим військом на білий світ. І стану на цілий світ царем, і тоді буде мир на землі.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Олещина, Тлумацького району, Івано-Франківської області 16 липня 1992 року Григораш Петро Якимович (1930)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Покуття/">Фольклор Покуття</a></li>
	</ul>
</footer>
<!--#include virtual="/-/inc/general__page_end.inc" -->
