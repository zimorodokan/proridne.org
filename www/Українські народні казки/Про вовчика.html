<!--#include virtual="/-/inc/general__page_start.inc" -->
<title>Про вовчика ☼ Українська народна казка ☼ Народна творчість</title>
<meta name="Description" content="Українська народна казка Подніпров’я (Наддніпрянщини) «Про вовчика» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Про вовчика.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Про вовчика <br><span class="article__headerDescription">Українська народна казка Подніпров’я (Наддніпрянщини)</span></h1>
	<p>Жив у лісі вовк. Старий став, немічний. Уже й не може їжу здобувати. От-от помре з голоду. У відчаї звернувся вовк до бога з проханням послати йому їжу. Бог пожалів вовка та й направив його на луг, де паслися коні. Зрадів вовк. Підійшов до найбільшого коня та й каже:</p>
	<p>— Я тебе з’їм.</p>
	<p>— Будь ласка, тільки звідки ти будеш починати обідати, з голови чи ніг?</p>
	<p>— Я не знаю, — відповів вовк.</p>
	<p>— Починай з ніг, поки дійдеш до голови, то я ще підпасуся.</p>
	<p>Вовк погодився, підійшов до коня ззаду. Та тільки хотів вкусити, а кінь як ударить копитом, то вовк полетів, землі не торкаючись. Ледве встав, почухався та й пішов далі. Дивиться, пасеться баран. Підійшов він до барана та й каже:</p>
	<p>— Я тебе з’їм.</p>
	<p>— Будь ласка, — каже баран. — Звідки будеш починати, ззаду чи спереду?</p>
	<p>— Е, вже мене не обдуриш. Почну з голови.</p>
	<p>Тільки вовк розкрив рота, щоб вхопити барана, а той як розігнався та як ударить вовка рогами, то в того аж у голові закрутилося. Відлетів та впав у калюжу. Відкриває очі, дивиться, а в тій же калюжі свиня з поросятами купається. Зрадів, що хоч тут пообідає. Підхопився та й до свині:</p>
	<p>— Дай я з’їм твоїх поросят.</p>
	<p>— Добре, — відповіла свиня, — тільки спочатку їх треба вимити, щоб чисті були. Ставай внизу біля річки, а я тобі буду кидати по одному поросятку, будеш їх мити, а потім їсти.</p>
	<p>Збіг вовк вниз до річки. Жде, жде, а поросят немає. Вибігає назад, а там уже ні свині, ні поросят. А в животі бурчить і їсти хочеться.</p>
	<p>Знову звертається вовк до бога. Бог знову пожалів вовка і вирішив останній раз йому допомогти. Бог показав вовку торбинку з хлібом, яку забув подорожній чоловік на стежці. Підбіг вовк до неї, почав їсти хліб, аж тут повернувся той чоловік щоб забрати торбинку. А він був кравець і ніс у руках метра. Вовк, замість того, щоб подякувати, захотів з’їсти й кравця. Та чоловік каже:</p>
	<p>— Давай я метром поміряю, чи зможу я вміститися у тебе в животі.</p>
	<p>Вовк погодився. Кравець як схопив метра та як почав «міряти» вовка по спині, приказуючи:</p>
	<p>— Аршин вшир і впоперек, аршин вшир і аршин впоперек!</p>
	<p>Вовк ледве вирвався від кравця. І більше ніколи не хотів дармової їжі.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>57 (5113). Про вовчика. СУС 122А. Записано 2008 року. Коваль Валентина Петрівна (1951). Черкаська область, Монастирищенський район, Степівка</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Наддніпрянщини/">Фольклор Подніпров’я (Наддніпрянщини)</a></li>
	</ul>
</footer>
<!--#include virtual="/-/inc/general__page_end.inc" -->
