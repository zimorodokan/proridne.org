<!--#include virtual="/-/inc/general__page_start.inc" -->
<title>Іванова загадка ☼ Українська народна казка ☼ Народна творчість</title>
<meta name="Description" content="Українська народна казка Бойківщини «Іванова загадка» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Іванова загадка.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Іванова загадка <br><span class="article__headerDescription">Українська народна казка Бойківщини</span></h1>
	<p>Жив у одному селі пан, а Іван Проїдень ходив вандруючи. Той Іван дуже багато їв, і пани його довго в себе на службі не тримали, все проганяли. Встрітився Іван з паном.</p>
	<p>— Пане, може, вам треба слуги?</p>
	<p>— Треба. Ходи.</p>
	<p>— Але я вам кажу правду, пане: я потребую багато їсти.</p>
	<p>— Ходи, я тобі дам. Тільки не буду платити і не буду купувати вбрання і взуття, тільки своє приходжене буду тобі давати — і вбрання, і взуття. Вислужиш рік — дам тобі загадку. Відгадаєш — заплачу, не відгадаєш — служиш обов’язково другий рік. Вислужиш другий рік — завдам тобі другу загадку. Відгадаєш — заплачу за оба роки, не відгадаєш — служиш обов’язково третій рік. Вислужиш третій рік — дам тобі третю загадку. Відгадаєш — заплачу за всі три роки. Не відгадаєш, тоді даю тобі три місяці подумати і дати загадку мені. Як я відгадаю, твої роки пропали. А не відгадаю — плачу тобі за всі три місяці.</p>
	<p>Прослужив Іван рік. Узяв пан почистив лямпу, заправив нафтою, засвітив, підтягнув високо і каже:</p>
	<p>— Іване, що отото? Угадуй до трьох раз, але загадкою. Іван каже:</p>
	<p>— Лямпа горить.</p>
	<p>І більше нічого не каже Іван. Тоді сказав пан:</p>
	<p>— Ніт, Іване, то не лямпа, то красота.</p>
	<p>Прослужив Іван другий рік. Дає пан другу загадку. Зачер у горня води, поставив на стіл і кличе Івана.</p>
	<p>— Що отото, Іване?</p>
	<p>— Горня води. А пан каже:</p>
	<p>— Ніт, то не горня води. То є благодать.</p>
	<p>Прослужив Іван третій рік. Тоді загадав пан третю загадку. Ліжко застелене, на ліжку лежить кіт. Кличе пан Івана.</p>
	<p>— Іване, що отото? Відгадуй до трьох раз, але загадкою. А Іван каже:</p>
	<p>— Кіт лежить.</p>
	<p>І більше нич не сказав Іван. А пан каже:</p>
	<p>— Ніт, то не кіт, то чистота.</p>
	<p>На другий день листонош приносить панови записку. У другому селі, в сусідньому, в родичів справляються іменини. Запрошують того пана з жінкою й з дітьми. Запряг йому Іван коні, і пан поїхав. Івана залишив домарити.</p>
	<p>Сидить Іван і думає, яку загадку дати панови. Ходить по підлозі кіт. А Іван кота зловив, обвив його в клоччя, обілляв нафтою і пустив на стрих. Вивів зо стайни третього коня, осідлав і поїхав туди, куди пан поїхав. Прив’язав коня до воріт і забігає до хати. А пан каже:</p>
	<p>— Іване, ходи сюди.</p>
	<p>— Чого?</p>
	<p>— На, випий чарку.</p>
	<p>— Не маю коли, пане. Відгадайте загадку.</p>
	<p>— Давай.</p>
	<p>— Взяла, — каже, — чистота на себе красоту і понесла на висоту. Не достарчите благодати — не будете мати хати. Відгадайте, відгадайте, відгадайте.</p>
	<p>— Не можу.</p>
	<p>— Ну то платіть за три роки й три місяці.</p>
	<p>Пан заплатив, Іван сів на коня й поїхав. Пан приїжджає додому, а хата вже догоріла. Та й не догонит Івана, бо тоді биками їхали.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Козьова, Сколівського району, Львівської області 28 грудня 1990 року Климаш Петро Олексійович (1909)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Бойківщини/">Фольклор Бойківщини</a></li>
	</ul>
</footer>
<!--#include virtual="/-/inc/general__page_end.inc" -->
