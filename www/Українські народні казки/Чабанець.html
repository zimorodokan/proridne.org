<!--#include virtual="/-/inc/general__page_start.inc" -->
<title>Чабанець ☼ Українська народна казка ☼ Народна творчість</title>
<meta name="Description" content="Українська народна казка Подніпров’я (Наддніпрянщини) «Чабанець» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Чабанець.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Чабанець <br><span class="article__headerDescription">Українська народна казка Подніпров’я (Наддніпрянщини)</span></h1>
	<p>Був собі чабанець. Змалку пас вівці і крім них нічого не знав. Одного разу впав йому з неба здоровенний камінь. То він було усе грається тим каменем, то причепить до батога та кине вгору, а сам спати ляже на цілий день. Прокинеться, аж ось і камінь летить, та як упаде то по коліна у землю вгрузне. А то візьме кине серед степу сіряк, тим каменем придавить, то й три чоловіки не піднімуть. Мати було лає його:</p>
	<p>— Що ти, дурний, тягаєшся з такою каменюкою? Ще підірвешся!</p>
	<p>А йому байдуже, все качає той камінь. А до того царя, що в його царстві той чабанець жив, став підступати під город змій. Здоровенне каміння перевертає, кидає та дворець собі будує, і вимагає, щоб цар за нього свою дочку оддав. Цар перелякався, став засилати скрізь по царству бумагу, чи не знайдеться де такий богатир, щоб того змія знищив. Шукали-шукали, не знаходиться. А той чабанець почув та й хвалиться:</p>
	<p>— Я б того змія, — каже, — батогом убив.</p>
	<p>Люди почули це, донесли цареві, той і вимагає його. От підійшов він до царя, цар подививсь, що він такий малий, та й каже:</p>
	<p>— Що ти хвалишся! Ти ще молодий!</p>
	<p>— Нічого, — каже чабанець.</p>
	<p>Дав тоді йому цар два полки солдат. Чабанець вийшов до них і став командувать, наче він уже років двадцять у війську служив. Цар тільки руками сплеснув:</p>
	<p>— Боже мій! — каже.</p>
	<p>От не доходячи за декілька метрів до змія, покидає чабанець свої полки і наказує:</p>
	<p>— Дивіться, як із змієвого дворця з труби піде дим, то я його побив, а як полум’я, то він мене.</p>
	<p>А той змій був такий сильний, до себе не підпускає, духом забиває. Та чабанець і не ворухнеться.</p>
	<p>— Ну, — питає, — чого, добрий молодець, зайшов? Будем битися чи миритися?</p>
	<p>— Не з тим добрий молодець ходить, щоб мириться, а з тим щоб биться.</p>
	<p>Змій йому каже:</p>
	<p>— Піди ще три роки погуляй, тоді приходь.</p>
	<p>— Ні, — каже, — я вже своє відгуляв.</p>
	<p>— А чим ти мене будеш бити?</p>
	<p>— А оцим батогом.</p>
	<p>А батіг з волячої шкури сплетений, і той камінь на кінці прив’язаний.</p>
	<p>— Ну, — каже змій, — бий мене!</p>
	<p>— Ні, бий ти мене попереду.</p>
	<p>У змія меч здоровенний стальний, як ударить же він того чабанця, так той меч на цурки розсипавсь.</p>
	<p>— Держись же, — каже чабанець, — тепер я тебе ударю.</p>
	<p>Як шмагоне тим камінцем, змій так і розпластавсь. Дим пішов у трубу. Військо таке раде. Музиканти грають, цар чабанця зустрічає, бере під руку, веде у дворець.</p>
	<p>От оддав цар за нього дочку, побудували їм дворець, живуть вони собі. А інші царі почали насміхатися, що як-таки свою рідну дочку та оддати за чабана! Цареві вже і самому жаль. І посилає він скрізь бумаги, чи не знайдеться де такий богатир, щоб того чабанця міг убить.</p>
	<p>Ото найшлося двоє. Пішли вони до чабанця, а він сидить за столом, книжку читає і почув уже, що до нього битися йдуть. Прийшли вони, він і питає:</p>
	<p>— З чим, добрі молодці, прийшли, будем биться чи мириться?</p>
	<p>— Авжеж биться.</p>
	<p>— Підождіть, — каже, — я богу помолюсь.</p>
	<p>Помоливсь, сів за стіл і голову руками підпер.</p>
	<p>— Ну, — каже, — тепер бийте!</p>
	<p>От один як ударить через ліве плече, так меч і розскочивсь. А другий як ударе навхрест через праве, тільки сорочку перерубав. Тоді чабанець устав, узяв їх обох і здавив докупи, так маслаки з них і посипалися. Набрав він тоді тих маслаків у кулаки, та так йому досадно на царя стало. Пішов він до нього і прямо каже:</p>
	<p>— Бачиш це ? І тобі таке буде!</p>
	<p>Відтоді цар його і не чіпав.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>141 (7294). Чабанець. СУС —. Записав Маргаль Андрій 2009 року. Сіровух Людмила Іванівна (1941). Дніпропетровська область, Синельниківський район, Вільне</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>


<article class="articleMain">
	<h1 class="articleMain__header">Чабанець <br><span class="article__headerDescription">Українська народна казка Кіровоградщини</span></h1>
	<p>Був собі чабанець, та такий що ще змалку вівці пас, більше ніякої роботи не знав. От раз і випав йому камінь з неба у вісім пудів. То він було усе грається з тим каменем. То причепить до батога та як кине угору, то аж на другий день ловить його. А то візьме, покине серед степу сіряк, тим каменем навалить, то хай там три чоловіки або й більше, а не візьмуть. Мати було його лає:</p>
	<p>— Що ти, дурний, тягаєшся з такою каменюкою? Ще підірвешся!</p>
	<p>А йому й байдуже, катає та й катає той камінь. От до того царя, що в його царстві той чабанець жив, став підступати під город змій. Пудів по тридцять каміння перевертає, кидає та дворець собі будує. І вимагає, щоб той цар за нього свою дочку оддав.</p>
	<p>Цар перелякався і давай засилати скрізь по царству, по волостях бумагу, чи не знайдеться такий богатир, щоб того змія знищив. Шукали, шукали, не знаходиться. А той чабанець почув та й похвалився:</p>
	<p>— Я б того змія, — каже, — батогом забив.</p>
	<p>Він, може, сказав на глум, а люди взяли на ум, донесли цареві у вуха. Той і вимагає, щоб він прийшов. От приступив він до царя, той подивився, що він такий малий, та й каже:</p>
	<p>— Що ти говориш! Ти ще молодий.</p>
	<p>А він звісно хлоп’я.</p>
	<p>— Нічого, — каже.</p>
	<p>Ну, ото дає цар два полки солдат. Чабанець як вийшов до тих солдат та як скомандував, то неначе він уже років двадцять у війську служив. Тоді цар тільки руками сплеснув.</p>
	<p>От не доходячи за скільки там гін до того змія, чабанець кида свої полки і наказує:</p>
	<p>— Дивіться, — каже, — як із змієвого дворця з труби йтиме дим, то я його побив, а як піде полум’я, то він мене.</p>
	<p>Покинув те військо, а сам і пішов. А той змій та такий був сильний, що за гони до себе не підпускає, так диханням і побиває. От як забачив змій чабанця, зараз дмухнув. Аж ні, той і не ворухнувся.</p>
	<p>— Ну, — питає, — за чим, добрий молодець, зайшов? Чи будем битися, чи миритися?</p>
	<p>— Не з тим добрий молодець ходить, щоб миритися, а щоб битися.</p>
	<p>Змій йому й каже:</p>
	<p>— Та ти піди ще три роки погуляй, а тоді приходь.</p>
	<p>— Ні, — каже, — я вже гуляв.</p>
	<p>— А чим ти, — питає змій, — мене будеш бити?</p>
	<p>— А оцим батогом.</p>
	<p>А у нього батіг там, може, з цілої волячої шкури сплетений і камінь той на кінці прив’язаний.</p>
	<p>— Ну, — каже змій, — бий мене!</p>
	<p>— Ні, бий ти мене попереду.</p>
	<p>От у змія меч на три сажні залізний чи стальний. Як ударить він чабанця ним, так меч на шматочки розлетівся.</p>
	<p>— Держись же, — каже чабанець, — тепер я тебе ударю.</p>
	<p>Як шмагоне його батогом, змій тут і розпластався, дим пішов у трубу. Тут військо таке раде, музиканти грають, співаки співають, цар чабанця стрічає, бере у дворець. От оддав цар за нього дочку, побудував їм дворець та й живуть собі.</p>
	<p>А інші царі почали балакати, що як таки свою рідну дочку та оддати за чабана. Цареві вже і самому жалко, і засилає він скрізь бумаги, чи не знайдеться де такий богатир, щоб того чабана міг убити. Скоро і знайшлося двоє. От спорядили їх, і пішли вони до того чабанця. Прийшли, а він і питає:</p>
	<p>— З чим, добрі люди, прийшли? Чи будем битися, чи мириться?</p>
	<p>— Авжеж, — кажуть, — що битися.</p>
	<p>От один як ударить через ліве плече, так меч і розскочивсь. А другий як ударить навхрест через праве, тільки сорочку перерубав. Тоді чабанець устав, узяв їх обох та як здавив докупи, так маслаки з них і посипались. Набрав він тоді тих маслаків у кулаки, та так йому досадно на царя стало. Пішов він до нього і не величає, а прямо каже:</p>
	<p>— А що, бачиш це? Так і тобі буде!</p>
	<p>Тоді цар і годі його чіпати.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>176 (8070). Чабанець. СУС — 300*. Записала Килинич Марія 2010 року. Килинич Юрій Петрович (1969). Кіровоградська область, Голованівський район, Свірневе</p>
			<p>Цю казку подавали в багатьох областях України (вперше на Чернігівщині), і ясно було, що це списано з друкованих джерел. Тому більшість таких записів до друку не подавалися. Але в даному випадку подали мені текст казки з тої місцевості, де ще наприкінці ХІХ століття записав цю казку І. Манжура. Тому я й вирішив подати цю казку до книги «Казки Степової України» (Микола Зінчук).</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Кіровоградщини/">Фольклор Кіровоградщини</a></li>
		<li><a href="/Фольклор Наддніпрянщини/">Фольклор Подніпров’я (Наддніпрянщини)</a></li>
	</ul>
</footer>
<!--#include virtual="/-/inc/general__page_end.inc" -->
