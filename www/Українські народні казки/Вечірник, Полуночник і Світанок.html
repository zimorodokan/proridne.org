<!--#include virtual="/-/inc/general__page_start.inc" -->
<title>Вечірник, Полуночник і Світанок ☼ Українська народна казка ☼ Народна творчість</title>
<meta name="Description" content="Українська народна казка Поділля «Вечірник, Полуночник і Світанок» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Вечірник, Полуночник і Світанок.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Вечірник, Полуночник і Світанок <br><span class="article__headerDescription">Українська народна казка Поділля</span></h1>
	<p>Жили колись давно чоловік і жінка. І народився у них перший син, якому батьки дали ім’я Вечірник (бо саме ввечері родила його мати). Минув рік, і однієї полуночі порадувала жінка чоловіка другим сином — Полуночником. А потім, через рік, народився й третій син — Світанок.</p>
	<p>Пішли сини у світ. Перший син приходив завжди до батьків увечері, другий — у полуніч, а найменший, що Світанком звався,— на світанку.</p>
	<p>А саме в тому царстві-государстві пропала раптом в царя дочка. Що вже не шукали її всі придворні й слуги, та даремно: не найшли ніде й сліду. Тут міністри і порадили цареві попитати про царівну хлопців — Вечірника, Полуночника й Світанку, що кожен день ходять по світу.</p>
	<p>Прийшли царські слуги до господаря, принесли дарунки, питають:</p>
	<p>— Де ваші сини?</p>
	<p>— Сини мої в дорозі, — каже батько. — Але ви почекайте. Скоро вже Вечірник прийде, ви його і попитаєте.</p>
	<p>Прийшов Вечірник. Розпитали його царські слуги про цареву дочку.</p>
	<p>— Ні, не бачив і не чув ніде я про царівну,— одказав Вечірник.</p>
	<p>— Попитайте Полуночника іще,— каже царським слугам батько.</p>
	<p>Стали царські слуги чекать Полуночника. Не забарився і той прийти.</p>
	<p>— Ні, не стрічав ніде царевої дочки,— одказав Полуночник.</p>
	<p>— Що ж, попитайте ще Світанку, — знову каже батько царським слугам.</p>
	<p>Стали ті чекати третього сина. Незабаром прийшов і Світанок. Та і він не</p>
	<p>знав нічого про цареву дочку.</p>
	<p>Аж тепер Вечірник, Полуночник і Світанок дізналися, що вони брати. Порадилися і вирішили всі троє іти в світ шукати царську дочку. Як вирішили, так і зробили. Попрощалися сини з батьками, вирушили гуртом у світ.</p>
	<p>Йшли полями, йшли лісами. Та все марно. Вже хотіли й вертатися, та ось найменший брат Світанок запримітив гору, а в ній діру. І вона, ця діра, в саме провалля вела. Зсукали брати шнура, та ні Вечірник, ні Полуночник не захотіли спускатися в провалля.</p>
	<p>— Опускайся, брате, ти,— мовили старші брати Світанкові.— А ми тут посторожуємо, почекаємо.</p>
	<p>Схопив хлопець за край шнура, поліз у підземелля. Ліз, ліз і враз побачив унизу галявину, а на ній хатку, що стояла посередині галявини. Зайшов Світанок у хату: дід з бабою саме вечеряли.</p>
	<p>Узяв хлопець ложку, став і собі їсти з ними. Дід каже.</p>
	<p>— Давай, бабо, ще.</p>
	<p>Баба ще налила. Дід поїв, а далі каже.</p>
	<p>— Я голодний, хтось з нами вечеряє. Ти бери, бабо, коцюбу і ставай у дверях. Будемо ловити.</p>
	<p>Так дід і баба зловили хлопця. Той і розказав, чого прийшов сюди.</p>
	<p>— А чого ви сліпі? — запитав хлопець.</p>
	<p>Дід з бабою стали оповідати.</p>
	<p>— Коли ми пасли корову, прийшли злі русалки і повипікали нам горючою водою очі. З тих пір ми і невидющі. Помогти нам може тільки жива вода.</p>
	<p>Попросивсь хлопець у діда і баби пасти корову. Вивів її у поле, а сам заховався у тернину. Прийшли русалки. Вискочив хлопець з тернини та й половив їх. Пообіцяв:</p>
	<p>— Якщо одна з вас принесе цілющу воду, то й одпущу.</p>
	<p>Згодилася одна русалка принести цілющу воду. Одпустив її хлопець. Незабаром принесла вона воду. Полив хлопець на дерево, а воно загорілося. Тоді дала русалка цілющу воду. Полив хлопець знову на дерево, воно зажило.</p>
	<p>Узяв хлопець живу воду, поніс дідові і бабі. Змочив їм очі, вони й стали видючими. Настав час прощатися з дідом і бабою.</p>
	<p>Виніс дід чарівного меча, віддав хлопцеві, баба ще порадила.</p>
	<p>— Коли будеш вилазити звідтіля на світ, то спершу почепи до шнура каменя.</p>
	<p>Попрощався хлопець з дідом і бабою, пішов шукати царівни. Йшов не довго, не коротко, аж побачив у скалі печеру. Зайшов, а там сидить у кутку красива дівчина. Побачила вона хлопця та й каже.</p>
	<p>— Тікай, бо скоро змій прилетить. Як увидить він тебе, то зжере.</p>
	<p>— А хто ти така?</p>
	<p>Тут і розказала дівчина, що вона царева дочка, а украв її з царського саду, куди вона вийшла погуляти, великий семиголовий змій.</p>
	<p>Узяв Світанок дівчину і в дорогу. Аж чує: земля двигтить, за ними летить, женеться семиголовий змій. Замахнувся хлопець дідовим мечем і зрубав змієві шість голів, а сьомої не може. Довго билися, рубалися, аж хлопець упав знесилений. Тоді царівна хлюпнула на нього цілющою водою, він ожив, одрубав змієві сьому голову.</p>
	<p>Скоро казка мовиться, та не скоро діло робиться. Набрів хлопець на діру у скелі, де чекали на його старші брати. Узяв кінець шнура, прив’язав до його царівну. А вона зняла з руки перстень, переламала: одну половину взяла собі, а другу дала хлопцеві.</p>
	<p>Витягли старші брати царівну, знов опустили шнура, а хлопець згадав бабину пораду, почепив до його каменя. Дотягнули брати до половини його і кинули. Задумався Світанок, пішов у ліс. Побачив орлине гніздо. Велика сова саме хотіла з’їсти маленьких орлят. Замахнувся хлопець мечем, одігнав сову, захистив од смерті орлиних дітей. Тут надлетів орел і каже:</p>
	<p>— За те, що ти врятував моїх дітей, я стану тобі в допомозі.</p>
	<p>— Допоможи мені, орле, вибратися звідтіля наверх.</p>
	<p>— Добре. Тільки на запас візьми багато м’яса і живучої води.</p>
	<p>Вернувся хлопець до діда і баби, випросив у їх вола, зарізав його. М’ясо і живучу воду приладнав до спини орла, сам сів на його. Полетіли.</p>
	<p>Що пролетять трохи і дає хлопець орлові з’їсти м’яса. Що пролетять, то знов дає м’яса. Та під самим верхом орлові забракло м’яса. Тоді хлопець одрізав і дав йому свою литку, а на рану полив живучою водою. Вона зажила.</p>
	<p>Питається орел:</p>
	<p>— Що ти давав мені їсти в останній раз?</p>
	<p>А хлопець:</p>
	<p>— Давав своє м’ясо.</p>
	<p>Так вибрався молодший брат наверх. Пішов він до царя, а там весілля: його старший брат жениться з царівною. Вона ж нікому не хоче казати правди, бо брати настрахали.</p>
	<p>Світанок одразу ж до царя. Розказав, як його старші брати обманули, показав половину персня, а царівна — свою половину.</p>
	<p>Тут же цар наказав гнати геть за брехню старшого і середнього братів. А наймолодший брат оженився з царевою дочкою. На тому й казці кінець.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>50 (6002). Вечірник, Полуночник і Світанок. СУС 301. Записано Поліщук М. Т. 2008 року. Кичак Катерина Іванівна (1918). Хмельницька область, Красилівський район, Волиця-1</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Поділля/">Фольклор Поділля</a></li>
	</ul>
</footer>
<!--#include virtual="/-/inc/general__page_end.inc" -->
