<!--#include virtual="/-/inc/general__page_start.inc" -->
<title>Як бідний виграв на суді ☼ Українська народна казка ☼ Народна творчість</title>
<meta name="Description" content="Українська народна казка Гуцульщини «Як бідний виграв на суді» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Як бідний виграв на суді.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Як бідний виграв на суді <br><span class="article__headerDescription">Українська народна казка Гуцульщини</span></h1>
	<p>Були два браття, оден багач, а другий бідний. То було вже близько до весни. Прийшов той бідний до багача та й каже: — Брате, весна близько. Що би ти від мене хотів, аби ти мою нивку виорав? Але таки зараз по зимі, аби моя жінка не шукала оранників. Бо я йду на роботу. А брат каже:</p>
	<p>— Най буде, я виорю.</p>
	<p>— Я тобі заплачу. Багатий брат каже:</p>
	<p>— Я в тебе плати не хочу. Поки ти ще не йдеш на роботу, прийди поможи мені повозити гній. А я тобі за то виорю.</p>
	<p>Пішов бідний брат до багатого брата другої днини, возив цілу днину гній і ще лишилося до полудня на другу днину. Поробив йому півтора днини та й пішов на роботу.</p>
	<p>Настала весна, люди орють, сіють, веснують&nbsp;<sup>*</sup>. А то підпало двоє свят укупі, і подумав бідний брат: «Піду я додому знати, чи жінка завеснувалася, чи ні». Приходить, а жінка каже:</p>
	<p>— В мене ще не орано.</p>
	<p>— Як не орано? Та він мав перше від усіх виорати, бо я йому відробив.</p>
	<p>Гікає&nbsp;<sup>*</sup> він на жінку, а жінка каже:</p>
	<p>— Я вже п’ять раз хлопця слала, щоб він ішов орати, а він каже: «Ти не журися, то моя жура. Виорю».</p>
	<p>Він бере йде до брата.</p>
	<p>— Чого це ти мені не виорав, як ми договорилися? А брат слабий. Каже:</p>
	<p>— Вибачай, сараку&nbsp;<sup>*</sup>, я не годен орати. Бери воли та завтра виори собі, бо я не годен.</p>
	<p>— Ти мені мав виорати, наколи зима згине, а тепер ти мені кажеш у неділю орати?</p>
	<p>Приходить чоловік додому та й розказує жінці:</p>
	<p>— Він слабий, хіба би я сам йшов орати.</p>
	<p>Жінка дуже нуждувалася&nbsp;<sup>*</sup> від того, що чоловік мав у неділю орати. Але сказала:</p>
	<p>— Іди ори. Най це буде на його душу гріх. Прийшов він до брата та й каже:</p>
	<p>— Давай воли, буду орати, але це буде не мій гріх, а твій, бо ти мені мав виорати не в неділю.</p>
	<p>Взяв він воли та й пішов орати. Лише розорався, аж тут приходить Неділя та й каже:</p>
	<p>— Боже помагай, ґаздо&nbsp;<sup>*</sup>!</p>
	<p>Він роздивився, а то нікого не видко, лиш голос чути. Неділя ще раз каже:</p>
	<p>— Боже помагай!</p>
	<p>Він відповів, а вона каже:</p>
	<p>— Ти ореш. А ти знаєш, що сьогодні неділя?</p>
	<p>— Та знаю, — каже. Та й розказав: — Брат мене на збитки вигнав, щоб я орав. Я не мав орати, але мушу, бо весна тікає.</p>
	<p>А Неділя каже:</p>
	<p>— Що йому за це зробити, що він неділю поневажив? Є в него діти? — питає.</p>
	<p>— Та є хлопчик.</p>
	<p>— То най, — каже, — той хлопчик умирає, чи ці воли вгибають, що він неділю поневажив? Вибирай одно з двох.</p>
	<p>А він пожалував хлопчика та й каже:</p>
	<p>— Най воли вгибають.</p>
	<p>А воли погепалися на землю та й вгибли оба. Він іде до брата казати, що вгибли воли. А той слабий штрик&nbsp;<sup>*</sup> до него та й каже:</p>
	<p>— То ти зі злости воли гонив, і кров на них напала. Ти їх бив і задуже гонив. Ти, — каже, — продаш тоту свою нивку та й мені заплатиш за воли.</p>
	<p>А цей сараку так зажурився. Та й ніяких свідків не було. Дітей багато, і треба кавалок землі продати. Та й вийшли повістки іти обом у суд. Бідний не спить. Дзиґарка&nbsp;<sup>*</sup> в него не було. Встав ще темно і до днини зайшов у місто. Дуже студінь була, і він просився, щоб його пустили десь зігрітися. Але його не пускали.</p>
	<p>Брат його приїхав кіньми і закоцкав&nbsp;<sup>*</sup> на препинацію&nbsp;<sup>*</sup>, там, де горівку п’ють. Аби пустили випити. Та й зайшов він на пиятику. А цей бідний сирота й собі туди всунувся, аби зігрівся. Та й грівся коло груби&nbsp;<sup>*</sup>. А жидівка купала дитину. Він сирота здрімав, звалився на ту дитину та й задушив її. Жидівка пустилася його бити. Та й тоти вихопилися, що пили. Брат його сказав:</p>
	<p>— Він мені воли стратив. Я сьогодні йду з ним на суд. А жидівка каже:</p>
	<p>— Та й я йду на суд.</p>
	<p>Бідний сараку думає: «Що я маю робити? Брат каже, щоби я воли заплатив, а я не маю відки. Жидівка скаже на суді, щоб мені дали кару смерти. Піду я до річки, штрикну з мосту та втоплюся».</p>
	<p>Пішов він до мосту та й штрик. А там ловили рибу. То не можна було ловити, а вони ловили вдосвіта, щоб ніхто не бачив. І той бідний штрик на одного та й розтрощив йому плечі. Його питають:</p>
	<p>— Чого ти це зробив?</p>
	<p>А він каже пригоду свою. Ідуть вони з ним в суд. Уже троє з ним ідуть. Він підняв на дорозі добру плиту, поклав собі під фелеґу&nbsp;<sup>*</sup> та й думає: «Як буде суддя мене лихо судити, то я йому цим каменем дам в голову, та й погинемо з ним разом».</p>
	<p>Прийшли на суд. Перший раз зачали питати в багача:</p>
	<p>— Що він тобі зробив? Багач каже:</p>
	<p>— Взяв мої воли та гонив їх. Та й кров на них напала, і вгибли мої воли. Я хочу, щоб він мені заплатив.</p>
	<p>Питає суддя в бідного:</p>
	<p>— Як ти воли стратив? А він каже:</p>
	<p>— Я йому відробив ще взимі, аби він мені виорав. А навесні я не був дома, гадав, що жінка вже завеснувала, а він на збитки&nbsp;<sup>*</sup> не йшов орати. Сказав мені: «Бери воли та ори в неділю». Я орав, а Неділя прийшла і присудила: або най син його вмирає, або най воли вгибнуть. А я, — каже, — сказав, що най син жиє. А як воли згинуть, то він має другі.</p>
	<p>А плиту бідний тримає під фелеґою, а судія гадає, що там у него ретівка&nbsp;<sup>*</sup> з маслом. І сказав суддя багачеви:</p>
	<p>— Як ти неділю поневажив, а він такий добрий був, що тобі сина пожалував, то маєш купити йому воли. А ті, що вгибли, то для тебе пусте.</p>
	<p>Багач обтерся та й пішов. І має купити бідному два воли. А жидівка каже:</p>
	<p>— Воно мені вбило насмерть дитину. Що я маю робити? Суддя запитав у бідного:</p>
	<p>— У тебе є діти?</p>
	<p>— Є. Семеро.</p>
	<p>— То йди вибери собі в него дитину, котру хочеш. За ту дитину, що він убив.</p>
	<p>А жидівка зґвавтувала:</p>
	<p>— Де я руської дитини хочу?! Мені не треба! Суддя каже їй:</p>
	<p>— Як не треба, то йди собі.</p>
	<p>Та й вона пішла. А цей, що під мостом був, каже:</p>
	<p>— Він мені плечі розбив та й розтрощив мене. Що я маю робити?</p>
	<p>— А що ти там робив? — питає суддя. — Ти рибу ловив? Та й дав йому кару за рибу. А бідному сказав:</p>
	<p>— Ти йди під міст та стань там, а він най тобі штрикне на плечі. Той каже:</p>
	<p>— Я не буду це робити. Де я потрафлю&nbsp;<sup>*</sup> так штрикнути? Та я розіб’юся.</p>
	<p>А суддя питає:</p>
	<p>— А що робити інакше?</p>
	<p>То порозходилося, бо то вже було по всьому. Суддя питає того бідного:</p>
	<p>— Що ти там маєш для мене?</p>
	<p>А він показує з-під фелеґи плиту та й каже:</p>
	<p>— Якби ви мене лихо судили, то я мав вам дати цим каменем по голові. Та й мали ми оба скінчити своє життя.</p>
	<p>А суддя каже:</p>
	<p>— Добре, що бог дав мені таку пам’ять, і я добре судив та й не погостив&nbsp;<sup>*</sup> таке.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__footnotes">
			<p><sup>*</sup> Веснува́ти — вести весняні посівні роботи.</p>
			<p><sup>*</sup> Гі́кати — сварити.</p>
			<p><sup>*</sup> Сара́ку (сара́ка) — бідолаха.</p>
			<p><sup>*</sup> Нуждува́тися — журитися.</p>
			<p><sup>*</sup> Ґазда́, ґазди́ня — господар, господиня.</p>
			<p><sup>*</sup> Штрика́ти — стрибати, скакати, кидатися.</p>
			<p><sup>*</sup> Дзиґа́рок — годинник.</p>
			<p><sup>*</sup> Ко́цкати — стукати, щоб відчинили.</p>
			<p><sup>*</sup> Препина́ція — корчма.</p>
			<p><sup>*</sup> Гру́ба — тут: піч.</p>
			<p><sup>*</sup> Феле́ґа — драна свитина.</p>
			<p><sup>*</sup> На зби́тки — тут: на зло.</p>
			<p><sup>*</sup> Ре́тівка — дерев’яна посудина.</p>
			<p><sup>*</sup> Лупи́ти — тут: здирати шкуру.</p>
			<p><sup>*</sup> Курме́й — вірьовка, мотуз.</p>
			<p><sup>*</sup> Толо́ка — тут: поле, що служить пасовищем.</p>
			<p><sup>*</sup> Лім (род.відм. лому) — хмиз.</p>
			<p><sup>*</sup> Ві́дци — звідси.</p>
			<p><sup>*</sup> Потра́фити — зуміти.</p>
			<p><sup>*</sup> Пого́стити — зазнати чогось</p>
		</div>
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Село Яворів, Косівського району, Івано-Франківської області 4 грудня 1983 року Рибчук Анна Петрівна (1909 року народження)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Гуцульщини/">Фольклор Гуцульщини</a></li>
	</ul>
</footer>
<!--#include virtual="/-/inc/general__page_end.inc" -->
