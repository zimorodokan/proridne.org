<!--#include virtual="/-/inc/general__page_start.inc" -->
<title>Крилатий, волохата й масляний ☼ Українська народна казка ☼ Народна творчість</title>
<meta name="Description" content="Українська народна казка Кіровоградщини «Крилатий, волохата й масляний» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Крилатий, волохата й масляний.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Крилатий, волохата й масляний <br><span class="article__headerDescription">Українська народна казка Кіровоградщини</span></h1>
	<p>Десь на узліссі в тепленькій хатинці жило собі троє друзів — горобець крилатий, мишка волохата і млинець масляний. Кожен свою роботу робив й іншому допомагав. Горобець з лісу здобич приносив, мишеня дрова рубало, а млинець кашу та борщ варив.</p>
	<p>Бувало, сядуть друзі за стіл, а горобець цвірінькає:</p>
	<p>— Оце так борщ! До чого смачний та жирний!</p>
	<p>А млинець йому на те:</p>
	<p>— А це ж я занурююся в борщ та вилізу, от він і жирний.</p>
	<p>А слідом мишеня пищить:</p>
	<p>— А я дровець навезу, дрібненько нагризу, от вогонь добре горить і каша вариться.</p>
	<p>— Та й я, — каже горобець, — маху не дам. Назбираю грибів, навезу бобів, от ми й ситі.</p>
	<p>Отак вони жили, одне одного хвалили та й себе не забували.</p>
	<p>Тільки якось горобець замислився: «Я більше за всіх працюю. Цілий день по лісу літаю, крильця тріпаю, лапки збиваю. Від ранку до вечора на полюванні, то тяжка робота. Не бувати цьому більше!»</p>
	<p>Іншого дня млинець пішов на полювання, горобець — дрова рубати, а мишка — обід готувати.</p>
	<p>От котиться млинець по доріжці, а з-за кущів лисиця скік! Та млинця хап за масляний бік. Бився він, бився, заледве вирвався. Прибіг додому з порожніми руками.</p>
	<p>Стала мишка борщ варити. Чого не покладе, чого не додасть, а борщ все несмачний, нежирний та негустий. Згадала, як млинець борщ варив і кинулася в горщик. Обварила собі боки, ледве вискочила. Кожушок розлазиться, хвостик дрижма дрижить. Сіла на лаву, сльози ллє.</p>
	<p>А горобець дрова возив. Навозив, натягав та й давай клювати, на дрібні тріски ламати. Клював, доки дзьоба набік не звихнув. Сів під парканом і сльозами вмивається.</p>
	<p>Прибіг млинець додому, бачить, сидить горобець на купі дров і плаче. А в хаті мишеня на лавці в облізлому кожушку тремтить.</p>
	<p>От млинець говорить:</p>
	<p>— Отак завжди буває, коли один на другого киває, своєї справи робити не бажає.</p>
	<p>Горобець від сорому під лаву забився. Поплакали, погорювали та й стали жити по-старому. Кожен взявся до свого діла. І відновився в домі лад і порядок.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>175 (8069). Крилатий, волохата й масляний. СУС —. Записала Кіріченко Тетяна 2010 року. Кіріченко Світлана Петрівна (1977). Кіровоградська область, Голованівський район, Свірневе</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Кіровоградщини/">Фольклор Кіровоградщини</a></li>
	</ul>
</footer>
<!--#include virtual="/-/inc/general__page_end.inc" -->
