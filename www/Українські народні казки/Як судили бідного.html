<!--#include virtual="/-/inc/general__page_start.inc" -->
<title>Як судили бідного ☼ Українська народна казка ☼ Народна творчість</title>
<meta name="Description" content="Українська народна казка Гуцульщини «Як судили бідного» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Як судили бідного.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Як судили бідного <br><span class="article__headerDescription">Українська народна казка Гуцульщини</span></h1>
	<p>Був бідний чоловік. І прийшов до багача, аби йому дав биків виорати городець.</p>
	<p>— Дайте мені биків, аби я виорав собі городець. Я вам відроблю. Багач каже:</p>
	<p>— Я дам бики, але слугу не дам, бо слуга пішов сіно громадити. Бери сам.</p>
	<p>А в того багача були іменини. За столом гості. П’ють, гуляють. І напилися горівки до того бідного, і дали йому випити. А закусити нічого не дали. А він трошки постояв, бо ґазда пішов надвір. І був голоден, і зразу уп’янів.</p>
	<p>А давно, як звикле, діти були в колисках на землі. Бідний упав і розбив на смерть дитину. Йой, зробився такий лемент. І бідний пішов без нічого. Не взяв биків. Прийшов додому, а жінка питає:</p>
	<p>— Не взяв биків? А він каже:</p>
	<p>— Е, таке зробилося. Дали мені горівки, та я впав і розбив дитину.</p>
	<p>Каже жінка:</p>
	<p>— Я піду завтра до пана. Може, випрошу биків у него. Прийшла вона до пана, зачала просити:</p>
	<p>— Я вам відроблю, бо ми платити не маємо чим. Пан каже:</p>
	<p>— Та я дам бики, бо вони стоять. Та нема слуги, десь пішов у місто. То будете самі орати.</p>
	<p>— То нічого, я буду водити.</p>
	<p>Взяла бики. Плуг і борону на віз та й поїхала додому.</p>
	<p>Жінка бики водить, чоловік за плугом, як звичайно. А там у пана був ріпак. Випрягли вони бики і пустили на той ріпак пасти, поки рілля просохне. А самі пішли додому обідати.</p>
	<p>Заким&nbsp;<sup>*</sup> пообідали, трохи пробарилися, виходять, а бики попу-кали&nbsp;<sup>*</sup>. Ну що тут робити? Ґвавт страшний. Пан пригнав коні, забрав мертві бики додому.</p>
	<p>Судити його треба за таку справу. Там убив дитину, а тут бики попукали. Великий суд має бути. Іде бідний до адвоката радитися, що він має робити. Адвокат сказав:</p>
	<p>— А даш мені стілько й стілько грошей?</p>
	<p>— Дам, — каже.</p>
	<p>— Але би були самі монето́ві. Би не були паперові.</p>
	<p>— Добре.</p>
	<p>І що робить цей бідний? Пішов на зарінок, назбирав дрібних камінців, підперезався добре і накидав у пазуху.</p>
	<p>Прийшли на суд. І бідний прийшов, і адвокат, і той пан, і той вуйко — всі зійшлися. Зачали розбирати справу. Адвокат дуже захищає бідного. Перший раз узяли справу за дитину. Адвокат каже.</p>
	<p>— Прошу судді ласкаво. Я поясню, як то було. Бідний чоловік прийшов голоден. А вони там понапивалися і дали йому горівки, а закусити не дали нічого. І він так нещасливо впав. Як ви вважаєте, пане суддя? Хіба він винен? Він сп’янів дуже.</p>
	<p>— Правильно, — каже суддя, — не винен.</p>
	<p>Зачали розсуджувати за бики. За дитину не винен, а за бики треба судити. А бідний усе цоркає камінчиками в пазусі та на адвоката кліпає. Адвокат знов моцно захищає.</p>
	<p>— Слухайте, пресвітлий суд. Я вам поясню, як то було. Він чоловік бідний, у него худоби ніколи не було. Він не знав, що таке може статися, пустив бики, щоби попаслися. Він не винен.</p>
	<p>І суддя сказав, що не винен. Панови треба було слугу до волів дати.</p>
	<p>Повставали всі і по домах. Суд закінчений. А адвокат на него киває: «Ходім поза дім». Та й зайшли вони удвох у глухе місце. Той розперезав пасок, а всі камінчики шур на землю. Адвокат задеревів.</p>
	<p>— Чоловіче, де я думав, що ти мене так обдуриш!</p>
	<p>— Та ж, — каже, — ти знав, що я бідний. Що на мені тілько оця дранка, і більш нічого в мене нема. Відки я мав такі гроші дістати?</p>
	<p>Бідний обернувся та й пішов собі додому, а адвокат плюнув і теж пішов додому.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__footnotes">
			<p><sup>*</sup> Заки́м — доки.</p>
			<p><sup>*</sup> Пу́кати — тріскати.</p>
		</div>
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Село Рожнів, Косівського району, Івано-Франківської області 28 вересня 1986 року Намісниченко Теодозія Дмитрівна (1905 року народження)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Гуцульщини/">Фольклор Гуцульщини</a></li>
	</ul>
</footer>
<!--#include virtual="/-/inc/general__page_end.inc" -->
