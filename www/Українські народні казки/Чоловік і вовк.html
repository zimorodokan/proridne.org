<!--#include virtual="/-/inc/general__page_start.inc" -->
<title>Чоловік і вовк ☼ Українська народна казка ☼ Народна творчість</title>
<meta name="Description" content="Українська народна казка Закарпаття, Покуття «Чоловік і вовк» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Чоловік і вовк.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Чоловік і вовк <br><span class="article__headerDescription">Українська народна казка Закарпаття</span></h1>
	<p>Єден голодний вовк сів коло дороги та жде на чоловіка, аби його і з’їсти. Котрий буде перший іти, того й з’їсть. А тут іде чоловік з палицею. Вовк до нього: — Я тебе з’їм. А тою дорогою ішов чорт. Чоловік звідається:</p>
	<p>— Вовче, а ти не боїшся чорта? Он чорт іде.</p>
	<p>Вовк обернувся, аби подивитися на чорта, а чоловік так ударив його палицею, що вовк упав мертвий. І пішов чоловік далі. Надійшов чорт, а вовк лежить на дорозі.</p>
	<p>— Уставай, вовче, — каже чорт. А вовк не міг устати з землі.</p>
	<p>А тою дорогою йшли бог і святий Петро. Чорт питає бога, що зробити, жеби вовк устав. А бог каже чортови, жеби казав: «Встань, вовче, з’їж чорта». А чорт каже:</p>
	<p>— Встань, вовче, з’їж чорта. Але другого, не мене. Вискочив чорт на вільху, а вовк ухопив чорта за п’яту. І одкусив йому п’яту. Чорт остався на вільсі, а з п’яти потекла кров. І від того часу вільха стала червона.</p>
	<p>А вовк погнався за тим чоловіком, догнав його:</p>
	<p>— А тепер я тебе з’їм.</p>
	<p>— Не їж мене, бо я невмитий, — каже чоловік. — Умиюсь, а тоді їж.</p>
	<p>— Добре, вмивайся. Чоловік умився та й просить:</p>
	<p>— Дай хвіст, най повтираюсь.</p>
	<p>Вовк дав хвіст, а чоловік узяв хвіст у руки та його палицею з єдного боку, з другого боку. І хвіст зостався чоловікови в руках, а вовк без хвоста пішов.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Полянська Гута, Перечинського району, Закарпатської області 24 липня 1991 року Штулер Михайло Йосипович (1910 року народження)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>


<article class="articleMain">
	<h1 class="articleMain__header">Чоловік і вовк <br><span class="article__headerDescription">Українська народна казка Покуття</span></h1>
	<p>Чоловік мав під лісом картофлі. І йому вовки ті картофлі плюндрували. Все ходили по них зграєю. Нарадили його люди, щоби він брав пательню й копистку і йшов полошити вовків. Каже він жінці:</p>
	<p>— Знаєш, я сьогодні ввечір піду під ліс полошити вовків на нашому городі.</p>
	<p>Прийшов він під ліс, сів під дуба та й сидить. Надлетіло багато вовків і зачали плюндрувати йому картофлі. Він ту пательню кидає і лізе на дуба, бо напудився. Просидів до дванадцятої години ночі на дубі. А в дванадцятій годині появилося в лісі світло. Всі лісові звірі збіглися до того дуба. Прийшов бог і призначав кожній звірі, що має на завтра з’їсти: зайчикови капусту, лисиці курку — всім звірям попризначав усілякі їди. Дійшло до вовка.</p>
	<p>— Ти, вовче, не плюндруй чоловікови картофлі. В него діти. Там у него є ягнятко слабе. Підеш і з’їш його.</p>
	<p>Звірі розійшлися. Іван се вислухав, прийшов додому і розказує жінці, що чув у лісі. Каже, що призначив бог, аби вовк з’їв їхнє ягня. А тоді ягня замкнув, підпер шопу зсередини коромислом. Вовк походив, походив і добратися до ягняти не зміг.</p>
	<p>На другий день Іван іде знов у ліс. Хоче чути, що має бути на завтра. Знов то саме: появилося світло, збіглися звірі, і бог розподіляв їм їду. Прийшло до вовка. бог спитав його:</p>
	<p>— Ти з’їв то ягня?</p>
	<p>— Не, Господи. Він замкнув. І я добу не їв.</p>
	<p>— Коли він тобі шкодував слабого ягняти, то теперки з’їш у него свиню.</p>
	<p>Коли всі звірі розійшлися, чоловік пішов додому. Прийшов та й каже:</p>
	<p>— Ти знаєш, жінко, приказав бог у лісі вовкови з’їсти нашу свиню. А жінка йому:</p>
	<p>— Ти щось собі найдеш зі звірями.</p>
	<p>Пішов він замикати свиню. Знов походив вовк коло стайні і здобичі не одержав.</p>
	<p>На третій вечір ґазда знов іде в ліс. Хоче вислухати, що буде далі. А бог знов розподіляв звірям їду. Приходить черга до вовка, і питає бог:</p>
	<p>— Ти з’їв свиню?</p>
	<p>— Нє, Господи, він сильно замкнув.</p>
	<p>— Коли він тобі шкодував ягняти, шкодував пацяти, то тепер з’їж його. Він тут на дубі сидить.</p>
	<p>Коли звірі розійшлися, вовк під того дуба ляг, дивиться вгору і гарчить на чоловіка, хоче його з’їсти. Сидів він там до рання, зачали люди їхати вполе на роботу. Іван зачав кричати:</p>
	<p>— Рятуйте! Вовк мене з’їсти хоче!</p>
	<p>Люди збіглися з ґральми, з лопатами і нагнали вовка. Оден чоловік забрав Івана на фіру, привіз додому і сказав його жінці:</p>
	<p>— Заховай Івана, бо за ним слідять вовки, роздеруть його.</p>
	<p>На четвертий вечір Іван уже був на печі. Жінка заложила його, щоби не видко було, і він там собі жив.</p>
	<p>Але на п’ятий вечір звіявся вітер, зачав іти дощ. Пізно вночі почувся голос під хатою:</p>
	<p>— Прийміть на ніч. Заблудив. Темно, дощ іде, я змерз. Я за вас буду богу молитися, пустіть до хати, бо замерзаю.</p>
	<p>Жінка говорить до чоловіка:</p>
	<p>— Слухай, чоловіче, пустім убогого до хати. Дивися, надворі такий вітер, дощ. Може, будем мати за це спасеніє.</p>
	<p>Жінка втворила двері, а там вовк. Боркнув жінку лабами, стягнув чоловіка з печі разом з веретою і поніс у ліс. Все.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Чортовець, Городенківського району, Івано-Франківської області 7 листопада 1987 року Сидорук Петро Васильович (1916 року народження)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Закарпаття/">Фольклор Закарпаття</a></li>
		<li><a href="/Фольклор Покуття/">Фольклор Покуття</a></li>
		<li><a href="/Українська міфологія/Чорт.html">Чорт в українській міфології</a></li>
	</ul>
</footer>
<!--#include virtual="/-/inc/general__page_end.inc" -->
