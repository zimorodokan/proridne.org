<!--#include virtual="/-/inc/general__page_start.inc" -->
<title>Як пса навчили говорити ☼ Українська народна казка ☼ Народна творчість</title>
<meta name="Description" content="Українська народна казка Буковини «Як пса навчили говорити» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Як пса навчили говорити.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Як пса навчили говорити <br><span class="article__headerDescription">Українська народна казка Буковини</span></h1>
	<p>Був у пана наймит Іван. Приїхав він одного разу додому з города та й каже панови:</p>
	<p>— Пане, що я чув!</p>
	<p>— Що, Іване?</p>
	<p>— В такім-то городі школа псів говорити вчить.</p>
	<p>— Добре, — каже, — Іване. Дамо й свого та вивчимо. Я бачу, що він хитрий пес. Було б дуже добре, якби він говорив. Що буде бачити вночі, то все скаже. Бери, Іване, вези його в ту школу.</p>
	<p>А Іван:</p>
	<p>— Пане, повезти нетяжко, але щоб вивчити його, то треба заплатити шість тисяч рублів.</p>
	<p>— Най буде, Іване, дамо шість тисяч.</p>
	<p>— Але треба вже зараз гроші дати.</p>
	<p>— Добре, дамо.</p>
	<p>Дає пан Іванови шість тисяч рублів. Іван впрягає коні, приготував мотузок і камінь. Бере пса на віз, приїжджає до Дністра, той камінь псови до шиї та й у воду. Сам заїхав у глуху дорогу, дав коням їсти та й ляг спати на возі. Виспався, впряг коні і поїхав додому. Пан питає:</p>
	<p>— Ну як, Іване, приймили нашого пса в школу?</p>
	<p>— Приймили, пане, і казали, що наш пес за два місяці буде говорити. Лиш сказали, що треба ще дві тисячі донести. За то, що скоріше вивчать.</p>
	<p>— Добре, Іване, най буде так.</p>
	<p>Пройшло два місяці. Каже пан:</p>
	<p>— Гай, Іване, бери ще цих дві тисячі і привозь додому пса.</p>
	<p>Іван впряг коні, виїхав за село, заїхав у глухе місце, дав коням їсти, а сам ляг спати. Виспався та й поїхав назад додому. Приїжджає, а пан питає:</p>
	<p>— А де ж пес, Іване?</p>
	<p>— Зараз я вам, пане, розкажу.</p>
	<p>— Що ж там, Іване?</p>
	<p>— А от що, — каже Іван. — Приїхав я перед ту школу, де вчився наш пес, доплатив ті дві тисячі, пса виписали, сів він зі мною на візок, і їдем додому. Питає він мене: «Як там у нас дома? Чи наші корови потелилися? Чи наші кобили пожеребилися? Чи наші вівці покотилися?» Приїжджаєм ми на міст на Дністрі, а він мене питає: «Усе ще наш пан ходить до Оксани?» Як він мені це сказав, то я його — раз! — за вуха та й у воду. І втопив його.</p>
	<p>Пан каже:</p>
	<p>— Добре ти зробив, Іване. А то він міг ще й пані сказати.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Круглик, Хотинського району, Чернівецької області 1 січня 1977 року Луков Дьордій Іванович (1912)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Буковини/">Фольклор Буковини</a></li>
	</ul>
</footer>
<!--#include virtual="/-/inc/general__page_end.inc" -->
