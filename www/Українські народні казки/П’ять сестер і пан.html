<!--#include virtual="/-/inc/general__page_start.inc" -->
<title>П’ять сестер і пан ☼ Українська народна казка ☼ Народна творчість</title>
<meta name="Description" content="Українська народна казка Бойківщини «П’ять сестер і пан» ☼ Український фольклор, усна народна творчість України">
<link rel="canonical" href="https://proridne.org/Українські народні казки/П’ять сестер і пан.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">П’ять сестер і пан <br><span class="article__headerDescription">Українська народна казка Бойківщини</span></h1>
	<p>Були жінка з чоловіком. Мали п’ятеро дітей. Каже дідо до баби:</p>
	<p>— Бабочко, я піду по ягоди. Назбирав трохи ягід, продамо та й хліба купимо.</p>
	<p>— То йди. Бери п’ятеро дівчат та й іди, збирай.</p>
	<p>Збирають вони, збирають. Уже коло полудня. Каже отець до дітей:</p>
	<p>— Сідаймо та хоч трохи ягід з’їмо. Та й трохи відпочинемо.</p>
	<p>Посідали вони та й дзьобають собі ягоди з кошичка. Колись-не-колись потягає вітер, потроху сильнішає він. А вни кажуть:</p>
	<p>— И-и, тату, та ще трохи будемо збирати.</p>
	<p>А як сильний вітер подув, з’явився коло них чоловік.</p>
	<p>— Дядьку, ви би не наяли одну дочку? Я вам дам три мішки грошей.</p>
	<p>Він каже:</p>
	<p>— Як ви, пане, дасте мені грошей?</p>
	<p>— Ніже ви прийдете додому, гроші в мішках будуть дома.</p>
	<p>І віддав дідо найстаршу дочку тому панови. Прийшов домів з штирма дочками. Питається баба:</p>
	<p>— Де ж ти одну дочку дів?</p>
	<p>— Я наяв до пана. І маємо гроші.</p>
	<p>Так, як пан йому обіцяв, так і було, три міхи лежали в хаті. Повбиралися вони всі, їсти накупили. Але даремні гроші скоро пішли.</p>
	<p>А той привіз їхню дочку до себе і віддав їй дванадцять ключів від дванадцяти кімнат.</p>
	<p>— До одинадцяти кімнат іди, а до дванадцятої би не заглядала.</p>
	<p>І дав він їй клуб’ятко плести рукавиці. І пан пішов геть, а вона зосталася сама, і її заінтересувало, що там у дванадцятій кімнаті. І в інших кімнатах хотіла побувати. Взяла вона то клуб’ятко під паху і пішла по всіх кімнатах. У всіх кімнатах усяке було, а пішла до дванадцятої, а там людські голови і кров. Вона настрашилася і впустила клуб’я у кров.</p>
	<p>Приїжджає пан додому.</p>
	<p>— Чи почала ти дащо робити, чи виробила ти мені дащо?</p>
	<p>І видить він, що вона в страху.</p>
	<p>—…Ну, — каже, — ходила-сь у дванадцяту кімнату? Як ходила. То ходи й ще раз.</p>
	<p>Та й пішла вона з ним туди, і відрубав їй пан голову, і лишився пан без дівки.</p>
	<p>А тим часом гроші вже вийшли. І каже знов дідо:</p>
	<p>— Ходім, дочки, збирати яфини.</p>
	<p>І збирають вони тоти яфини. Вже назбирали трохи. Каже дідо:</p>
	<p>— Ходім перекусимо. Хоть голод перервемо.</p>
	<p>І знов повіяв вітер, і з’явився знов перед ними той самий пан.</p>
	<p>— Газдо, ви вже яфини збираєте. Ваша дочка так добре живе у мого брата. Ви би її не спізнали. Може би ви і до мене наяли єдну дочку?</p>
	<p>Він хотів узяти ще єдну дівку та й каже, що то був не він, а його брат.</p>
	<p>— І я вам дам тілько грошей. Будете знов мати на якийсь час.</p>
	<p>А дідо каже:</p>
	<p>— Йой, я вже єдну дочку віддав, та й не знаю, де вона й що.</p>
	<p>— Та вона живе собі добре. А ця ще ліпше буде жити.</p>
	<p>А дівчина, найстарша з тих штирьох, каже:</p>
	<p>— Я піду, тату. Та я й вам щось допоможу. Піду я, тату.</p>
	<p>І той пан пішов з дівчиною додому. А дідо приходить додому хіба вже з трьома дівками. Жінка каже:</p>
	<p>— Та вже-сь і другу десь наяв.</p>
	<p>А пан привів дівку додому і каже до неї:</p>
	<p>— Будеш рукавиці робити, їсти готовити — все, що треба.</p>
	<p>І так само дав її ключі.</p>
	<p>—…Іди до єдинадцяти кімнат, а до дванадцятої би ти не йшла.</p>
	<p>Дав їй клубочок.</p>
	<p>—…Будеш робити мені рукавиці.</p>
	<p>І не послухала вона, поінтересувалася тою дванадцятою кімнатою. Як зайшла, побачила й вона таке — людські голови. І пізнала вона свої сестри одяг. Настрашилася, і їй клубочок випав з-під пахи. І вна зажурилася, що й з нею таке буде.</p>
	<p>Приходить додому пан.</p>
	<p>— Чи виробила ти мені рукавиці? Ану покажи.</p>
	<p>Що буде показувати, як воно в крови?</p>
	<p>— Не послухала-сь ня, ходила-сь ся дивити. То ходи й ще раз.</p>
	<p>І вона пішла, і відрубав він її голову.</p>
	<p>Як бідний чоловік, то бідний все. Та й знов нема в діда й баби грошей. Та й знов дідо каже до баби:</p>
	<p>— Вже гроші виходять. Піду з доньцями по гриби. Назбираємо грибів.</p>
	<p>Пішов вітець з дівками. Десь найшли голубінку, десь гриба та й трохи назбирали. Назбирали та й ідуть додому. І знов наперед них зробився чоловік. Вже вітер не дув, а зробився чоловік перед ними.</p>
	<p>— Дядьку, куди ви з вашими доньцями ходили?</p>
	<p>— Та, пане, ходив-им по які голубінки, по гриби.</p>
	<p>— Е, — каже. — ви ходите, збираєте ті гриби. Та й найміть до мене єдну дівчину.</p>
	<p>Каже господар:</p>
	<p>— Та добре. А скільки ж ви дасте?</p>
	<p>— Штири міхи грошей.</p>
	<p>Забрав пан дочку, а дідо пішов додому. Приходи, а жінка питається:</p>
	<p>— А де ж дочка?</p>
	<p>— Та наяв до пана.</p>
	<p>А штири міхи грошей уже в хаті є.</p>
	<p>Приводить пан дівку додому, віддає їй ключі і говорить:</p>
	<p>— Іди до єдинадцяти кімнат, а до дванадцятої би ти не дивилася. На тобі клубочок, роби рукавиці.</p>
	<p>І пішов пан геть. А вона пішла дивитися по кімнатах. Обійшла всі кімнати та зайшла й до дванадцятої. І спізнала своїх сестер одяг. Та й голови спізнала. Настрашилася, та й їй клубочок упав у кров. Вона підняла, напудилася та й думає, що то буде.</p>
	<p>Приходить пан додому і питається:</p>
	<p>— Чи зробила ти мені рукавиці?</p>
	<p>А він уже видить по ній, що вона ходила в ту кімнату, та й каже:</p>
	<p>— Ходила ти там, до дванадцятої. Не послухалася мене, то ходи ще раз.</p>
	<p>Та й пішла з ним, і пан відрубав їй голову.</p>
	<p>А дідови гроші вийшли знов. Та й каже дідо:</p>
	<p>— Ходім по чорниці.</p>
	<p>І пішов він з двома дочками по чорниці. Збирають вони, збирають. Поназбирували, каже тато до дочок:</p>
	<p>— Та сядьте трохи відпочити.</p>
	<p>Сіли вони відпочивати, і приходить ід’ним пан.</p>
	<p>— Дядьку, що ви тут робите?</p>
	<p>— Ой, пане, збираю чорниці.</p>
	<p>— Та нащо вам тих чорниць збирати? Та найміть дочку до мене. Та я вам дам штири міхи грошей.</p>
	<p>А дідо каже:</p>
	<p>— Та най буде.</p>
	<p>Пан дочку забрав. А дідо пішов додому з єдною дочкою. Та й плаче та дочка. Приходить дідо з дочкою домів, баба питає:</p>
	<p>— Де дочка?</p>
	<p>— Наяв до пана.</p>
	<p>— Ти наші дочки наїмаєш, наїмаєш і не знаєш, де.</p>
	<p>— Та дочки добре живуть.</p>
	<p>— Та відки ти знаєш, що дочки файно живуть, як ти там не був? Тепер одна дочка лишилася. Що ж ми будемо, діду, робити?</p>
	<p>— Маємо гроші та й жиємо трохи.</p>
	<p>Пожили вони трохи. Вже ся трохи спромогли, бо єдна дочка, харчів мало треба.</p>
	<p>А пан дочку привів домів. Вже четверту. І віддав їй ключі, клубочок.</p>
	<p>— Роби мені, рукавиці. До єдинадцяти кімнат би-сь заходила, а до дванадцяти би-сь ся не дивила.</p>
	<p>Він пішов геть, а її заінтересувало. Вна клубочок під паху та й пішла дивитися. І зайшла й до дванадцятої кімнати. І спізнала голови всіх своїх сестер. І настрашилася, і їй клубочок випав у кров.</p>
	<p>Приходить додому пан і питає:</p>
	<p>— Чи виробила ти мені рукавиці?</p>
	<p>Вна нічого не каже:</p>
	<p>— Не послухала мене, пішла там. То ходи ще раз.</p>
	<p>Завів він її в ту кімнату і відрубав голову.</p>
	<p>А дядькови через якийсь час гроші вийшли. Та й знов кличе збирати ягоди. Тоту єдну дочку кличе. А жінка каже:</p>
	<p>— То ще й тоту ти продаш? Ти вже й без неї прийдеш.</p>
	<p>Збирають вони ягоди, збирають. Назбирали трохи, сіли відпочивати. І прийшов від’ним пан. Та й питає:</p>
	<p>— Дядьку, що ви робите? Ви, дядьку, ходите, мучитеся. Та краще найміть тоту дівку. Її сестри вже заміж повиходили. Найміть її до мене.</p>
	<p>А дід не спізнає, що то той самий.</p>
	<p>—…Та я вам дам п’ять міхів грошей.</p>
	<p>Дівка погодилася та й пішла з паном. А дідо сам пішов додому. Приходить, а жона питається:</p>
	<p>— Та ти й ту наяв?</p>
	<p>А дідо нич не каже. Гроші є, то добре.</p>
	<p>А пан привів дівку додому і дав їй дванадцять ключів від дванадцяти кімнат.</p>
	<p>— До єдинадцяти кімнат би-сь ішла, до дванадцятої ні. І на тобі, — каже, — клубочок, ключі, звариш ми їсти і будеш робити рукавиці.</p>
	<p>І пан пішов геть. А вна зварила їсти, зачала робити рукавиці. А тоді псоатвила клубочок під подушку, ключі в руку й пішла дивитися по кімнатах. Пішла й до дванадцятої. І тож спізнала голови своїх сестер. Пішла пороззиралася, подивилася, найшла собі сцілющу й живущу воду.</p>
	<p>Але то не так скоро робиться, як говориться.</p>
	<p>Приходить додому пан. А вона сидить собі, така весела, і робить рукавицю. Пан питає:</p>
	<p>— Чи ходила до дванадцятої кімнати?</p>
	<p>— Ні, мене то не інтересує.</p>
	<p>Так пан її любить, так тішиться нею. Пан нею задоволений.</p>
	<p>Пройшов якийсь час, і говорить вона до пана:</p>
	<p>— Дорогий пане! Я би хотіла вислати посилку до свої мами.</p>
	<p>А він говорить:</p>
	<p>— Не посилку, великий ящик їм вишли. Мої браття віднесуть аж на подвір’я.</p>
	<p>Пішла вона, взяла сцілющу й живущу воду. Взяла голови двох сестер, змочила сцілющою водою, єдну голову притулила до тулуба, другу притулила. І вони сцілилися. Змочила живущою водою, і вони ожили. І кажуть вони:</p>
	<p>— Сестричко наша, як ми файно спали.</p>
	<p>— О, спали ви.</p>
	<p>Уже дві сестри живі. Зладили ящик порядний, дала вона сестрам усякого добра, позалазили вони в ящик, наказала вона їм, би тихо були, поки вона не зробить зі всім порядок. Би їх мати поховала десь до комори. Його браття прийшли, взяли ящик на фіру і повезли до її батька.</p>
	<p>Принесли той ящик на обору і кажуть:</p>
	<p>— Дядьку, ми вам велику посилку привезли.</p>
	<p>Та й поїхали вони геть. Тато розбив ящик, а там дві дівки. Повилазили вони та й кажуть:</p>
	<p>— Тату, сховайте нас геть.</p>
	<p>За якийсь ас дівка знов просить пана:</p>
	<p>— Може, мій тато вже то скільтував. Може, ще ящик вислати?</p>
	<p>А він каже:</p>
	<p>— Висилай, най старі живуть. Най собі їдять.</p>
	<p>І знов зробила вона таке смае. Змочила сцілющою водою дві сестрички і вони сцілилися. Змочила водою живущою, і вони ожили. Збила ящик великий, надавала сестрам всякого добра. Запакувала їх, наказала, щоб сиділи тихо. Привезли і говорять:</p>
	<p>— Ми вам привезли всякого добра. Їжте, пийте. Ваша дівка передала.</p>
	<p>Та й поїхала вони. Отець розбиває той ящик, а в нім всяке добро є і ці дві дівки. Втішилися отець і мати і сховали їх в комору. І вже їх там штири є.</p>
	<p>Провелося пару років. Не так скоро, як ми говоримо, то йшло. І вна його знов просить:</p>
	<p>— Може, мати з вітцем уже то з’їли, може би я знов їм ящик зладила?</p>
	<p>— Злади. Браття відвезуть.</p>
	<p>Каже вона до нього:</p>
	<p>— Але як приїдуть за тим ящиком, би вони нич не говорили, би мене не будили, бо я буду трохи спати.</p>
	<p>— Добре.</p>
	<p>Приготовила вона собі гарний ящик, напхала в той ящик, що її душа багла, замісила байду тіста, підмалювала, красно вбрала і поклала під перину. А сама залізла в ящик, закрилася файно зсередини, защіпнулася на защіпки. Приходять його браття, ящик на фіру і поїхали до її вітця. Їдуть собі і так говорять:</p>
	<p>— Не шкодує вона нашого добра.</p>
	<p>— А, най собі ладує. Добре, що вона файна з нами.</p>
	<p>Привезли ящик на оборогу до батьків і поїхали. А вна сама розкриває ящик і вилазить з ящика.</p>
	<p>А ті приїхали додому. Пан каже:</p>
	<p>— Вже би їй пора вставати.</p>
	<p>Він до постелі будити її, а її нема. І він порозстрілював усіх єдинадцять своїх братів і сам себе забив.</p>
	<p>А дід з бабою та їхні дочки жиють по неюній день.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>140 (2112). П’ять сестер і пан. СУС —. 4 січня 1990 р. Шуптар Катерина Миколаївна (1922). Львівська область, Турківський район, село Ясінка</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Бойківщини/">Фольклор Бойківщини</a></li>
	</ul>
</footer>
<!--#include virtual="/-/inc/general__page_end.inc" -->
