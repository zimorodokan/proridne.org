<!--#include virtual="/-/inc/general__page_start.inc" -->
<title>Усіх лихам лихо ☼ Українська народна казка ☼ Народна творчість</title>
<meta name="Description" content="Українська народна казка Поділля «Усіх лихам лихо» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Усіх лихам лихо.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Усіх лихам лихо <br><span class="article__headerDescription">Українська народна казка Поділля</span></h1>
	<p>Якось захотілося дізнатися цареві, хто в його царстві найрозумніший. Зібрав він усіх міністрів і каже:</p>
	<p>— Загадаю вам три загадки. Відгадаєте — бути вам міністрами, а не відгадаєте — йдіть собі, куди знаєте!</p>
	<p>Погодилися міністри, навіть договорити царю не дали. Цар і питає:</p>
	<p>— Хто на світі найщедріший? Хто на світі найшвидший? І чи є на світі є лихо, що всім лихам лихо?</p>
	<p>Почали міністри радитись. Кожний своє пропонує, та все марно. Тоді й кажуть вони царю:</p>
	<p>— Ні, ці загадки відразу й не відгадаєш.</p>
	<p>— Так приходьте з відповіддю через три дні ! — каже цар.</p>
	<p>— Три дні для таких загадок мало. Дай нам, государю, хоча б два тижні.</p>
	<p>Погодився цар. Пішли міністри по всій країні наймудріших мудреців розпитувати. Та ніхто не міг дати відповідь на жодну загадку.</p>
	<p>Коли час вийшов, зібралися міністри у царській палаті. У цей час з вулиці почувся веселий спів гончара:</p>
	<p>— Купуйте, купуйте горщики!</p>
	<p>Один з міністрів і каже:</p>
	<p>— Пресвітлий царю, дай наказ, щоб ніхто не мав права кричати під царськими вікнами .</p>
	<p>— Хай собі співає, коли лиха не знає! — відповів цар.</p>
	<p>Інший міністр і міркує: «Чи не відгадає цей гончар загадки?» Подумав так і побіг на вулицю.</p>
	<p>— Послухай, чоловіче! А чи не знаєш ти, хто на світі найщедріший?</p>
	<p>А гончар посміхнувся і відповідає:</p>
	<p>— Та хіба це загадка? Я і не такі відгадував! А над цією і замислюватися не треба!</p>
	<p>Міністр аж очі витріщив.</p>
	<p>— Дай сто золотих, скажу відгадку, — запропонував бідняк.</p>
	<p>Міністр не став торгуватися, відрахував сто золотих, а чоловік і каже йому:</p>
	<p>— Щедріша за всіх земля. Хто живе, що росте на ній, вона всіх живить.</p>
	<p>Задоволений міністр повернувся у палати і похвалився двом іншим, що гончар продав йому відповідь на першу загадку. Міністри й собі побігли до бідняка. Міністр, який першим наздогнав гончара, питає:</p>
	<p>— А чи не знаєш ти, хто на світі найшвидший?</p>
	<p>А бідняк відповідає:</p>
	<p>— Дай сто золотих, скажу!</p>
	<p>Шкода було міністру гроші віддавати і став він торгуватися. Та бідняк на своєму стоїть. Довелося міністру віддати сто золотих. Взяв гончар гроші і каже:</p>
	<p>— Найшвидша у світі думка. Думкою увесь світ миттєво можна облетіти.</p>
	<p>А тут ще один міністр наспів і питає:</p>
	<p>— А чи не знаєш ти, яке на світі лихо, що всім лихам лихо?</p>
	<p>— Знаю, — не замислюючись;відповів простолюдин, — плати сто золотих, скажу.</p>
	<p>— Хіба ти не бачиш, з ким розмовляєш. Я царева права рука! — загримав міністр. — Тому повинен ти мені безкоштовно відповісти.</p>
	<p>— Бідній людині я б задарма відповів, — відмовив гончар, — коли ти міністр, то знайдеш, чим заплатити.</p>
	<p>Розлютився міністр, став погрожувати. А той стоїть на своєму. Не заплатив міністр і пішов до палацу, а там вже двоє міністрів дали відповідь на перші загадки.</p>
	<p>— А ти що мені скажеш? — питає цар жадібного міністра.</p>
	<p>Перелякався той і негайно побіг до бідняка і став давати йому сотню. А простолюдин і каже, що сьогодні відповідь за гроші не продається.</p>
	<p>— Візьми хоч тисячу золотих! — запропонував жадібний міністр.</p>
	<p>Та гончар не погоджувався.</p>
	<p>— Змилуйся наді мною, що завгодно зроблю для тебе! — умовляв міністр.</p>
	<p>— Добре. Посади мене на воза і вези на царський двір, — сказав бідняк.</p>
	<p>Бачить міністр, що другого виходу немає, впрягся в голоблі і повіз з горщиками в палац. Побачив цар, як міністр тягне на собі віз, подав знак, щоб той зупинився.</p>
	<p>— Хто тебе везе ?- питає він у простолюдина.</p>
	<p>— Дурна голова. Гірше цього лиха нема. Бо дурна голова-усім лихам лихо!</p>
	<p>З того дня гончар став головним міністром, а жадібний міністр став горщики ліпити.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>136 (6829). Усім лихам лихо. СУС —. Записала Лавренюк Сніжана 2009 року. Хміль Марія Павлівна (1952). Вінницька область, Калинівський район, Тетіїв</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Поділля/">Фольклор Поділля</a></li>
	</ul>
</footer>
<!--#include virtual="/-/inc/general__page_end.inc" -->
