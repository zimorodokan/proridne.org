<!--#include virtual="/-/inc/general__page_start.inc" -->
<title>Оленка і Весна ☼ Українська народна казка ☼ Народна творчість</title>
<meta name="Description" content="Українська народна казка Кіровоградщини «Оленка і Весна» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Оленка і Весна.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Оленка і Весна <br><span class="article__headerDescription">Українська народна казка Кіровоградщини</span></h1>
	<p>В одному невеличкому містечку жила дівчинка Оленка. Жила вона у невеликій дружній родині, де всі дуже любили одне одного, а найбільше — найменшу пустунку Оленку. Понад усе дівчинка любила слухати казки, які розповідала мама та старші братик і сестричка. Вона мріяла, що з нею обов’язково колись станеться казкова пригода. Маленька пустунка дуже полюбляла гратися на подвір’ї. Але зараз була ще зима, і мама не дозволяла довго перебувати на вулиці, мовляв, треба почекати, поки прийде Весна.</p>
	<p>— Та де ж та Весна, мамо? Чому вона не приходить до нас? — все допитувалася Оленка.</p>
	<p>Одного сонячного дня, граючись на вулиці, вона побачила молоду вродливу дівчину. Одягнена вона була в українську вишиванку, а на голові був вінок з ніжних весняних квіток. Довгі русяві коси обнімали гнучкий стан. Незнайомка повільно ступала по подвір’ю, і там, де залишався слід її босої ноги, розквітали фіалки.</p>
	<p>— Хто ти така? — поцікавилася смілива Оленка. — Тобі не холодно?</p>
	<p>— Я Весна, — почула ніжний голос у відповідь.</p>
	<p>— Ой, яка ти красуня! Я так тебе чекала!</p>
	<p>Та тут налетів ревучий вітер, закрутив, завив, і на подвір’ї з’явилася ще одна вродлива дівчина. Але одягнена була у світло-блакитну сукню з довгими рукавами. Махнула вона правою рукою і дерева вкрилися легким інеєм, махнула лівою — пішов сніг, а ясне сонечко заволокли хмари.</p>
	<p>Злякалася Оленка, сховалася за кущик і спостерігає, що ж буде далі.</p>
	<p>— Що ти робиш, Зимо? Чому ти прилетіла? Час тобі вже на відпочинок іти до наступного року.</p>
	<p>— Е ні! Не відступлю я тобі своє місце!</p>
	<p>І Зима шпурнула в обличчя Весні жменею снігу. А Весна посміхнулася і сніг розтав. Не знала Зима, що у Весни усмішка чарівна, бо сама була злою і не вміла посміхатися. Тоді вона тупнула ногою, і Вітер схопив Весну, підняв і кудись поніс.</p>
	<p>Вийшла Оленка зі своєї схованки, але на подвір’ї вже не було нікого. Заплакала вона і вирішила йти шукати Весну, щоб швидше повернути її назад. Але куди йти? В кого запитати поради? Так роздумуючи, дівчинка не помітила, як вийшла з міста і зупинилася перед височезним деревом. Підняла вона голову і побачила, що воно сягає високо в небо.</p>
	<p>— Шановне дерево, — чемно звернулася Оленка, — ти таке високе і, мабуть, далеко бачиш, то, може, знаєш, куди злий Вітер поніс Весну?</p>
	<p>Зашуміли гілки:</p>
	<p>— Раді б тобі допомогти, дівчинко, але ми не бачили. Вітер — це покірний слуга Зими, і тільки Зима знає, куди він відніс Весну.</p>
	<p>Але Оленка розуміла, що ні Зима, ні Вітер не скажуть їй, де Весна.</p>
	<p>Тоді вона попросила, щоб гілочки підняли її високо-високо вгору, і вона задасть своє питання Сонечку. Дерево радо виконало прохання дівчинки.</p>
	<p>Вмостившись на самому вершечку, Оленка з благанням простягла руки до Сонечка:</p>
	<p>— Ясне Сонечко, ти ходиш по всьому небу, твої промінчики заглядають у кожну щілинку, чи не бачило ти, куди злий Вітер заховав Весну?</p>
	<p>Привітно посміхнувшись, Сонечко покотилося по небу, а дівчинка стала чекати, зручно вмостившись на товстій гілці. Аж ось і Сонечко:</p>
	<p>— Люба дівчинко, Весна на далекому Півдні, в Антарктиді, де великі сніги і морози, Вона дуже замерзла, з її вінка опадають квіти, залишилася лише одна фіалка. Якщо і вона зів’яне і впаде, Весна вже більше ніколи не повернеться до нас. Треба поспішати. Але я не зможу тебе туди віднести, бо я дуже гаряче, і ти опечешся. І само не можу опуститися низько, бо розтоплю сніги і кригу, тоді на Землі буде лихо. Тобі допоможе мій друг Орел, який і віднесе тебе до Весни.</p>
	<p>Орел не примусив себе довго чекати. Він опустився на гілку поряд з Оленкою, допоміг їй сісти собі на спину, обкутав великим пір’ям, щоб та не замерзла, і вони вирушили в далеку дорогу.</p>
	<p>Швидко казка мовиться, та не швидко діло робиться. Важка й небезпечна то була дорога. Аж ось нарешті прибули. Дивиться Оленка вниз, а кругом все біле, все вкрите снігом. Спустилися нижче, але злий Вітер не дає роздивитися, кружляє снігом, засипає очі.</p>
	<p>Заплакала Оленка, що не може знайти Весну, зажурився й Орел. Аж тут Вітер трохи вщух, мабуть, стомився і ліг перепочити. Тоді Орел опустив дівчинку на сніг, вони почали роздивлятися навкруги. Ніде нікого. Та придивившись пильніше, Оленка побачила, що великі білі кучугури рухаються до них. Та це ж білі ведмеді!</p>
	<p>— Ведмедику, братику, — кинулась до нього дівчинка, —чи не знаєш, де Вітер Весну ховає?</p>
	<p>— Знаю, — відповів той, бо був сердитий на Вітра, — ходімо проведу.</p>
	<p>Невдовзі вони побачили сніговий намет, а в ньому — Весну, у якої в останній квітці трималося лише дві пелюстки.</p>
	<p>— Поспішайте, — квапив усіх Білий Ведмідь, — поки Вітер спить.</p>
	<p>Він допоміг Оленці і Весні влаштуватися на могутній спині Орла і побажав їм щасливої дороги. Щиро подякувавши, мандрівники вирушили додому.</p>
	<p>І де пролітала Весна, розтавав сніг, бігли струмочки, з’явилися провісники весни — підсніжники, розпускалися бруньки на деревах.</p>
	<p>Так долетіли вони і до Оленчиного містечка. І дівчинка була дуже рада і горда з того, що це вона порятувала Весну і допомогла їй вступити у свої права. І відразу ж побігла поділитися своєю радістю з мамою.</p>
	<p>— Мамо, мамо! Я Весну привела до нас! Вона вже тут! Подивись у віконечко!</p>
	<p>Мама виглянула на вулицю і відразу ж побачила яскраве сонечко, почула дзюркотливі струмочки.</p>
	<p>— От і добре, доню. Це справді прийшла Весна.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>61 (7943). Оленка і Весна. СУС —, новотвір. Записали Якименко Олена і Піддубна Вікторія 2010 року. Пастушенко Тетяна Іванівна (1948). Кіровоградська область, Новомиргородський район, Новомиргород</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Кіровоградщини/">Фольклор Кіровоградщини</a></li>
	</ul>
</footer>
<!--#include virtual="/-/inc/general__page_end.inc" -->
