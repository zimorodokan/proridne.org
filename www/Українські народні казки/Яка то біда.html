<!--#include virtual="/-/inc/general__page_start.inc" -->
<title>Яка то біда ☼ Українська народна казка ☼ Народна творчість</title>
<meta name="Description" content="Українська народна казка Бойківщини «Яка то біда» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Яка то біда.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Яка то біда <br><span class="article__headerDescription">Українська народна казка Бойківщини</span></h1>
	<p>Був один великий багач, ніякої біди не знав. А сусіди все приходять до нього та й кажуть: — Біда. А він їм:</p>
	<p>— Що тото у вас за біда? Я не знаю, яка біда.</p>
	<p>Люди говорять про біду, а він не знає, яка вона, та біда. І каже до свої жінки:</p>
	<p>— Знаєш ти що, жінко? Я би собі хотів купити таку біду, яку люди мають.</p>
	<p>А жінка каже:</p>
	<p>— Ну як ти її купиш?</p>
	<p>— А ти зший мені торбу, і я піду її шукати, біду.</p>
	<p>Зшила вона йому торбу, він почепив її на бік, взяв сокиру та й іде. Йде глядати біди.</p>
	<p>Зайшов він у ліс, іде лісом і все поглипує, би якусь біду найшов. Туди-сюди, нема біди. Дивиться він, а в стовбурі ялиці ніж забитий. І блищить острим світлом на весь ліс. Він підходить до тої ялиці, хапає той ніж і вже руку не може від того ножа відняти. Не відойме руку від ножа.</p>
	<p>А то дивиться він, біжить на нього якесь таке страшне, страшне страховіття летить на нього. Він руку не відхопить від ялиці, а воно вже близько. Він гризе руку зубами — не може перегризти. Би втікнути від тої біди, він бере сокиру, відрубав собі руку, лишив її коло того ножа і втіче. А та біда за ним біжить.</p>
	<p>Біжить він далі, дивиться, в другім дереві зап’ята сокира з золотою ручкою. Він хапле її тою здоровою рукою, бо вже другої руки нема. І вже не відойме другу руку. Приросла, прикипіла до тої сокири, та й усе. Він дивиться, а та біда страшна біжить до нього. Ну й що робити?</p>
	<p>Вже немає як другої руки відрубати. Бо чим відрубає? І гризе він свою руку зубами. А тота біда ззаду не дуже поспішає, хоче, щоби він відгриз ту руку. Відгриз ту руку і далі втіче, а з рук кров тече. Забіг він далеко. Дивиться, хата стоїть серед лісу. Забіг він до тої хати — нікого в хаті нема. Нікого. Сів на лаву, сидить і тріпає тими руками. І вже зголоднів. І не має чим з торби узяти їсти. І вже думає собі: біда, тяжка біда. «...І люди біду мали, а ти собі найтяжчу біду купив».</p>
	<p>Думає він: «Коби мені дав хто поїсти». А тут втворяються двері, і входить баба. Та й каже:</p>
	<p>— Що ти тут робиш, чоловіче? А він говорить:</p>
	<p>— Та я сиджу тут. Хочу їсти. А вона йому:</p>
	<p>— Зараз принесу дров, підпалю в печі і тобі приготую їсти. Ти посиди.</p>
	<p>Побігла вона. Він дивиться у вікно, а вона принесла такого бука великого. Такого великого бука! Затягла його в хату і кладе кінцем у піч. Бук горить. І каже йому баба:</p>
	<p>— Я тебе зараз спечу і буду їсти тебе. Не тобі дам їсти, а тебе самого з’їм.</p>
	<p>— Ой біда! — крикнув він.</p>
	<p>Баба вийшла. Він дивиться, а під піччю ягнята. Заліз між них. Вона прийшла та й каже:</p>
	<p>— Де він дівся?</p>
	<p>Глядає — нема. Вона ходить, дивиться по двору — нема. І поки вона глядала, він втікнув від тих ягнят. Біжить він полем, а вона за ним женеться. Дивиться він, а в дубі стоїть щось золоте і дуже блищиться. А він уже не може взяти його руками, бо руки відрубані. І втіче, все втіче, а та біда за ним женеться, та баба. Але засліпило її те золоте, і вона його вже не доганяла. Обзирається він, нема її. Він уже собі вільно йде. А торба його й сокира в тої баби осталися.</p>
	<p>Приходить без рук домів. А жінка питається:</p>
	<p>— Чоловіче, чи ти купив біду?</p>
	<p>— Таку-м, — каже, — біду купив, що ніхто такої не має. Такої дорогої біди, як я маю.</p>
	<p>І вже добре розумів, що то є біда. А жінка ще не розуміла, тішилася, що він приніс біду. А він витягає руки й показує — він без рук.</p>
	<p>— То що ти, — каже, — купив?</p>
	<p>— Ото, — каже, — купив-им, що лишив-им руки коло біди. Одну відрубав, а другу відгриз, бо інакше врятуватися не міг. І маю таку біду тяжку, якої наші сусіди не мали. І вони мені не сказали, яка то біда!</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Кіндратів, Турківського району, Львівської області 20 серпня 1990 року Зубрицька Катерина Олексівна (1926)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Бойківщини/">Фольклор Бойківщини</a></li>
	</ul>
</footer>
<!--#include virtual="/-/inc/general__page_end.inc" -->
