<!--#include virtual="/-/inc/general__page_start.inc" -->
<title>Витребеньки мудрого Омелька ☼ Українська народна казка ☼ Народна творчість</title>
<meta name="Description" content="Українська народна казка Поділля «Витребеньки мудрого Омелька» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Витребеньки мудрого Омелька.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Витребеньки мудрого Омелька <br><span class="article__headerDescription">Українська народна казка Поділля</span></h1>
	<p>Жив собі один бідняк. Звали його Омелько. Мав він лише одну стару хатину. Але попри все, був Омелько дуже веселий і говірливий.</p>
	<p>Зібрались якось діти ледь не з усього села, оточили Омелька та й питають:</p>
	<p>— Дідусю, а чи правду говорять, що ви все знаєте?</p>
	<p>— Ну, діти, це не зовсім так. У всьому світі немає людини, яка б усе знала. Дещо я, звичайно, знаю. Питайте, про що знаю — відповім, про що не знаю — промовчу. Згода?</p>
	<p>— Згода! — хором одказали діти, й один спитав:</p>
	<p>— Скажіть, дідусю, чому лелека, що живе на даху, завжди стоїть у гнізді на одній нозі?</p>
	<p>— Ну, це просто, — відповідає Омелько, — бо коли б він і другу ногу підняв, то впав би.</p>
	<p>— А чому, — питає другий, — у нашого діда Гната чуприна сива, а борода чорна?</p>
	<p>— І це просто пояснити. Чуприна в діда почала рости, коли він тільки на світ народився, а борода — коли йому шістнадцять років виповнилося. Отже, чуприна старша, тому й посивіла раніше.</p>
	<p>— Дідусю, — питає третій, — а чому мисливець, коли цілиться, заплющує ліве око?</p>
	<p>— Бо коли він заплющить і праве, то нічого не побачить.</p>
	<p>— А скажи, — питає четвертий, — скільки зірок на небі?</p>
	<p>— Ну, це я точно знаю, — каже Омелько, — три мільйони двісті тисяч триста двадцять п’ять штук.</p>
	<p>— Невже ви всіх їх порахували?</p>
	<p>— Коли не віриш, візьми й сам полічи.</p>
	<p>— Діду, а що головніше — місяць чи сонце?</p>
	<p>— Як по мені, місяць головніший. Як би ми в темряві ходили вечорами, коли б місяця не було?</p>
	<p>— А коли б сонця не було?</p>
	<p>— Не така вже то біда, коли вдень його немає. Ми ж з ліхтарями не ходимо, бо й так світло.</p>
	<p>— Дідусю, кажуть, вода в морі солона?</p>
	<p>— Справді, синку, солона.</p>
	<p>— А чому?</p>
	<p>— То для того, щоб риба в морі не псувалась, — одказав старенький.</p>
	<p>— Скажіть, де Бог мешкає? За хмарами, так?</p>
	<p>— От чого вже не знаю, того не знаю. Бог мене в гості не запрошував — звідки ж знати.</p>
	<p>— Дідусику, а як стати розумним? — питають діти.</p>
	<p>— Це дуже просто. Коли говорить розумна людина, ніколи її не перебивай, а уважно слухай. Коли ти сам говориш і бачиш, що тебе слухають, то уважно стеж за своїми словами, щоб не сказати якоїсь дурниці. Чинитимеш так — станеш розумним.</p>
	<p>Сидять вони, розмовляють. У цей час підійшов до них Петрик. Плаче, сльози струмками біжать.</p>
	<p>— Що сталося, Петрусю? — питає Омелько.</p>
	<p>Зняв хлопчик з плеча новісінькі чоботи, підняв ногу, а з п’яти кров біжить.</p>
	<p>— На цвях наступив, — хлипаючи відповів Петрик.</p>
	<p>— Та хіба це біда? Тобі пощастило, — сказав дід, — був би ти взув нові чоботи, то їх продірявив би. Вдома за це покарали б. А нога — що нога? До весілля загоїться.</p>
	<p>— І справді, — повеселішав хлопчик.</p>
	<p>— А тепер, діти, я загадку вам загадаю. Слухайте уважно, не перебивайте, каже Омелько. — От як це було. Погнав якось пан дюжину віслюків на базар продавати. Дорога була далека. Притомився пан. « І чого це я пішки йду? — думає, — Сяду на одного віслюка, легше буде». Сів на віслюка, їде, батогом своє стадо підганяє. «Нумо, — міркує, — полічу-но віслюків». Полічиві виявилось одинадцять. «От біда! Мабуть, я одного загубив дорогою». Зліз з віслюка, хотів був іти шукати, але подумав: «Нумо ще раз перевірю». Перелічив — дванадцять. Зрадів. Сів на віслюка і в путь.</p>
	<p>Не доїжджаючи до села, де був базар, знову полічив віслюків. «Що таке? Одинадцять і край!».</p>
	<p>Зліз пан з віслюка, знову лічить:</p>
	<p>— Один, два, три...</p>
	<p>Налічив дванадцять.</p>
	<p>— Що за мара? — вигукнув пан.</p>
	<p>В цей час повз проходив селянин.</p>
	<p>— Послухай, друже, — звернувся до нього пан. Скількох віслюків ти бачиш? Я щойно полічив, дванадцять вийшло, а тільки-но сяду на віслюка, один десь зникає.</p>
	<p>Посміхнувся селянин:</p>
	<p>— Віслюків тут разом тринадцять, тільки один двоногий.</p>
	<p>А як ви гадаєте, друзі, скільки було віслюків? І що то був за двоногий віслюк? Га? — спитав Омелько.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>89 (6045). Витребеньки мудрого Омелька. СУС —. Записала Шаманець Анна (5 клас) 2008 року. Ганжа Віра Іванівна (1931). Хмельницька область, Старокостянтинівський район, Криниця</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Поділля/">Фольклор Поділля</a></li>
	</ul>
</footer>
<!--#include virtual="/-/inc/general__page_end.inc" -->
