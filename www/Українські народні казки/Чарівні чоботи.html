<!--#include virtual="/-/inc/general__page_start.inc" -->
<title>Чарівні чоботи ☼ Українська народна казка ☼ Народна творчість</title>
<meta name="Description" content="Українська народна казка Полтавщини «Чарівні чоботи» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Чарівні чоботи.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Чарівні чоботи <br><span class="article__headerDescription">Українська народна казка Полтавщини</span></h1>
	<p>Жив колись у селі Велика Круча чоботар Микита, майстер на всі руки. Одного разу погукав його до себе піп та й каже:</p>
	<p>— Чув я, що ти можеш будь-що зшити. Зроби мені чарівні чоботи, за це великі гроші отримаєш.</p>
	<p>— Спробую, мені це цікаво,— відповів чоловік.</p>
	<p>Цілий день і ніч просидів Микита, ламаючи голову, де ж взяти матеріал для незвичайних чобіт. Вирішив прогулятися до лісу, може, там знайде відповідь. Скільки часу провів він у лісі, того ніхто не знає, але натрапив на напіврозвалену хатинку. Стомився і сів перепочити. Аж тут з’явилася старезна, страшна-престрашна баба і запитала:</p>
	<p>— Чого тобі треба, чоловіче?</p>
	<p>— Маю клопіт немалий, треба зшити чарівні чоботи, а з чого, не знаю, — перелякано пробурмотів майстер.</p>
	<p>— Я допоможу тобі, але ти повинен принести мені тюльпан із клумби найзлішої людини вашого села, і гриб-лисичку, який росте у найглухішому місці лісу. Принесеш, то й скажу, що потрібно робити далі.</p>
	<p>Швидше вітру помчав майстер у ліс. Ішов день, два, нарешті добрався до найгустішого чагарника. Нахилився низенько, аж зирк, а там гриб. Зрадів чоловік, посміхається, забув про обережність. Раптом де не візьмись налетіла чорна хмара кажанів і прямо на бідолаху.</p>
	<p>Не довго думаючи, Микита витяг саморобний свистунець і з усієї сили засвистів. Де й поділися хижаки. Зрізав тоді він гриб і попрямував за тюльпаном. Квітку знайти було не важко, бо вона росла на клумбі у сусіда, злого і заздрісного. Уночі чоботар зрізав тюльпан. Рано-вранці відправився до чаклунки. Стара вже на нього чекала. Взяла своїми старечими руками гриб та тюльпан і сказала:</p>
	<p>— Ти маєш дати мені 50 волосин із своєї голови.</p>
	<p>Відступати не було куди. Майстер погодився. Чаклунка зрізала у нього волосся і зникла в глибині лісу. Чоловік попрямував додому. Зайшов у хату, а на столі стоять гарненькі чобітки. Взяв витвір, милується. І раптом чує звідкілясь голос чаклунки:</p>
	<p>— Відтепер ти мій вічний раб. Не знати тобі спокою ні вдень, ні вночі.</p>
	<p>Чобіт Микита так і не віддав попові. Вночі, говорять люди, одівав їх і літав, такий страшний, наче нечиста сила.</p>
	<p>А одного разу пролітав над річкою Удай, зачепився ногами за кущі, чоботи намокли і полетіли в річку. З того часу майстра ніхто не бачив, а чоботи, кажуть, до цього часу лежать на дні, тільки їх ніхто піднімати не хоче.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>111 (4708). Чарівні чоботи. СУС —. Записав Петренко Євген 2008 року. Петренко Тетяна Павлівна (1970). Полтавська область, Пирятинський район, Велика Круча</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Полтавщини/">Фольклор Полтавщини</a></li>
	</ul>
</footer>
<!--#include virtual="/-/inc/general__page_end.inc" -->
