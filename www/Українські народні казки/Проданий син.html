<!--#include virtual="/-/inc/general__page_start.inc" -->
<title>Проданий син ☼ Українська народна казка ☼ Народна творчість</title>
<meta name="Description" content="Українська народна казка Гуцульщини «Проданий син» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Проданий син.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Проданий син <br><span class="article__headerDescription">Українська народна казка Гуцульщини</span></h1>
	<p>Був ґазда, мав коні. Поїхав у дорогу. Вертається додому через ліс. Коні стали. «Вйо!» — не йдуть. Б’є коні — коні не йдуть. Мучився з кіньми годину, і коні не пішли. І з’явився коло него пан.</p>
	<p>— Чого ти коні б’єш?</p>
	<p>— Не хотять іти.</p>
	<p>— Попроси мене. Я зроблю, що підуть.</p>
	<p>— Пане ласкавий, будьте добрі, зробіть, аби коні пішли.</p>
	<p>— Розпишися мені своєю кров’ю: то в тебе дома, про що ти не знаєш, не твоє, а моє має бути.</p>
	<p>Він став та й думає: «Що дома є таке, щоби я про него не знав?» Та й подумав, що нічого такого доброго в него нема.</p>
	<p>— А як розписуватися?</p>
	<p>— На тобі ножик і рубай собі пальця на лівій руці. Витягає пан з кишені книжечку маленьку.</p>
	<p>— Отут ся розпишеш.</p>
	<p>Взяв він собі мізилний палець і написав: «То, про що я не знаю, того пана, а не моє». Каже пан:</p>
	<p>— Сідай на фіру, їдь.</p>
	<p>Він сів на фіру. «Вйо!» — коні пішли. Приїхає він додому та й каже:</p>
	<p>— Я мав велику пригоду.</p>
	<p>— Яку? — питає жінка.</p>
	<p>І він розказав, як не йшли коні, і він розписався незнайомому панови, що дасть йому то, про що він сам не знає. Втяв ножиком мізилний палець на лівій руці і розписався.</p>
	<p>— ...Я сів на фіру, і коні пішли. Ну й що таке може бути в мене дома, щоби я про него не знав?</p>
	<p>— Програв-ис, чоловіче. Я затяготіла, а ти не знав. Продав свою дитину. І пропало, то вже не наша дитина.</p>
	<p>— Пропало.</p>
	<p>І заплакав чоловік.</p>
	<p>Пройшов час, жінка злягла і вродила хлопця. Плаче жінка, плаче чоловік. Красний хлопчик на вроду, а продали його.</p>
	<p>Хлопець підріс, дав тато його в школу. Вчиться хлопець найкраще за всі діти. Файно скінчив школу. Сам рослий, здоровий. А мати плаче.</p>
	<p>— Мамо, чого ви плачете?</p>
	<p>— Сину, тому плачу, що ти не наш.</p>
	<p>— А чий я є?</p>
	<p>— Тато тебе продав.</p>
	<p>І вона розказала, як було в лісі.</p>
	<p>—...І тато розписався своєю кров’ю, що дасть то, про що не знає. І мусить дати тебе. І зато я плачу, що ти не наш.</p>
	<p>— Добре. Тепер я буду шукати другого тата. Приходить його тато т’хаті.</p>
	<p>— Тату, дайте мені грошей на дорогу. Ви мене продали, і я йду шукати другого тата.</p>
	<p>Витяг тато гроші.</p>
	<p>— Я тебе продав, і я винен.</p>
	<p>Пішов хлопець дорогою. Іде та й думає: «Де того тата найти?» А навстрічу йде пан.</p>
	<p>— Чо’ ти зажурений та засмучений?</p>
	<p>— Я зажурений і засмучений, бо тато мене продав у маминій утробі. І шукаю другого тата, того, що мене купив.</p>
	<p>А той каже:</p>
	<p>— Я той самий, що тебе купив...</p>
	<p>— То добре, що я багато не шукав.</p>
	<p>А цей хлопець такий здоровий і на вроду такий файний. Каже той:</p>
	<p>— Ходім до мене додому.</p>
	<p>Приходить він до него, дивиться, а то дідько старий, Луципер. А в него три дівки. Та й молодша дівчина хлопцеви ся вдала. Думає він: «Я би з тою ся поженив». А та дівчина сподобала собі його. Думає дівчина: «Якби ти мене хотів, я би з тобою втекла в світ». Та й каже йому:</p>
	<p>— Ти знаєш що? Я би з тобою втекла в світ. А якби-м тікала, то не бояла би ся тата. Тато доста хитрий, а я мусіла би бути хитріша.</p>
	<p>А він каже:</p>
	<p>— Ти сподобала мене, а я тебе полюбив. Я ще такої файної дівчини не видів.</p>
	<p>— Тато має тебе нищити, але я не дам. Каже старий Луципер:</p>
	<p>— Даю тобі роботу. Маєш гектар лісу утяти й скорчувати. І виорати, і заскородити, і посіяти мак, і зібрати цей мак, і зітерти. Все за одну добу.</p>
	<p>А та дівчина йому каже:</p>
	<p>— Лягай спати, а я щось буду робити.</p>
	<p>Вийшла вона в той ліс, крикнула, фівкнула в пальці, зійшлася дідьчота, витяла ліс, виорала, посіяла мак, і він махом зійшов, зробився великий і дозрів. І до доби зірвали той мак, стерли, вивіяли. Усе чорти. І зсипали на купу там, де він спав.</p>
	<p>Прийшов старий Луципер, дивиться, лісу нема. Де був ліс, тепер нива. Входить до него, будить.</p>
	<p>— Ти спиш?</p>
	<p>— Та знаєте, що сплю. Я так наробився, що хочу відпочити.</p>
	<p>Та й вніс Луципер тілко піску, кілко того маку було. І змішав то.</p>
	<p>— До доби маєш це перебрати. Не перебереш — смерть твоя. Та лишив його, та й пішов.</p>
	<p>Приходить д’нему дівчина та й питає:</p>
	<p>— Що тато казав?</p>
	<p>— Маю цей мак, змішаний з піском, перебрати.</p>
	<p>— Лягай спати, я переберу. Фівкнула, крикнула, приходить дідьчота.</p>
	<p>— Що хоч’ з нас?</p>
	<p>— Маєте до півночі вибрати пісок окремо, а мак окремо. Та й пішла.</p>
	<p>Приходить рано старий Луципер, дивиться, мак окремо, пісок окремо.</p>
	<p>— Добре, — каже. — Вставай. Що тілко спиш?</p>
	<p>— Я сеї ночі робив, я хочу відпочити.</p>
	<p>— Вставай та й прийдеш у днину до мене... Вона приходить д’нему.</p>
	<p>— Що тато сказав?</p>
	<p>— Сказав мені твій тато, що я сеї ночі маю спати в залізній печи. І під тою печею латер дров має горіти.</p>
	<p>А вона собі була з Морозом чемна. І запросила Мороза, аби був такий мороз тої ночі, щоб остудив ту піч. Наклали дрова, запалили. А цей усередині. А Мороз прийшов і остудив ту піч. І йому якраз було добре спати.</p>
	<p>Приходить рано Луципер, розмикає піч, хоче з него м’ясо печене забрати. А цей пробудився та й каже:</p>
	<p>— Що так рано мене будиш? Я так файно сплю.</p>
	<p>І Луципер подумав собі: «Ей, це щось недобре. Це йому хтось помагає». Та й каже Луципер хлопцеви:</p>
	<p>— Завтра в мене будуть сидіти на вікні три голуби. А то будуть всі три мої доньки. Ти вгадай, котра старша донька, котра середуща, а котра наймолодша. А не вгадаєш — смерть твоя.</p>
	<p>Приходить вона д’нему.</p>
	<p>— Що тато казав?</p>
	<p>— Завтра сядуть на вікно три голуби. А то будуть його доньки. І я маю сказати, котра старша, котра середуща, а котра наймолодша.</p>
	<p>Вона каже:</p>
	<p>— Старша має бути по правім боці від мене, а середуща по лівім. А я буду всередині. Аби ти це не забув і знав, як угадувати.</p>
	<p>Приходить він — голубки вже є. Дивиться він і каже:</p>
	<p>— Мені так виглядає, що ваша старша донька по правій стороні. Оце-о вона. Молодша всередині, а середуща по лівім боці. Луципер каже:</p>
	<p>— Правда, вгадав-ис. Іди відпочивай, а завтра меш робити нову роботу. Ти ще такої роботи не видів.</p>
	<p>Питається вона:</p>
	<p>— Що сказав тато?</p>
	<p>— Казав, що я маю робити таку роботу, якої я ще не видів. Украла вона в свого тата гребінь. Та й украла яйце. І ще взяла вона з дому золоту куделю і золоте веретено. І хоче з ним тікати. Каже:</p>
	<p>— Аби-с не спав. Мемо сеї ночі тікати.</p>
	<p>І пустилися вони тікати. Він сів на неї і тікають повітрям. Від півночі до обіду таки щось утекли. А Луципер додивився і каже старшій доньці:</p>
	<p>— Іди і аби-с догонила їх. Аби-с пукла, а догони. Каже дівчина хлопцеви:</p>
	<p>— Біда, сестра гониться за нами.</p>
	<p>Злетіли на долину, і вона зробилася вівцями, а він — вівчарем. Надлетіла сестра, уздріла вівчаря та й вівці та й злетіла там.</p>
	<p>— Дядьку, ти не видів, як хлопець і дівчина тікали?</p>
	<p>— Видів.</p>
	<p>— Давно?</p>
	<p>— Йой, — каже, — вони вже границю перейшли.</p>
	<p>А як перейшли границю, вже їх невольно доганяти. Вернулася сестра. Каже старий Луципер доньці:</p>
	<p>— Чому-с не забирала їх? А вона каже:</p>
	<p>— Як забрати, коли вівчар пас вівці та й казав, що вони вже границю перейшли?</p>
	<p>— Та то, — каже, — не вівчар та й вівці. То він та й вона. Було забрати їх додому.</p>
	<p>Каже Луципер жінці свої:</p>
	<p>— Іди здогони їх. Аби-с пукла, а здогони. А вони фурт тікають.</p>
	<p>Стара летить, і гради за нею йдуть, так летить вона. А дівчина каже хлопцеви:</p>
	<p>— Ти чуєш, як мама летить? Оця нас знищить.</p>
	<p>Верла вона позад себе яйце. І зробилася з того яйця велика гора. А вони тікають далі. А то вже близько границя. Гора чиста, як яйце, а стара перейшла ту гору і здоганяє їх.</p>
	<p>— Біда, — каже дівчина, — мама здоганяє нас. І як дожене, то уб’є. Злітають вони на долину, і дівчина з себе робить став, а його робить потругом. Вздріла стара той став і злітає. І каже:</p>
	<p>— Ти зробилася ставом, а його зробила рибою і думаєш, що я вас не знищу? Я скажу татови. Тато здогонить вас і знищить.</p>
	<p>Вернулася стара, а ті схопилися й далі тікають. Приходить стара, а Луципер питає:</p>
	<p>— Здогонила?</p>
	<p>— Здогонила, але що? Вона ся зробила ставом, а він потругом. Я не маю сили ту воду випити.</p>
	<p>— Я вип’ю, якби-м здогонив їх, — каже старий.</p>
	<p>І летить він ще гірше, як стара. За ним гради йдуть. Напустив Луципер бурю. Гутить. Вона чує, що гутить і гримить. Каже:</p>
	<p>— Біда, тато йде. Оцей нас погубить.</p>
	<p>І кинула вона позад себе гребінь. І стала гора, як гребінь, а ліс на ній такий густий, як зубки в гребені. Чує вона, батько перейшов гору і вже він близько.</p>
	<p>— Біда, вже він близько!</p>
	<p>Злітає вона на долину, і розсипалися вони обоє кукурудзами. І він, і вона. А Луципер злетів і зробився куркою. І зачав то зерно збирати. А вона зробилася половиком, і половик забив курку. І зробилася вона дівчиною, а його зробила хлопцем. І каже:</p>
	<p>— Тепер, мужу мій дорогий, відпочинемо, бо вже страху нема. Здоймилися вони і полетіли далі. І перейшли границю, і він дійшов до свої хати.</p>
	<p>А його тато вже помер. А мама ще жила. Він зразу не повів дівчину до свої хати, а лишив її в чужій хаті. Сказав:</p>
	<p>— Я скажу мамі і потому прийду за тобою. А вона каже:</p>
	<p>— Чоловіче мій дорогий. Я рятувала тебе й себе. Аби-с за мене не забув.</p>
	<p>— Та де я можу за тебе забути!</p>
	<p>А він не знав, що лишив жінку у чарівниці. А тій чарівниці він дуже ся вдав, і подумала вона: «Не ти з ним будеш, а я». І напустила на него чарівниця такі чари, що він за свою жінку забув.</p>
	<p>Прийшов він т’хаті, мама обцілувала його. Каже він:</p>
	<p>— Мамо, яке я горе перебув, лиш один бог знає.</p>
	<p>Та й розказував мамі все, а за жінку забув, що вона є.</p>
	<p>А чарівниця бігає до него і вговорює, щоби він з нею жив. А жінка його затяготіла. І тепер треба було їй родити дитину, а без него не вродить. Каже вона тій чарівниці:</p>
	<p>— На тобі золоте веретено. І скажи мому чоловікови, аби хоч годину зі мною побув.</p>
	<p>— Хай буде, — каже чарівниця. Приходить він, а чарівниця каже:</p>
	<p>— Якась баба просила, щоб ти до неї зайшов.</p>
	<p>— А де та баба?</p>
	<p>— Там у другій кімнаті.</p>
	<p>— Добре, я піду туди.</p>
	<p>— Але, — каже, — перше їжмо. Та трохи поспиш. А потому я тебе збуджу та й підеш.</p>
	<p>— Най буде.</p>
	<p>Він ляг спати, а чарівниця зачарувала його. Так зачарувала, що игли пхай у п’яту, а він не чує. А тоді кличе її чарівниця до него:</p>
	<p>— Ходи д’нему, а я вступлюся в іншу кімнату. Входить вона і просить, щоб він устав:</p>
	<p>— Чоловіче, мужу мій, як я тебе прошу, щоб ти встав, а ти не хочеш.</p>
	<p>Перед дниною приходить чарівниця.</p>
	<p>— Ти з ним говорила?</p>
	<p>— Та де! Він як мертвий лежить.</p>
	<p>— Як не говорила, то йди геть. А рано чарівниця збудила його.</p>
	<p>— Хто був коло тебе?</p>
	<p>— Ніхто.</p>
	<p>Другий день дає вона чарівниці золоту куделю.</p>
	<p>— На тобі цю куделю, але би я з ним переговорила.</p>
	<p>— Добре. Але я не винна, що він з тобою не хоче говорити. Каже йому чарівниця:</p>
	<p>— Та баба має ще раз прийти д’тобі.</p>
	<p>— Най буде, — каже він.</p>
	<p>Та й пішов він спати. Але думає: «Я таки спати не буду». Бо йому ся снило, що хтось говорив до него. І не заснув він. Чарівниця дзьобає його иглою, а він закорився, що спить. Витерпів, як вона колола. І покликала чарівниця жінку:</p>
	<p>— Ходи. Але як він не ме до тебе говорити, то я не буду винна. Входить вона д’нему та й каже:</p>
	<p>— Мужу дорогий, встань, подивись на мене, заговори до мене. А він каже:</p>
	<p>— Що хоч’?</p>
	<p>— Покладь мені руку на черево, бо я дитину не годна вродити. А він каже:</p>
	<p>— Іди до мене додому, там мама є. Розкажи їй все чисто, як то було. Бо я про тебе забув. Та чарівниця очарувала мене.</p>
	<p>Пішла вона до його мами. А він сказав чарівниці:</p>
	<p>— Аби ти мене не стрічала і не говорила до мене, бо ті знищу. Я маю жінку. Вона мене з біди вирятувала, і вона моя жінка. А ти щезай від мене.</p>
	<p>І прийшов він додому, д’мамі та й жінці свої. Вродила жінка дитину, тішиться він сином, а його мама внуком. І лиш після того зробили весілля. І я там був, дивився на все те. Та сів на столець — байці конець.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Космач, Косівського району, Івано-Франківської області 3 серпня 1986 року Коб’юк Курило Петрович (1905 року народження)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Гуцульщини/">Фольклор Гуцульщини</a></li>
	</ul>
</footer>
<!--#include virtual="/-/inc/general__page_end.inc" -->
