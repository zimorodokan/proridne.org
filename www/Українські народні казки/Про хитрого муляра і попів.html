<!--#include virtual="/-/inc/general__page_start.inc" -->
<title>Про хитрого муляра і попів ☼ Українська народна казка ☼ Народна творчість</title>
<meta name="Description" content="Українська народна казка Гуцульщини «Про хитрого муляра і попів» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Про хитрого муляра і попів.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Про хитрого муляра і попів <br><span class="article__headerDescription">Українська народна казка Гуцульщини</span></h1>
	<p>Був собі бідний Іван. Він займався мулярством. Свого дому не мав, а сидів з сім’єю у найманій хаті. Мулярка провадилася тільки літом. А треба було годувати жінку й двоє дітей. Жили бідно. Але хтось із родини подарував їм теля. Кутали&nbsp;<sup>*</sup> вони його ціле літо, а на зиму не постарали для него кормів. Думає Іван: «Зимою роботи не буде. Та й ні за що купити сіна для теляти». І каже він до жінки:</p>
	<p>— Робота моя кінчиться, бо зима. Давай продамо це теля і якось переживемо зиму.</p>
	<p>А жінка відповідає:</p>
	<p>— Ти господар. Роби як умієш.</p>
	<p>Завів Іван теля на ярмарок, а що теля було гарне, то вторгував гарні гроші. А Іван був знаний на ціле місто, знали його і в кожнім шинку. От він і подумав собі: «Посвяткую я один день з цілою сім’єю, походжу по місту». Та й заходить у один шинок і говорить до жида:</p>
	<p>— Слухай, скільки буде коштувати файне снідання для цілої родини?</p>
	<p>А жид каже:</p>
	<p>— Ну-ну, то залежить, кілько чоловік.</p>
	<p>— Я, жінка і двоє дітей.</p>
	<p>— Це буде коштувати десять банок&nbsp;<sup>*</sup>. Той заплатив і каже:</p>
	<p>— Знай, я тут прийду на снідання.</p>
	<p>Та й пішов. Зайшов у другий шинок та й говорить до другого жида:</p>
	<p>— Слухай, скільки буде коштувати обід для мої сім’ї? Я, жінка і двоє дітей.</p>
	<p>Цей теж сказав:</p>
	<p>— Десять банок.</p>
	<p>Іван заплатив і пішов далі. І заходить до третього шинку. І говорить до третього жида:</p>
	<p>— Скільки буде коштувати вечеря на чотири чоловіка? Цей теж сказав:</p>
	<p>— Десять банок.</p>
	<p>Іван заплатив і пішов додому. А в неділю говорить Іван до жінки:</p>
	<p>— Збирай дітей і збирайся сама та й підемо походимо по місту. Я тобі, покажу, де я мурував, що мурував.</p>
	<p>Зібралися та й пішли. Ходять по місту, Іван показує жінці й дітям:</p>
	<p>— Оцей мур я мурував. Отам окомінок перекладав, а отам далі той мур мурував.</p>
	<p>Так підійшов час сніданку. Іван іде з сім’єю до першого шинку, де оплатив снідання. Заходять.</p>
	<p>— Добридень, пане шинкарю!</p>
	<p>— Добридень, добридень, пане майстер! — відповідає жид. — Прошу сідати.</p>
	<p>Іван сідає з сім’єю за стіл, а жид привітно подає всі страви.</p>
	<p>А якраз у тому шинку сиділи в окремій кімнатці три попи. Двері були відхилені і вони бачили, як жид подавав Івановій сім’ї снідання. Коли вони поснідали і збиралися виходити з шинку, зняв Іван з голови кашкета, ударив ним по столі та й говорить:</p>
	<p>— Заплачено тобі, жиде? Жид привітно відказує:</p>
	<p>— Заплачено, Іване, заплачено. Чому би не заплачено? Ви ж ґазда, ви ж майстер. Ви ж знаєте, що між нами все так буває.</p>
	<p>Іван з сім’єю вийшов, а попи осталися в тій кімнатці. А один піп зауважив крізь відкриті двері, що той їв і пив з цілою сім’єю і нічого не платив. А що вдарив кашкетом по столі, значить, так було заплачено. Говорить він до своїх товаришів:</p>
	<p>— Що воно за диво? Іван їв і пив, і нічого не платив, а тільки вдарив кашкетом по столу, і жид сказав, що все заплачено. Виходить, у Йвана якийсь кашкет чарівний.</p>
	<p>А ті два попи не повірили і спере́чилися:</p>
	<p>— Не може такого бути. А той усе наполягав:</p>
	<p>— Я добре все бачив. А не вірите, будемо спостерігати, що то далі буде.</p>
	<p>Ходили попи за Іваном услід, ходили. Назирали, куди Іван повертався. А Іван ходив та все жінці та дітям показував, на якій він роботі літом робив, що мурував. Підійшла обідня пора. Іван заходить до другого шинку. А попи за ним. Зайшли іншим ходом до закритої кімнатки та й собі замовили обід. Їдять. А Іван з сім’єю про них не знають. Попоїли вони та й збираються виходити. Здіймає Іван з голови кашкета, вдарив по столу і говорить:</p>
	<p>— Заплачено тобі, жиде? Жид відповідає:</p>
	<p>— Заплачено, заплачено. Чому би й ні? Прошу кожного разу заходити до мене.</p>
	<p>Та й пішов Іван з сім’єю.</p>
	<p>Два попи спостерегли, як там з тим кашкетом відбувалося, а один проґавив і не вірить, що так Іван розплатився.</p>
	<p>— Давай, — каже, — підемо далі за Іваном.</p>
	<p>Пішли вони і спостерігали далі. Коли це на вечір заходить Іван до третього шинку. Засів з родиною за стіл та й каже:</p>
	<p>— Давай, жиде, вечеряти.</p>
	<p>А попи теж увійшли другим ходом і сіли в кімнатці, так, щоб добре їм було видно Івана. Але й для себе замовили вечерю. Їдять та все стежать за Іваном, що він буде робити. А Іван, повечерявши, знову вдаряє кашкетом по столу і говорить:</p>
	<p>— Заплачено тобі, жиде? Жид відповідає:</p>
	<p>— Заплачено, Іване, заплачено. Чому би й ні? Прошу, заходьте й другий раз.</p>
	<p>Та й вийшов Іван з сім’єю з шинку. А попи між собою говорять:</p>
	<p>— Справді в Івана якийсь магічний кашкет. Якби в нас був отакий кашкет, то ми б стали великі багатії. Що там Іван вечеряв, які він там ї́ди їв! І задурно. А ми за кожний раз проїдаємо великі гроші. Давайте купимо в Івана того кашкета.</p>
	<p>Пішли вони до Івана. Той уже був дома. Заходять та й говорять:</p>
	<p>— Слухай, Іване, продай нам свого кашкета.</p>
	<p>А Іван був дуже хитрий та й добре розумів, у чому справа. Та й каже:</p>
	<p>— Я це зробити не можу. Бачите, в мене сім’я. Я бідний муляр-зарібник. Я тільки з цего й жию. У мене навіть хата не моя, я за хату плачу. Як я продам вам кашкет, з чого я жити буду?</p>
	<p>А попи говорять:</p>
	<p>— Продавай, Іване, кашкет. Ми тобі стільки грошей дамо, що ти свою хату будеш мати.</p>
	<p>Іван погодився. Та заломив таку ціну, що й справді була дуже висока. Забажав за кашкет три тисячі банок. І не вступився з тої ціни, і попи погодилися заплатити. Заплатили, взяли кашкет та й розійшлися.</p>
	<p>А на другий чи на третій день пішли собі попи до шинку. Замовляють грубі&nbsp;<sup>*</sup> їди й пиття, бо думають, що це все буде даром. Коли поїли й випили здорово, кличуть жида до розрахунку. Жид підійшов, а один піп витягає з кишені кашкет, ударяє ним по столу і так говорить, як говорив Іван:</p>
	<p>— Заплачено тобі, жиде?</p>
	<p>Жид видивився на них, здивувався та й каже:</p>
	<p>— Як заплачено? Коли заплачено? Хто платив мені? Ви не бийте мені якоюсь дранкою по столі, а будьте добрі заплатіть. Ви ж релігійні люди і хочете пограбувати бідного жида? Або платіть, або я буду викликати поліцію.</p>
	<p>Ті вздріли, що виходу нема, витягли гроші, розрахувалися та й пішли. А що добре бачили, як Іван робив, то хотіли й вони так зробити. Каже один піп:</p>
	<p>— Ти не вмієш. Давай кашкета мені. Я це діло зроблю, бо я добре видів, як Іван робив.</p>
	<p>Узяв кашкет, заховав до кишені та й пішли. Заходять у другий шинк, сідають, замовляють собі їду, але вже трохи поменше, бо вже вагаються. Коли все замовлене поїли й випили, закликали жида, щоб розрахуватися. Жид підійшов, піп витягає кашкет, ударив по столу й говорить:</p>
	<p>— Заплачено тобі, жиде? А жид йому каже:</p>
	<p>— Як заплачено? Коли заплачено? Хто платив? То ви, такі релігійні люди, хочете пограбувати бідного жида? Як не заплатите, я кличу поліцію.</p>
	<p>Вони мусили розплатитися й вийшли. Та й говорять між собою:</p>
	<p>— Що воно таке? Іван так робив, а ми не можемо. Каже третій піп:</p>
	<p>— Давайте кашкета мені. Я добре видів, як Іван орудував. Попробую це й я.</p>
	<p>Пройшло зо дві-три години, заходять попи до третього шинку. Вже під вечір. Замовили їду, та вже маленьку, щоб не дуже платити, як з кашкетом знов нічого не вийде. Поїли й випили замовлене, покликали жида. А цей піп бере кашкет на голову, бо бачив добре, що так Іван робив. Та здіймає кашкета з голови, вдаряє ним по столу та й говорить:</p>
	<p>— Заплачено тобі, жиде?</p>
	<p>А жид видивився на него, дуже здивувався та й каже:</p>
	<p>— Як заплачено? Коли заплачено? Хто мені платив? Ви ж релігійні люди! І хочете обрабувати бідного жида? Або платіть, або я кличу поліцію.</p>
	<p>Мусили попи розплатитися й піти.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__footnotes">
			<p><sup>*</sup> Ку́тати — доглядати.</p>
			<p><sup>*</sup> Банка — народна назва двокроневої монети та купюри.</p>
			<p><sup>*</sup> Гру́бий — тут: дорогий, панський.</p>
		</div>
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Село Черганівка, Косівського району, Івано-Франківської області 16 квітня 1984 року Дущук Петро Юрійович (1912 року народження)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Гуцульщини/">Фольклор Гуцульщини</a></li>
	</ul>
</footer>
<!--#include virtual="/-/inc/general__page_end.inc" -->
