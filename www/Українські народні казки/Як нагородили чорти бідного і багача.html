<!--#include virtual="/-/inc/general__page_start.inc" -->
<title>Як нагородили чорти бідного і багача ☼ Українська народна казка ☼ Народна творчість</title>
<meta name="Description" content="Українська народна казка Буковини «Як нагородили чорти бідного і багача» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Як нагородили чорти бідного і багача.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Як нагородили чорти бідного і багача <br><span class="article__headerDescription">Українська народна казка Буковини</span></h1>
	<p>Були два брати: їден бідний, а другий — багатий. Та й той багатий брат був бідному вінчальним батьком. І ходив бідний до свого вінчального батька два рази на рік з колачами. Але бідно він жив, то й колачики були маленькі та чорненькі.</p>
	<p>А той багач мав ще багато фінів. Ті приносили великі й білі колачі. Побачила жінка бідного, що багатий брат не дуже радий їхнім колачам, та й на другий рік каже:</p>
	<p>— Я вже не йду з тобою до брата і не понесу колачів. Хочеш, то йди.</p>
	<p>— То давай колачі, я йду сам.</p>
	<p>Іде він, а інші фіни уже в брата за столом. Братова жінка дивиться у вікно та й каже:</p>
	<p>— Ади, йде твій брат.</p>
	<p>А він скоро вийшов напроти брата та й каже йому в сінях на порозі:</p>
	<p>— Йди, брате, до чорта з цими колачами. А то ходиш та й ходиш до мене.</p>
	<p>Вийшов бідний брат на вулицю та й задумався. І додому нема як вертатися, бо жінка буде сміятися. Що робити з цими колачами? А чорт і приходить до него. Та й питає:</p>
	<p>— Що ти так, чоловіче, задумався? А він каже:</p>
	<p>— Брат післав мене до чорта з колачами, а я не знаю, куди до того чорта йти.</p>
	<p>— Ходи, я тебе заведу.</p>
	<p>Йдуть вони та йдуть. Заходять в хатину, а там баба. Стоїть посеред хати, а коло неї купа жару, і вона згортає той жар залізною лопатою. А чорт, що його вів, був тої баби син. Каже він:</p>
	<p>— Мамо, гості до нас прийшли. Чимось обдаруйте цего чоловіка. А баба питає його:</p>
	<p>— Ти хату маєш?</p>
	<p>— Не маю.</p>
	<p>— А жінку?</p>
	<p>— Маю.</p>
	<p>— А діти?</p>
	<p>— Є діти.</p>
	<p>— А корову маєш?</p>
	<p>— Не маю.</p>
	<p>— А коні?</p>
	<p>— Нема коней. З худоби я не маю нічого. Лиш дев’ять дітей маю. А одягнений він був у свиту. Баба каже до него:</p>
	<p>— Тримай полу.</p>
	<p>Тримає він полу та й думає: «Маю одну свитину, та й та згорить!» Бо баба бере лопатою той жар і кидає йому в полу. Кинула одну лопату, другу, третю. «Пропала свита», — думає чоловік. А баба каже:</p>
	<p>— Притисни полу до себе. Притиснув він, а баба йому:</p>
	<p>— Не пускай, аж дома пустиш.</p>
	<p>Пішов він від тої баби. Несе той жар та й думає: «Що це за жар такий, що несу й не пече він мене?»</p>
	<p>Коли прийшов додому, була вже ніч. Увійшов до хати і пустив полу. І забрязкотіло, засвітилося в хаті. А жінка спала на печі, пробудилася та й каже:</p>
	<p>— Десь найшов наш тато вогню. Вже хоч попід хати за вогнем не підем.</p>
	<p>А він їм:</p>
	<p>— Вставайте.</p>
	<p>В хаті стало видко, а він не знає від чого.</p>
	<p>— Де ти був? — питає жінка.</p>
	<p>— Вставайте, я буду розказувати.</p>
	<p>Жінка побудила діти. І тоді всі побачили, що то золоті гроші. Почали вони ті гроші збирати і на купки складати.</p>
	<p>Вже на другий день пішов він з жінкою на базар і купив усе, що треба, на діти. І корову купили.</p>
	<p>А багатий брат побачив, що він корову веде, та й питає:</p>
	<p>— Де ти взяв цю корову?</p>
	<p>— Купив.</p>
	<p>— Е, купив.</p>
	<p>Не повірив багатий брат, що той міг купити корову. А бідний брат зачав багатіти і передогонив багатого брата. І вже не йде до него з колачами. Тоді багач приходить до него і питає:</p>
	<p>— Відки ти, брате, так ся розжив? Вже й мене не знаєш і не приходиш до мене.</p>
	<p>А він каже:</p>
	<p>— Ти мене післав до чорта з колачами, і за ті колачі чорт мене нагородив. Отак я й розбагатів.</p>
	<p>Приходи багатий брат додому та й каже:</p>
	<p>— Жінко, як брат носив такі маленькі й чорні колачі і так його чорт нагородив, то ти печи великі й білі. І нам дасть чорт ще більше грошей, як братови.</p>
	<p>Вона його послухала, спекла великі колачі, і він так само вийшов на вулицю. Вийшов йому назустріч чорт у вигляді чоловіка, як і його братови, та й питає його:</p>
	<p>— Чо’ ти тут стоїш?</p>
	<p>— Хочу йти до чорта з колачами, та не знаю куди.</p>
	<p>— Йди, я тебе поведу.</p>
	<p>Приводи його чорт до тої самої хати. Та сама баба підгортає залізною лопатою жар посеред хати. А чорт каже:</p>
	<p>— Мамо, гості прийшли, треба нагородити.</p>
	<p>А вона все підгортає той жар. І питається чоловіка:</p>
	<p>— Ти хату маєш?</p>
	<p>— Маю.</p>
	<p>— А жінку?</p>
	<p>— Маю.</p>
	<p>— А корову?</p>
	<p>— Є корова.</p>
	<p>— А коні?</p>
	<p>— Єй коні. Сказати направду, в мене все є. Але мало мені.</p>
	<p>— А ріг ти не маєш, — сказала баба та й поклала йому на голову роги. Пішов він з ними додому.</p>
	<p>До хати якось увійшов, а з хати не годен вийти, бо роги виросли ще більші і не пускають. Каже він до жінки:</p>
	<p>— Бери пилочку і рубай їх.</p>
	<p>Зачинає вона рубати, а йому болить. Не зрубала вона — і по сьогоднішній день багач з рогами ходить.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Василівці, Сокирянського району, Чернівецької області 11 серпня 1985 року Мельник Єлена Матвіївна (1904 року народження)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Буковини/">Фольклор Буковини</a></li>
		<li><a href="/Українська міфологія/Чорт.html">Чорт в українській міфології</a></li>
	</ul>
</footer>
<!--#include virtual="/-/inc/general__page_end.inc" -->
