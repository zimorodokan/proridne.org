<!--#include virtual="/-/inc/general__page_start.inc" -->
<title>Роби добро ☼ Українська народна казка ☼ Народна творчість</title>
<meta name="Description" content="Українська народна казка Гуцульщини «Роби добро» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Роби добро.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Роби добро <br><span class="article__headerDescription">Українська народна казка Гуцульщини</span></h1>
	<p>Був у однім селі великий багач. У него померли дєдя та й мама. У рік захотів той багач зробити обід за них. Пішов у місто і замовив пекареви, щоби пекар спік йому двіста струцнів.</p>
	<p>— Добре, попечу тобі це, чоловіче, — сказав пекар. Договорилися, на котрий день має приїхати багач за тими струцнями. В той день впряг багач пару коней у віз та й поїхав у місто до пекаря. Наладував повну фіру та й рушив додому. їде дорогою і стрічає по дорозі чоловіка. Той чоловік дуже бідний був, з далекої дороги йшов і дуже зголоднів. Ударив йому попід ніс запах хліба. А ті струцні були накриті плахтурою. Каже бідний чоловік багачеви:</p>
	<p>— Брате милий, дай ми оден струцень з’їсти. Багач каже йому:</p>
	<p>— Іди геть до дідька. Я роблю обід за тата та й за маму. І напросив на ці струцні двіста осіб. Як мені забракне, що я дам людям?</p>
	<p>Та й ударив нагло коні, коні раптово шарпнули віз, та й оден струцень упав з воза ззаду. А той бідний чоловік здоймив струцень з дороги, поцілував та й каже:</p>
	<p>— Прийми, Боже, його тата та й мами душі. Та й з’їв його смачно, бо дуже голоден був.</p>
	<p>А той багач зробив великий обід. Та й дещо давав перед тата та й мами душі, але маленько що. Все більше перед свеї душі людям подавав.</p>
	<p>І помер той багач. Пішов на той світ та й думав, що всі струцні будуть перед него. А то ні одного струцня не було, лиш тільки той оден, що з’їв голодний на дорозі. Перед інших померших душ усякі добра, а перед багачем лиш оден струцень. А він такий голодний, що з’їв би вола.</p>
	<p>Та й каже богови той багач:</p>
	<p>— Боже, чому перед усіх людей є що їсти, а передо мною нема?</p>
	<p>— Та бо ти фальшивий, — сказав бог. — Ти робив обід та ситим давав за простибі&nbsp;<sup>*</sup>, а бідних обминав.</p>
	<p>— Пустіть, Боже, мене на той світ, удолину. Я буду робити добро.</p>
	<p>— Було тоді робити добро людям, коли ти там жив. А тепер пізно.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__footnotes">
			<p><sup>*</sup> За простибі — даром.</p>
		</div>
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Хутір Калинки́, Косівського району, Івано-Франківської області 23 березня 1986 року Колобейчук Григорій Дмитрович (народж. 1930)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Гуцульщини/">Фольклор Гуцульщини</a></li>
	</ul>
</footer>
<!--#include virtual="/-/inc/general__page_end.inc" -->
