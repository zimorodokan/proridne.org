<!--#include virtual="/-/inc/general__page_start.inc" -->
<title>Машка і Наташка ☼ Українська народна казка ☼ Народна творчість</title>
<meta name="Description" content="Українська народна казка Чернігівщини «Машка і Наташка» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Машка і Наташка.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Машка і Наташка <br><span class="article__headerDescription">Українська народна казка Чернігівщини</span></h1>
	<p>Жили — були дід та баба. У баби була дочка Наташка, а у діда — Машка. Не любила мачуха дідову дочку. От стара й звеліла діду:</p>
	<p>— Відвези її в ліс, посади в хатку, хай пряде.</p>
	<p>Машка сіла і пряде. Потім затопила піч, наварила кашки, сіла і їсть. Аж тут із під печі вискочила мишка.</p>
	<p>Красна дівице, дай і мені ложечку кашки, я тобі у пригоді стану.</p>
	<p>Машка дала мишці кашки і знов сіла і пряде.</p>
	<p>От і вечір прийшов. Знов їсти хочеться. Вона знов наварила кашки, їсти стала, аж чує, хтось іде. Загупотіло, загуркотіло, з’явився ведмідь на порозі.</p>
	<p>— Красна дівице, дай і мені ложечку кашки.</p>
	<p>Машка дала. Тут він і говорить:</p>
	<p>— Ну а тепер ти бігай, а я доганяти стану.</p>
	<p>Вискочила мишка і каже дівці:</p>
	<p>— Ти стій, а я, тобою перекинувшись, втікати буду. Нехай наздожене.</p>
	<p>Ведмідь той бігав, бігав і ніяк дівицю не міг впіймати. Тоді він і каже:</p>
	<p>— Ух, і накормила й натрудила. Так тому й бути, пришлю тобі завтра трійку коней вороних і скриньку золота.</p>
	<p>Так і зробив, як сказав. Машка сіла в карету і додому поїхала. Приїжджає додому, а тут усі повибігали, стрічають. Тоді баба і каже до діда:</p>
	<p>— Вези і мою дочку в ліс!</p>
	<p>Повіз дід бабину дочку, привіз і посадив у хатці. Пряде Наташка. Наварила кашки, сіла та їсть. Аж тут з-під печі вискочила мишка.</p>
	<p>— Красна дівице, дай і мені ложечку кашки.</p>
	<p>А вона її хлоп ложкою. Тоді сіла і далі пряде. Аж іде ведмідь:</p>
	<p>— Красна дівице дай мені ложечку кашки.</p>
	<p>А красна дівиця:</p>
	<p>— Мені й самій мало!</p>
	<p>Тоді ведмідь їй і каже:</p>
	<p>— Ну а тепер ти бігай, а я ловити буду.</p>
	<p>Бігав, бігав і кожен раз її доганяв. Як дожене, так і хлоп. Убив, кісточки посмоктав, у сумочку склав і на гвіздочок повісив .</p>
	<p>От баба і каже до діда:</p>
	<p>— Їдь та забери вже дочку мою.</p>
	<p>А сама пирогів напекла, блінчиків наготувала, сіла і дожидає. Коли чує, а собачка Шавка каже:</p>
	<p>— Дідова дочка, як панночка, а бабиної дочки кісточки у сумочці висять.</p>
	<p>Приїжджає дід. Баба зустрічає і питає:</p>
	<p>— А де дочка?</p>
	<p>Заплакав тут дід і показує кісточки у сумочці.</p>
	<p>Ото було порося і моя казочка уся.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>60 (4563). Машка і Наташка. СУС 480. Записано 2008 року. Лукаш Ніна Андріївна (1930). Чернігівська область, Семенівський район, Костобобрів</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Чернігівщини/">Фольклор Чернігівщини</a></li>
	</ul>
</footer>
<!--#include virtual="/-/inc/general__page_end.inc" -->
