<!--#include virtual="/-/inc/general__page_start.inc" -->
<title>Як ангел спокутував свій гріх ☼ Українська народна казка ☼ Народна творчість</title>
<meta name="Description" content="Українська народна казка Кіровоградщини «Як ангел спокутував свій гріх» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Як ангел спокутував свій гріх.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Як ангел спокутував свій гріх <br><span class="article__headerDescription">Українська народна казка Кіровоградщини</span></h1>
	<p>Одного разу ангел згрішив перед Богом і той скинув його з неба на землю, щоб цілий рік працював та спокутував гріхи.</p>
	<p>Ангел перекинувся чоловіком та й пішов найматися на службу. Прийшов до багатого господаря та й найнявся наймитувати. Працював по совісті. Що не загадає господар робити, він все швидко поробить, а дещо й наперед. У селі прозвали його віщуном, бо багато чого міг передбачити. Тільки завжди був сумний. За рік служби ні разу не засміявся. Одного разу господар каже:</p>
	<p>— Запрягай коней, бо поїдемо до міста ярмаркувати.</p>
	<p>Наймит запріг, набрав їм торбину вівса. Та посідали на віз, та й їдуть.</p>
	<p>Їдуть вони коло церкви, а там правилася служба Божа. Ось чоловік скочив з воза, набрав каміння та й почав кидати у вікна церкви. Господар перелякався, нічого й сказати не посміє, думав, що наймит став несповна розуму. Потім поминули церкву та їдуть коло шинку. Наймит скинув капелюха та й давай хреститися. Господар ще дужче злякався та тільки мовчить і позирає на робітника.</p>
	<p>Ось приїхали вони до міста, хазяїн пішов по ярмарку, а чоловік залишився біля коней та нагодував їх вівсом.</p>
	<p>Аж під вечір повернувся господар з чималими покупками та й каже:</p>
	<p>— Запрягай коней, будемо їхати додому.</p>
	<p>Він запряг. А в цей момент на ярмарку зчинився шарварок, гончарі побилися. Люди з осудом кивали головами. А наймит як почав сміятися, та так сміявся, що й зупинитися не міг.</p>
	<p>Приїхали вони додому, а господарю все дивно з такої поведінки чоловіка. От він його й питає:</p>
	<p>— Скажи правду, чоловіче, як ми їхали до міста, нащо ти кидав у церкву камінням?</p>
	<p>А той і каже:</p>
	<p>— Як не кидати камінням, коли тоді, як в церкві правилася служба Божа, чорт сидів на вікні і натягав шкіру зубами, бо вже не було де писати тих людей, що в церкві говорять та дрімають.</p>
	<p>Хазяїн знову:</p>
	<p>— А коло шинку нащо скинув капелюха і хрестився?</p>
	<p>— Там була купка людей, вони радилися, якби на кладовищі капличку побудувати. А я скинув капелюха і попросив Бога, щоб їм допоміг.</p>
	<p>— Ти служив цілий рік і ніколи не сміявся, а коли гончарі билися, не міг зупинитися від сміху. Чому?</p>
	<p>А чоловік каже:</p>
	<p>— Було так. Один гончар тихенько крав горшки у другого, а той побачив і зачав битися, а з горшків тільки череп’я летіло. А я з того сміявся, що земля з землею та за землю б’ється.</p>
	<p>Як тільки скінчили розмову, чоловіка враз не стало, він пішов назад до неба, бо скінчився його строк покути.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>316 (8218). Як ангел спокутував свій гріх. СУС порівн. 795. Записала Кондратюк Т. Д. 2010 року. Федоровська Любов Іванівна (1926). Кіровоградська область, Бобринецький район, Бобринець</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Кіровоградщини/">Фольклор Кіровоградщини</a></li>
	</ul>
</footer>
<!--#include virtual="/-/inc/general__page_end.inc" -->
