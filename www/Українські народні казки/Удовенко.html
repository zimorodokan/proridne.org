<!--#include virtual="/-/inc/general__page_start.inc" -->
<title>Удовенко ☼ Українська народна казка ☼ Народна творчість</title>
<meta name="Description" content="Українська народна казка Бойківщини «Удовенко» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Удовенко.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Удовенко <br><span class="article__headerDescription">Українська народна казка Бойківщини</span></h1>
	<p>Удовиця мала сина. І називався той хлопець Вдовенко. І бавився сам. А в сусідстві був крамар і мав сина Крамаренка. Стали хлопці бавитися удвох, Удовенко й Крамаренко. Кличе Крамаренко Удовенка:</p>
	<p>— Ходи на город, будемо ся бавити. А той каже:</p>
	<p>— Я не піду, бо голоден. Крамаренко каже:</p>
	<p>— Я тобі винесу хліба, ходи.</p>
	<p>А в ті державі заступила сатана сонце й місяць. А той Удовенко попоїв хліба і каже до того другого:</p>
	<p>— Якби я так їв, як ти, то пішов би визволив місяць і сонце.</p>
	<p>А той пішов додому, крамарів син, і повідає татови, що йому Удовенко сказав. А тато каже:</p>
	<p>— Ану заклич його сюди.</p>
	<p>Прийшов Удовенко. Той ся сховав, крамар, а син його питає Удовенка:</p>
	<p>— Ану розкажи, як ти визволиш сонце й місяць.</p>
	<p>А той розказує. А захований Крамаренків тато слухає. Приходить крамар до тої вдовиці і каже:</p>
	<p>— Слухай, дай свого хлопця до мене, най оба враз живуть. А тота йому:</p>
	<p>— Та най буде. Беріть його до себе.</p>
	<p>Згодилися. Забрав крамар Удовенка до себе і обох хлопців годує разом. Оба разом їдять. За рік такий дужий зробився Удовенко, що три метри ваги піднімав. І боїться той Крамаренко його. Хоче його ся позбути. І написав крамар до царя: «В мене є такий хлопець, що визволить місяць і сонце». А цар написав до него: «Давай того хлопця до мене». Той бере його на фіякер, як то давно було, і везе до царя.</p>
	<p>— Що ти годен зробити? — питає його цар. А він каже:</p>
	<p>— Я визволю сонце й місяць. Лиш мене три роки треба годувати печінкою з вола.</p>
	<p>Ну а цар має велике військо. Ріжуть для війська худобу, а печінку з волів — Удовенкови. І їв він печінку з волів три роки.</p>
	<p>А в царя був син, якраз з того року, що й Удовенко. І називався царів син Царенко. За три роки каже Удовенко до царя:</p>
	<p>— Я маю товариша, Крамаренка.</p>
	<p>Написав цар до крамаря, щоби прислав свого сина. І вже вони всі три у царя живуть: Удовенко, Крамаренко й Царенко. Каже Удовенко до царя:</p>
	<p>— Ми підемо всі три визволяти сонце й місяць. Зробіть нам, царю, такі три булави: Царенкови на три пуди, Крамаренкови на шість, а мені на дев’ять.</p>
	<p>Цар сказав, і ковалі зробили. Вдовенко взяв булаву, як кинув догори — три години летіла вдолину. Він підставив руку, і вона на руці перегнулася. Каже Удовенко:</p>
	<p>— Ти, царю, обманув мене. Булава ся загнула. Ней зроблять мені таку булаву, щоби ся не гнула.</p>
	<p>І цар дав такий приказ, і зробили Удовенкови булаву на дванадцять пудів, Крамаренкови на дев’ять, а Царенкови на шість. Відклонилися вони цареви і пішли в дорогу.</p>
	<p>Дуже довго вони йшли і зайшли дуже далеко. Зайшли на чуже царство і ще йшли кілька днів. Настав вечір, дивляться вони — якась хатина є. Заходить Удовенко до тої хатини, питає бабки:</p>
	<p>— Бабцю, чи далеко Калиновий міст? А бабка йому:</p>
	<p>— Сто метрів від меї хати.</p>
	<p>І закликав він Крамаренка й Царенка до хати.</p>
	<p>— Бабцю, ми будемо у вас ночувати. Бабка каже:</p>
	<p>— Ночуйте. Хто по світі ходить, за собою хату не носить. Полягали вони спати. Каже Вдовенко до Царенка:</p>
	<p>— Ти підеш на сторожу, на Калиновий міст.</p>
	<p>Той пішов на сторожу і дістав уночі страх. Сховався під міст і заснув під мостом. Удовенко збирається вночі, о дванадцятій годині, іде контролювати Царенка. Приходить на Калиновий міст — нема Царенка. Стоїть Удовенко на мості. Якраз дванадцята година. Виходить змій на шість голів.</p>
	<p>— Доброї ночі, Вдовенку! — каже змій.</p>
	<p>— Я не Вдовенко, я — Царенко.</p>
	<p>— А чого ти тут прийшов? — питає змій. — Битися чи миритися?</p>
	<p>— Я прийшов визволити сонце й місяць, — каже Вдовенко. Змій сидить на кони, коло него птах яструб. Питається змій:</p>
	<p>— Що ти, яструбе, скрегочеш? А яструб каже:</p>
	<p>— Бо тут тобі буде кінець. Каже змій Вдовенкови:</p>
	<p>— Дуй, аби тут був тік.</p>
	<p>— Дуй ти, бо ти маєш шість духів, — каже Вдовенко.</p>
	<p>Змій як духнув, став зразу тік. І почали на тім току битися. Змій зліз з коня, і б’ються оба. Змій вогнем сипле на него з пащ, а той булавою так б’є, що збив тих шість голів. Визволив змійового коня і забрав собі. А яструба пустив. І пустив коня на траву. Сам прийшов до бабки до хати і ляг спати.</p>
	<p>Рано приходить Царенко із сторожівки.</p>
	<p>— Що ти там видів, на сторожівці?</p>
	<p>— Я цілу ніч ходив по мості і нічого не видів. А він спав під мостом. Каже Вдовенко:</p>
	<p>— Мала надія на товаришів.</p>
	<p>На другу ніч посилає Вдовенко Крамаренка. Пішов Крамаренко, та коло дванадцятої години зломив його сон. І пішов він під міст ночувати. А Удовенко збирається вночі і йде контролювати Крамаренка. Нема Крамаренка. Ходить Удовенко по мості, уже дванадцята година. Приходить змій на дев’ять голів.</p>
	<p>— Доброї ночі, Удовенку! — каже змій.</p>
	<p>— Я не Вдовенко, я — Крамаренко.</p>
	<p>— А чого ти тут прийшов, Крамаренку? — питає змій.</p>
	<p>— Я прийшов визволити сонце й місяць.</p>
	<p>— Що будем робити: битися чи миритися? — питає змій.</p>
	<p>— Будем битися. Каже змій:</p>
	<p>— Дуй, аби був на дев’ять метрів тік. А Удовенко йому:</p>
	<p>— Дуй ти, бо маєш дев’ять духів.</p>
	<p>Як подув змій, так відразу на дев’ять квадратних метрів тік став. А яструб скрегоче.</p>
	<p>— Чо’ ти скрегочеш? — каже до нього змій.</p>
	<p>— Скрегочу, бо ти вже жити не будеш.</p>
	<p>Змій зліз з коня, Удовенко коня відобрав і нагнав на траву. І як їмилися оба битися, оба по коліна в крові. Повідтинав Удовенко всі дев’ять голів. Прийшов до бабки до хати, і ляг спати.</p>
	<p>Рано приходить із сторожівки Крамаренко. Питається Вдовенко:</p>
	<p>— Що там було? А він каже:</p>
	<p>— Ніц не було, все спокійно. Ходив-им цілу ніч по мосту і нічого не було.</p>
	<p>Приходить третя ніч. Каже Вдовенко до хлопців:</p>
	<p>— Слухайте, хлопці. Я йду воювати.</p>
	<p>І забиває він ніж у стіну в хаті, і кладе під ніж горня. -...Би-сте ся, хлопці, дивили. Як буде повне горня крови, би-сте йшли мені на поміч. І дав їм Удовенко карти. -...Ви грайте в карти, би-сте не спали. І Вдовенко пішов, а вони зразу заснули.</p>
	<p>А бабка спала собі окремо коло стайні. Вона там мала коровку і нічого не знала.</p>
	<p>Удовенко пішов на сторожівку. Дванадцята година, іде найстарший змій, несе на собі сонце й місяць.</p>
	<p>— Доброї ночі, Удовенку! Та тут кости людські не заніс ніхто, а ти тут з’явився. Чого ти тут прийшов? — питає змій.</p>
	<p>Каже Удовенко:</p>
	<p>— Я прийшов визволити сонце й місяць.</p>
	<p>— Що будем, битися чи миритися? — каже змій.</p>
	<p>— Я не прийшов тут, так далеко, миритися. А прийшов битися і визволити місяць і сонце.</p>
	<p>Каже змій:</p>
	<p>— Дуй, аби був тік на дванадцять метрів. Удовенко йому:</p>
	<p>— Дуй ти, бо ти маєш дванадцять духів. Але яструб зареготав.</p>
	<p>— Чо’ ти, яструбе, регочеш? — питає змій.</p>
	<p>— Бо ти вже більше жити не будеш, — каже яструб. Злізає змій з коня, нагнав Удовенко коня на траву.</p>
	<p>— Ну, будем ся бити, — каже змій.</p>
	<p>Як зачали ся бити, Удовенко відбив шість голів. А голови назад пристали, і знов дванадцять голів тримається. Каже Вдовенко до змія:</p>
	<p>— Слухай, царі й королі б’ються й відпочивають. Може, би й ми відпочили?</p>
	<p>Каже змій:</p>
	<p>— Давай, відпочиваймо.</p>
	<p>І пішли відпочивати. Удовенко стягає з ноги чобіт і шпурнув у ту хатину. І злетів з тої хатини дах. А змій не видів, що він таке зробив. А хлопці не йдуть на поміч, сплять.</p>
	<p>Зачинають битися другий раз. Зірвав Удовенко змійови десять голів, а голови попідскакували й пристали знов. Б’ються, оба вже по пояс в крови. Змій перемагає Удовенка. Удовенко просить відпочинку.</p>
	<p>— Царі, королі відпочивають, може, би й ми відпочили? Спочивають. Удовенко стягає з ноги другий чобіт і кидає в хату.</p>
	<p>І завалив хату. Б’ються третій раз. А хата завалилася по самі вікна, як він чоботом ударив. Змій не видів того. Але щось заздрів трошки змій.</p>
	<p>Хлопці повставали і дивляться — повне горня крови, ніж випав.</p>
	<p>— Вже нашого Удовенка нема!</p>
	<p>Вони ся б’ють, Удовенко і змій, а хлопці біжать. Каже змій:</p>
	<p>— О, Удовенку, ти мудрий. Ти тепер мене уб’єш. Я гадав, що ти хоч’ відпочивати, а ти своїх товаришів кличеш.</p>
	<p>Удовенко відбиває голови, а Крамаренко й Царенко відкидають набік, аби не приставали. Збив десять голів, а дві голови вогнем на нього сиплють, на Удовенка. Замахнувся він і стяв ті дві голови. Повалив змія, забрав місяць і сонце, і вони самі пішли до неба. І прийшли всі три до тої хатини — хатина завалена.</p>
	<p>— То пусте, що хатина завалена, — каже бабка. — Але сонечко гріє і місяць світить.</p>
	<p>Каже Удовенко до хлопців:</p>
	<p>— За день маєте поставити бабі хату. Рубайте дерево і ставте. Крамаренко й Царенко ставлять хату. Трохи з старого дерева, трохи з нового. А Вдовенко перебрався в інше шмаття.</p>
	<p>Іде, а жінки тих зміїв повиходили й питаються:</p>
	<p>— Де ти, хлопче, йдеш? Ходи до нас на службу, — кажуть. — Наших трьох чоловіків Удовенко побив. Як ти ся називаєш, хлопче? — питають жінки.</p>
	<p>— Я називаюся Василько.</p>
	<p>Піднімають усі три жінки браму і утворяють. Брама така тяжка, що ніхто не годен її підоймити, хіба вони всі три підоймили, тоти жінки.</p>
	<p>— Ти будеш у нас жити, Васильку, бо ми всі три удовиці. Дають вони йому їсти. І кажуть:</p>
	<p>— Їж, Васильку, аби-с був моцний. Каже тота наймолодша:</p>
	<p>— Ми знаємо, що вони ще туй, Удовенко, Крамаренко й Царенко. А я зроблюся яблінкою. Вони будуть переходити попри яблінку. Як укусять того яблука, всі три повмирають.</p>
	<p>Друга каже:</p>
	<p>— А я зроблюся керницею. Підуть вони пити воду. Як нап’ються — усі три повмирають.</p>
	<p>А третя каже:</p>
	<p>— А я зроблюся таким городом великим. А в тім городі буде верба. Вони схотять полягати в холод. Як полягають — уже не встануть, і буде в тім городі шовкова трава. Як напасуться коні, то поздихають.</p>
	<p>Він все довідався від них, Удовенко. Встав уночі і втікає від тих жінок геть. Вони гадали, що він простий хлопчина, та й його не замкнули в кімнаті, а він здоровенний. Підоймив тоту браму, а вони спали й нічого не чули, жінки.</p>
	<p>Прийшов він до своїх хлопців. Хлопці бабці хату викінчили, відклонилися. Забрали коней, котрих визволив Удовенко, посідали на коні і їдуть. Утікають звідтам. Сонічко дуже гріє, сильна спека, вони їдуть на конях. Приїжджають до тої яблінки. А там такі яблука красні, що самі в рот просяться. Каже Царенко:</p>
	<p>— Я зірву зо два яблука, спрага мене мучить. Удовенко каже:</p>
	<p>— Невільно, бо то наша смерть, та яблінка.</p>
	<p>Як ударить він по ті яблінці булавою, лиш кости та й кров розсипалися з неї. Їдуть далі. А там така керниця здоровенна. Хлопці хотять пити, хоть трошки покушати води. А коні їржуть, хотять води. А Вдовенко зліз з коня та як ударить булавою по керници — лиш кров пішла з неї.</p>
	<p>Їдуть далі. Приїжджають, а там город. У городі верба, трава шовкова. Царенко й Крамаренко хотять полягати й відпочити під вербою. Коні рвуться, хотять пасти шовкову траву. А Удовенко каже:</p>
	<p>— Хлопці, то наша смерть на тім городі. Не злізайте з коней. Сам зліз з коня та як ударив по ті вербі, то лиш кров пішла по цілім городі з неї.</p>
	<p>Так побив Удовенко тих трьох зміїв і їх жінок.</p>
	<p>Переїхали вони, на свої терени, заїхали на галявинку, пустили коні пасти, а сами полягали... І спали три дни й три ночи. Тоді каже Вдовенко до хлопців:</p>
	<p>— Їдьте на конях додому, а я додому не їду, бо вмерла моя мама. І вони розійшлися.</p>
	<p>Їде Удовенко вже іншою дорогою. Їде, а там стоїть великий палац. Завертає він до того палацу подивитися. Може, там якась дівчина є. То би ся оженив. А з палацу виходить старий дідо. Без ноги, без руки, без їдного боку твари — чистий каліка. А той каліка — то був родак тих трьох зміїв. І каже він Удовенку:</p>
	<p>— Відки ти такого коня маєш?</p>
	<p>А Удовенко:</p>
	<p>— Пасся на полі, а я його зловив. Каже той каліка:</p>
	<p>— Дай мені того коня, Удовенку. Він знає, як називається Удовенко.</p>
	<p>—...А я дам тобі за цього коня цілий палац. Дай мені його. А тоді каже той каліка:</p>
	<p>— Хто скоріше облетить той дім, того буде кінь. Як я облечу скоріше, то буде мій. А твій — палац.</p>
	<p>Удовенко подумав: «Я не мушу так скоро бічи поза той дім. Я й так пережену каліку». Удовенко лиш кілька кроків пройшов, а каліка вже облетів дім. І забрав каліка в Удовенка коня й булаву.</p>
	<p>Проситься Удовенко в того каліки. А каліка каже:</p>
	<p>— Не дам тобі коня. І будинок не дам. Як хочеш, щоб я тобі віддав коня, висватай для мене наймолодшу доньку баби Калготи. Тота баба живе дуже далеко, аж на третьому світі, і має дванадцять доньок.</p>
	<p>Хлопець уже не має тої сили, що мав, ані тої спосібности. Той каліка, той злий дух, відобрав у нього силу і став сильний сам. Каже Удовенко:</p>
	<p>— Піду шукати. Може, висватаю.</p>
	<p>Іде він, Удовенко. Дивиться, якийсь біжить, так сильно біжить. Каже Вдовенко:</p>
	<p>— Здоров, Бігун!</p>
	<p>— Де ти, Вдовенку, йдеш? — питає Бігун.</p>
	<p>— Іду, — каже, — сватати у баби Калготи наймолодшу доньку. Каже Бігун:</p>
	<p>— Може, би я з тобою пішов?</p>
	<p>— Ходи.</p>
	<p>Ідуть вони удвох. Ідуть, а там якийсь п’є воду із ставка. П’є та й п’є, а Удовенко каже:</p>
	<p>— Здоров, Водопій!</p>
	<p>— Здоров, Удовенку! — відповідає той. — Де ти йдеш, Удовенку?</p>
	<p>— Йду до баби Калготи сватати наймолодшу доньку.</p>
	<p>А той Водопій мав дуже великі вуса. Сказав, що хоче йти з Удовенком, і пішли вони вже втрьох. Ідуть усі три, а там якийсь гризе дерево. Каже Удовенко:</p>
	<p>— Здоров, Ненажера!</p>
	<p>— Здоров, Удовенку! — каже Ненажера. — Де ти йдеш, Удовенку? — питає Ненажера.</p>
	<p>— Іду до баби Калготи сватати наймолодшу доньку.</p>
	<p>— Ти й мене узми.</p>
	<p>— Та ходи.</p>
	<p>Вже йде їх чотири. Ідуть, а там їден так руками б’є, змерз дуже. Каже Вдовенко:</p>
	<p>— Здоров, Морозе! Мороз каже:</p>
	<p>— Здоров, Удовенку! Де ти йдеш?</p>
	<p>— Іду до баби Калготи сватати наймолодшу доньку.</p>
	<p>— Узми мене з собою.</p>
	<p>— Та ходи.</p>
	<p>І йдуть уже п’ять їх. Ідуть, дивляться, а там стоїть дім баби Калготи. Виходить баба на ґанок, подивилася на них і питає:</p>
	<p>— Де ти йдеш, Удовенку?</p>
	<p>— Йду до тебе сватати твою доньку наймолодшу. Каже баба:</p>
	<p>— Ідіть довкола на браму.</p>
	<p>А баба Калгота хотіла їм так підробити, щоб вони там пропали. А Бігун як учув то, так відразу облетів довкола той дім. І вже він на ґанку. Ввиділа баба, що нема що з ними робити. Просить Калгота сватачів до хати. Зайшли вони, і стара заводить їх усіх до пивниці. А в пивниці дванадцять бочок пива.</p>
	<p>— Як вип’єте тото все пиво, то віддам за тебе свою дочку.</p>
	<p>Вони поналивали собі по гальбі пива, а той Водопій сам бере бочку пити. Ніже вони випили по гальбі, Водопій уже три бочки випив. Вип’є все пиво, а порожню бочку копне, і бочка розбивається.</p>
	<p>Баба входить, а вони вже випили все пиво, усі дванадцять бочок.</p>
	<p>Каже їм:</p>
	<p>— Ходіть до хати, будете їсти пироги.</p>
	<p>А баба пекла ті пироги три роки. Напекла цілу гору пирогів. А той Ненажера як зачав їсти! Та й кричить:</p>
	<p>— Бабо, давай пирогів, бо вже нема! Поїв усі пироги той Ненажера.</p>
	<p>Баба видить, що нема жодного способу, і каже до них:</p>
	<p>— Ви виділи дванадцять голів на кілках? То до мене приходило дванадцять сватачів. Я всім голови постинала, бо вони не були чисті. Брудні були. А вас беру до лазні, там вимиєтеся, викуплетеся і там, у лазні, будете ночувати.</p>
	<p>А слугам наказала напалити в лазні, аби червоні стіни були. Веде вона їх до лазні. Післала служниць, і служниці ведуть їх. А Мороз каже до Вдовенка:</p>
	<p>— Ти йди позаду. Я йду наперед.</p>
	<p>Заходить Мороз до тої лазні. Та як змахав у лазни рукавицями, зразу стало холодно. Позаходили всі в лазню і полягали спати. Слуги замкнули лазню, ней вони там горять.</p>
	<p>А рано баба Калгота посилає слугів.</p>
	<p>— Заберіть там тих згорених. Утворяють, а то всі здорові. Каже Вдовенко:</p>
	<p>— Але ми файно спали у ваші лазні. Каже баба Калгота:</p>
	<p>— Все-сте виконали, ще маєш відгадати, котра донька наймолодша. А то всі однакові. Їднаке волосся мають, їднакі очі, їднакі завелиці, їднакий стрій мають — всі дванадцять на їдну моду.</p>
	<p>А як Водопій пив воду на ставку, видів, котра яка дівка. Котра старша, а котра молодша. Виводить баба доньки, поставила всіх і каже:</p>
	<p>— Слухай, Вдовенку. Як відгадаєш, котра наймолодша, то вженишся з нею. А як не відгадаєш — то ще є їден кіл, і твоя голова буде на тім колі стояти.</p>
	<p>А той Водопій мав великі вуса. І кинув ту наймолодшу дівчину вусом. А Вдовенко їмив її за руку і каже:</p>
	<p>— От є наймолодша.</p>
	<p>І баба не мала що робити.</p>
	<p>— Ну, бери доньку. А він каже:</p>
	<p>— Я не для себе беру доньку вашу. Я беру її для каліки, злого духа. А баба знає, бо то її родина, той каліка. Вона знає, що він знищить</p>
	<p>Удовенка. Він там жде. Дала баба доньку, він взяв її попід руку, і вийшли за браму. А Вдовенко хотів закурити. Та й попустив її руку, щоб узяти цигарку. А вона увиділа, що вільна, та й полетіла і заховалася за хмару.</p>
	<p>А той Водопій як хотів, то мав вуса короткі, а як хотів, то мав дуже довгі. Підкрутив він вус догори і досягнув дівчину аж за хмарою. І вона мусіла вернутися д’ньому, д’Удовенкови. І каже йому:</p>
	<p>— Тримай мене або не тримай, я вже від тебе не втечу, бо ти мудріший від мене. І від мої мами.</p>
	<p>І йдуть вони враз. Прийшли на одно місце, і той, що поїв пироги, каже:</p>
	<p>— Будь здоров, Удовенку, я йду на свою роботу. А Мороз:</p>
	<p>— Я йду на свою роботу. Будь здоров, Удовенку. Водопій каже:</p>
	<p>— Я йду на свою роботу. Будь здоров, Удовенку. Бігун:</p>
	<p>— Я йду на свою роботу. Будь здоров, Удовенку!</p>
	<p>І пішли вони обоє. Прийшли до того палацу, а той злий дух, той каліка, викопав велику яму. Навозив у ту яму смоли і запалив ту смолу, аби горіла. Тота смола гаряча. Поставив він через ту яму лавочку і накрив її четиною. Та й каже він, той каліка:</p>
	<p>— Тепер, Удовенку, маєш перейти до мене через ту лавку.</p>
	<p>А та дівка була чародійка. Вона навчилася того від мами. Взяла залізний прут і підопхала під ту четину, аби тверда лавка була. Перейшов Удовенко через ту лавку і каже:</p>
	<p>— Здоров, злий душе!</p>
	<p>І подав йому руку. А та дівка вихопила залізний прут і викинула з лавки. А каліка не видів, як вона то зробила, і каже дівка до нього, до того злого духа:</p>
	<p>— Як перейдеш до мене через цю лавку, то я буду твоєю жінкою. А як не перейдеш — не піду д’тобі.</p>
	<p>А він собі погадав: як Вдовенко перейшов, то й він перейде. Поступив на ту лавку і впав у тоту смолу. Хто під ким яму копає, то сам у ню впаде. Він згорів, а вони обоє одружилися і жиють і донині.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Сопіт, Сколівського району, Львівської області 18 грудня 1990 року Бренич Федь Іванович (1912)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Бойківщини/">Фольклор Бойківщини</a></li>
	</ul>
</footer>
<!--#include virtual="/-/inc/general__page_end.inc" -->
