<!--#include virtual="/-/inc/general__page_start.inc" -->
<title>Царевич Яків і вовк ☼ Українська народна казка ☼ Народна творчість</title>
<meta name="Description" content="Українська народна казка Гуцульщини «Царевич Яків і вовк» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Царевич Яків і вовк.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Царевич Яків і вовк <br><span class="article__headerDescription">Українська народна казка Гуцульщини</span></h1>
	<p>Був собі цар і мав три сини. І йому снилося, що десь є така золота пташка, що якби заспівала, то він би відмолодів. І каже він своїм синам, щоби вони йому привезли ту пташку. Дуже хоче, би відмолодів. Найстарший син каже батькови:</p>
	<p>— Я поїду по того пташка.</p>
	<p>Батько дав йому доброго коня, тайстру&nbsp;<sup>*</sup> грошей, і він поїхав.</p>
	<p>Їхав він цілий день і доїхав до лісу. Вночі побоявся їхати лісом і зайшов переспати до корчми. І цілу ніч грав у карти, і програв коня й гроші, і на два роки запропастився сам.</p>
	<p>Чекав батько рік, чекав два роки — нема сина. А середущий син каже:</p>
	<p>— Батьку, поїду я. Батько не пускає.</p>
	<p>— Пропав той, ще й ти пропадеш.</p>
	<p>А він не слухав, поїхав. І тою самою дорогою, що й старший брат. І до тої корчми попав, що старший, і все програв, і запропастився на два роки сам.</p>
	<p>Менший син Яків каже:</p>
	<p>— Поїду, батьку, я. А батько:</p>
	<p>— Пропали ті та й ти пропадеш. Як я без вас буду жити?</p>
	<p>І нема вже для него доброго коня, лиш стара шкапа. Сів син на ту шкапу і поїхав. Доїхав до того лісу і подумав, що можна одну ніч не спати, їхати лісом далі. Їде він і здибає його в лісі вовк.</p>
	<p>— Царевичу Якове, куди ти йдеш?</p>
	<p>— Іду по золотого пташка, би заспівав і би батько відмолодів.</p>
	<p>— Ти своїм конем ніколи не доїдеш туди. Дай мені цего коня з’їсти. І сядеш на мене, і поїдемо.</p>
	<p>Що він мав робити? Хоч би й не давав коня, то вовк із’їсть, не буде питати. І він дав коня. Вовк коня з’їв, і Яків сів на вовка. Скочив вовк два-три рази та й уже там. І каже вовк Якову:</p>
	<p>— Іди наймися пташки годувати. І так украдеш того пташка. Але би ти крав самого пташка, без клітки.</p>
	<p>Він наймився, годує пташки. Та й уже хоче того пташка украсти. Та й пожалів, що лишиться така файна клітка. І взяв пташка з кліткою. А пташок заспівав, і його зловили. Якби був брав без клітки, пташок би не співав.</p>
	<p>— Ти хотів украсти пташка? — питає ґазда.</p>
	<p>— Я хотів, би пташок заспівав і би мій батько відмолодів.</p>
	<p>— Ми тобі дамо пташка, але піди до Червоного царя і прижени нам коня, що хмарами літає. І ми заміняємо тобі пташка за коня.</p>
	<p>Він пішов і каже вовкови:</p>
	<p>— Ой вовчику, ймили мене. Кажуть, би я пригнав коня від Червоного царя. То дадуть за него пташка.</p>
	<p>Сів він на вовка, вовк скочив два-три рази і вже там. Та й каже.</p>
	<p>— Наймися в царя за конюха. Будеш коня годувати. І вночі, о дванадцятій годині будеш його брати. Але без зубелів&nbsp;<sup>*</sup>, таки голого коня би брав.</p>
	<p>А він не хоче такого коня брати, голого, і взяв зубелатого&nbsp;<sup>*</sup>. А кінь заіржав, і його зловили.</p>
	<p>— Ти хотів украсти коня?</p>
	<p>— Нє, я не хотів. Я хотів повести до царя і поміняти на пташка. Аби пташок заспівав, і мій батько відмолодів.</p>
	<p>— Ми тобі дамо коня, але йди до Чорного царя і приведи нам дівку. Ми заміняємо тобі коня за дівку. Її силують віддати за Чорного Дараба.</p>
	<p>Вийшов він і каже:</p>
	<p>— Вовчику, злапали мене.</p>
	<p>— А я ж казав тобі брати голого коня.</p>
	<p>Сів він на вовка, і два-три рази вовк скочив — вже в Чорного царя. Вовк каже:</p>
	<p>— Іди наймися в Чорного царя за сторожа. І договорися з тою дівкою. Вона піде з тобою, бо не хоче вона віддаватися за Чорного Дараба.</p>
	<p>Так він і зробив. Сказав дівці, і вона погодилася йти з ним. Уночі, у дванадцятій годині, вийшли вони з палацу і сіли на вовка. І приїхали до того царя, де був кінь. Вовк йому каже:</p>
	<p>— Я перекинуся в прекрасну дівчину, і ти мене міняй. Перекинувся вовк у красну дівчину, і Яків пішов міняти її на коня. А ту дівчину лишили за воротами. Дали йому коня, і він з дівчиною сів на коня і від’їхав. А вовк перемінився з дівчини на вовка, виштрик через вікно і догонив їх. А вовка хтось іме? Приїхали вони там, де пташка. Вовк каже.</p>
	<p>— Іди міняй пташка на коня.</p>
	<p>І дали йому за коня пташка з кліткою, і він поклав його високо на воротах. А тоді каже:</p>
	<p>— Я хочу показати, як цей кінь іде. Проступіться, люди, би я вас не потолочив.</p>
	<p>Люди проступилися, а він на коня, та до воріт, та клітку хап і поїхав. Тепер вони мали і пташка, і коня, і дівку — все мали.</p>
	<p>Доїхали вони до того лісу, де його здибав вовк. Він на кони, дівчина на вовкови, а клітка в него в руках. І сказав вовк:</p>
	<p>— Я вже лишаюся тут, а ти, Якове, їдь сам. Бери дівчину на коня і їдьте з богом. І кажу тобі, Якове, би ти за свої гроші не купував стерво.</p>
	<p>А він приїхав до тої корчми і зайшов поснідати. А той орендар каже, що в него є два люди, які вже роками в підвалі жиють.</p>
	<p>— Ану покажіть, які то люди.</p>
	<p>Подивився, а то його брати. І він дав гроші і викупив їх з неволі.</p>
	<p>Викупив він їх і їдуть усі разом додому. Наперед дівчина на тім кони великім, на татоші&nbsp;<sup>*</sup>, всередині два брати, а позаду Яків. Ідуть пішки. А вони тихо порадилися вбити Якова, бо що скаже їм тато, як вони прийдуть без нічого? І як зупинилися вони коло керниці відпочити, Яків і дівчина заснули. А вони кинули сонного Якова в керницю і втопили його. Дівчина прокинулася і не знала, де Яків дівся. А вони напудили її, би вона казала, що то вони оба все добули, а про Якова нічого вона не знає.</p>
	<p>Радуються брати, що мають коня й пташка. І дівчину додому привели, але не знати, котрому вона буде, бо їх два, а дівчина одна. Але пташок не співає, і дівка не говорить, таки ніяке слово не говорить. Вони думають, що вона німа. А кінь уже вбив триста чоловік. Хто зайде до него вичистити або погодувати, а він того вб’є.</p>
	<p>А вовк прийшов до тої керниці і витяг Якова. І каже:</p>
	<p>— Я казав тобі не купувати стерва за гроші.</p>
	<p>Та поклав Якова на землю і пішов шукати живущої води. По дорозі здибає жабу. Жаба несе воду.</p>
	<p>— Жабо, дай води або скажи, де вона є.</p>
	<p>— Не дам і не скажу. В мене віз потолочив діти, я буду їх лічити.</p>
	<p>— Не хочеш дати по волі, даш по неволі.</p>
	<p>Та притиснув жабу лабою і забрав воду. І оживив Якова.</p>
	<p>— Іди додому, але би не признався, хто ти. Наймися коня годувати.</p>
	<p>Прийшов Яків додому, і брати радо приймили його. Вони його не пізнали. Післали його коня доглядати, думали, що і його той кінь уб’є. А він викидав усей гній, і його кінь не вбивав. Брати ввійшли і кажуть батькови свойому:</p>
	<p>— Прийшов такий чоловік, що викидав усей гній, і його кінь не вбив.</p>
	<p>Батько каже:</p>
	<p>— Приведіть того чоловіка, би я на него подивився.</p>
	<p>— Батьку, він такий дрантивий, що нема що видіти.</p>
	<p>— Ви не годні вбрати такого чоловіка? Дайте йому вбрання. Дали йому вбрання, він увійшов, а батько питається:</p>
	<p>— Що ти за один? А він каже:</p>
	<p>— Я такого й такого царя син.</p>
	<p>— А як тебе звуть?</p>
	<p>— Яків.</p>
	<p>— То ти мій син. Скажи, де ти був і що з тобою сталося. І він розказав, що з ним брати зробили.</p>
	<p>І тоді пташок заспівав, і тато відмолодів, і кінь заіржав, і дівчина заговорила. Бо досі всі думали, що вона німа. І тато тих двох синів прогнав. А з Яковом цар жив. І Яків оженився, і добре вони жили. Може, ще й тепер жиють.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__footnotes">
			<p><sup>*</sup> Та́йстра — гуцульська торбина, яку носять через плече.</p>
			<p><sup>*</sup> Зубе́ла — вуздечка.</p>
			<p><sup>*</sup> Зубела́тий — загнузданий.</p>
			<p><sup>*</sup> Та́тош (тато́ша) — чарівний кінь.</p>
		</div>
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Село Долішній Спас, Косівського району, Івано-Франківської області 16 липня 1987 року Стовп’юк Анна Лук’янівна (1903 року народження)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Гуцульщини/">Фольклор Гуцульщини</a></li>
	</ul>
</footer>
<!--#include virtual="/-/inc/general__page_end.inc" -->
