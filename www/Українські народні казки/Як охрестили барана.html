<!--#include virtual="/-/inc/general__page_start.inc" -->
<title>Як охрестили барана ☼ Українська народна казка ☼ Народна творчість</title>
<meta name="Description" content="Українська народна казка Бойківщини «Як охрестили барана» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Як охрестили барана.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Як охрестили барана <br><span class="article__headerDescription">Українська народна казка Бойківщини</span></h1>
	<p>Іван жив близько коло священика. І все любив зайти до священика на вечірки. Та й любив Іван поговорити, а священик не мав коли, бо він брав книжку й читав. Іван збирається додому, а священик говорить:</p>
	<p>— Чого так скоро, Іване?</p>
	<p>А Іван каже:</p>
	<p>— Чого скоро? Я люблю щось побалакати, а ви тілько читаєте й читаєте книжки.</p>
	<p>А він йому говорить:</p>
	<p>— Я не тільки читаю про свій священий обов’язок. Я читав про то, що ся в світі робить. І я знаю.</p>
	<p>— Ну й що, отче, як ви знаєте? Все одно вчений розум не то, що родовитий. Ану, отче, поспорме, чи родовий розум мудріший, чи вчений. Як я програю, то віддаю половину свого господарства.</p>
	<p>А Іван багатий був. Священик говорить:</p>
	<p>— А як я програю, то половину свого віддам.</p>
	<p>Поспорили вони, і так залишилося на два чи три місяці. Думав священик, що Іван то. Але Іван не забував, думав про то.</p>
	<p>І задумав Іван убити песятко. І зробив маленьку домовину, та як дитині, і вложив песятко в ту домовину. Та прийшов до священика і заплакав. Питає священик:</p>
	<p>— Що лучилось, Іване, що ви плачете?</p>
	<p>— Як, отче, не плакати, коди я прожив з жінкою двадцять літ і в мене дітей не було. А в двадцять літ уродила жінка дитину, і то хлопчика, і неживого.</p>
	<p>— Ну й що ви хочете, Іване? Кажіть.</p>
	<p>— Я хотів похоронити на цвинтарі коло церкви по-християнськи.</p>
	<p>— Ну та добре, Іване, добре. Я прийду відправлю парастас.</p>
	<p>— Добре.</p>
	<p>Та й похоронили песика на цвинтарі, «як положено». Священик запечатав гріб, і на тім закінчилось.</p>
	<p>А в Івана був наймит з другого чи третього села. Він поїхав додому і там розказав, що «мій господар поховав на цвинтарі собаку». Люди не звірили. Найшлися такі, що пішли й відкопали. Хотіли подивитися. І побачили, же правильно. Та й тоді звернулися до священика:</p>
	<p>— Що ви робите? Вже до того дійшли, що собаки ховаєте на цвинтарі?</p>
	<p>Приходить священик до Івана.</p>
	<p>— Іване, що ти мені наробив!</p>
	<p>А Іван говорить:</p>
	<p>— Що я наробив? Та же ви, отче, вчена людина. Треба було подивитися, що ви хороните. А тепер будьте добрі, отче, віддавайте половину свого маєтку.</p>
	<p>— Я тобі віддам половину свого маєтку. А як виженуть мене із священика: що я буду робити, Іване?</p>
	<p>— Нічого, отче, будете далі священиком.</p>
	<p>На тім розійшлися, але священик задумався, що з ним буде. Бо люде написали про ту справу до єпископа.</p>
	<p>А Іван говорить до свого слуги:</p>
	<p>— Іди впрягай коні і бери коням їсти, щоб було на добу. І бери того маленького барана білого. І файно його вичисти, бо поїдеме в місто.</p>
	<p>А слуга питає:</p>
	<p>— Чого в місто? Ниська ярмарку нема.</p>
	<p>Іван говорить:</p>
	<p>— Не питай за ярмарок. Що я тобі кажу, то роби.</p>
	<p>Приїжджають до міста. Заїхали до єпископа. Виходить єпископ, Іван поклонився.</p>
	<p>— Слава Ісусу Христу!</p>
	<p>— Що ви скажете, господарю? — питає єпископ.</p>
	<p>А він сказав:</p>
	<p>— Первосвященний єпископе, я до вас з великою просьбою приїхав. Я вже більше як двадцять літ господарюю і не можу худоби догодоватись. Все здихає в мене. Тілько ми ся лишив єден баранець. І я всюди ходив, старих людей питав.</p>
	<p>А єпископ йому говорить:</p>
	<p>— Ви певно й по ворожках ходите?</p>
	<p>— Та ні. Зайшов я до одного старого священика. І сказав, же той баранець у мене ся єден зоставив. А він мені сказав, жеби я поїхав до вас і ви мені того баранця охрестили, то в мене бу ся худоба вела.</p>
	<p>А єпископ говорить:</p>
	<p>— Та ви що, господарю?! Барана хрестити?</p>
	<p>А Іван узяв з собою обранець, де був намальований Христос, як він хрестив Іоанна, а Іоанн тримав на руках баранця. Єпископ задумався.</p>
	<p>— Я вам заплачу, що ви скажете. Ще більше, як скажете, заплачу.</p>
	<p>— Ведіть його до церкви, вашого барана.</p>
	<p>Відчитав він там якусь молитву, не як за людину, а як за тварину. І питає:</p>
	<p>— А яке йому ім’я дати</p>
	<p>— Дайте ім’я Дзікан.</p>
	<p>— Най тобі Дзікан.</p>
	<p>Узяв єпископ свячену воду, покропив його. А Іван виймає жменю грошей, подає єпископу і дякує. А слуга Іванів був при тім і на то дивився. І говорить слуга:</p>
	<p>— Газдо, ви даремно тілько грошей дали. Я в вас тілько служу, ви би мені хоч половину того дали.</p>
	<p>А Іван говорить:</p>
	<p>— Тихо, я ще й тобі дам. Увидиш.</p>
	<p>І повернулися вони додому. А в тиждень приїжджає єпископ з десятьма дзєканами. Та й заїхали на попівську квартиру і радяться, що з тим священиком за атку справу зробити, яку йому кару дати. Вони зачали ту розмову, а Іван усе підбігав слухати, що вони говорять. Та побіг додому, схопив барана і веде туди. І не стукає, заходить в кімнату. Вони видивилися.</p>
	<p>Нащо барана привів? А Іван говорить:</p>
	<p>— Та ще мій Дзєкан оди. Що він скаже?</p>
	<p>А єпископ зразу зрозумів, у чім діло. І скричав:</p>
	<p>— Забирайте, господарю, свого барана!</p>
	<p>І ніхто з них не знав, у чім діло, тілько єден Іван знав і єпископ. А тоді єпископ сказав:</p>
	<p>— Я би сказав так: першу кару дарують скрізь. Подарувати йому ту першу кару. На світі нема людини, яка би хоч раз на віку в чомусь не помилялася. Кожний помиляється.</p>
	<p>І священикови подарували. Іван приходить до священика.</p>
	<p>— Давайте, отче, половину маєтку. За свій учений розум. Щоб в більше не спорили.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>75 (1805). Як охрестили барана. СУС 1842. 5 липня 1988 р. Марків Василь Теодорович (1912). Львівська область, Турківський район, село Бориня</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Бойківщини/">Фольклор Бойківщини</a></li>
	</ul>
</footer>
<!--#include virtual="/-/inc/general__page_end.inc" -->
