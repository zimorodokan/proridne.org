<!--#include virtual="/-/inc/general__page_start.inc" -->
<title>Доломанич ☼ Українська народна казка ☼ Народна творчість</title>
<meta name="Description" content="Українська народна казка Покуття «Доломанич» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Доломанич.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Доломанич <br><span class="article__headerDescription">Українська народна казка Покуття</span></h1>
	<p>Був бідний чоловік, завагітніла в него жінка. Прийшов час дитину родити. Пішов він за бабою-повитухою, прийшла баба, а він вийшов з хати. Баба кличе його до хати. Входи чоловік, а баба каже:</p>
	<p>— Йой, дивись, би не розтолочив дитину. Він поступився в другий бік, а вона каже:</p>
	<p>— Йой, дивись, аби й тут не розтолочив дитину.</p>
	<p>Він далі поступився, пару раз поступався, і все баба кричала, щоб не розтолочив дитину. Він каже ті бабі:</p>
	<p>— А кілько тут є тих дітей?</p>
	<p>— Радуйся, чоловіче, маєш дванадцять хлопців. Бог їм дав життя, дасть їм і щастя.</p>
	<p>І тих дванадцять хлопців росли, вже й до школи пішли. А тому, що послідній вродився, наймолодшому, дали ім’я Доломанич. І мають уже хлопці по шістнадцять рік. Та й каже той наймолодший, Доломанич:</p>
	<p>— Хлопці, вже йдем служити, бо скілько будемо коло батьків? Ні за що не будем служити — ні за гроші, ні за збіжжя, але за коней. Щоби ми мали по коневи. Прослужим рік — і аби ґазда дав нам за рік служби кожному коня.</p>
	<p>Вони послухали його і всі дванадцять пішли служити. Прийшли на роздоріжжя, а на тім роздоріжжю було дванадцять доріг. Тоді Доломанич кожного направив на дорогу:</p>
	<p>— Ти йди цею дорогою, а ти цею...</p>
	<p>А він пішов тою дорогою, яка йому лишилася. Зайшов Доломанич тою дорогою аж у ліс. А в лісі прив’язана до дерева лисиця.</p>
	<p>— Куди ти йдеш, Доломаничу? — говорить до него людським голосом лисиця.</p>
	<p>— Йду, — каже, — служби шукати. Я — бідний хлопець. А вона йому:</p>
	<p>— Будь такий добрий, Доломаничу, відпусти мене з цего ланца. Я тобі колись у пригоді стану.</p>
	<p>Він узяв розв’язав її, пустив та й іде далі. Ішов він, ішов і найшов у лісі хату. А там баба. Питається вона його:</p>
	<p>— Де ти йдеш, Доломаничу?</p>
	<p>— Йду шукати служби. Баба каже йому:</p>
	<p>— Наймися на службу в мене. Будеш у мене служити три роки. Будеш пасти три кобилі.</p>
	<p>— Та най буде.</p>
	<p>І залишився Доломанич у тої баби.</p>
	<p>Баба дала йому такого сала, що від него дуже дрімається. І пустила йому тих три кобилі, аби гонив у поле пасти. А тих три кобилі — то були доньки тої баби. Вона йому сказала так:</p>
	<p>— Як приженеш мені кобили назад до стайні, то будеш у мене служити, а як не приженеш, то я тебе вб’ю.</p>
	<p>А він пішов у поле, сів, з’їв того сала та й здрімався. Кобили пасуться, а він спить.</p>
	<p>А та лисиця, що він її пустив якось, прибігла до него та й каже:</p>
	<p>— Вставай, Доломаничу, бо твої кобили вже повтікали. Ади, вони недалеко. Вони перекинулися на три копиці сіна. На тобі цей прут, іди до того сіна, бий ним і кажи: «Станьте кобилами, як-исте були!». І вони стануть кобилами. Лиш треба добре їх бити.</p>
	<p>Пішов він до тих копиць, зачав їх бити, вони стали кобилами — і він їх пригнав додому. Баба вийшла, дивиться — кобили в стайні.</p>
	<p>— Ну, — каже, — ти вірний слуга, в мене ще таких слуг не було. Дала йому баба їсти, він поїв, переночував і знов гонить кобили пасти. А вона знов дала йому з собою того сала, що від него дрімається. Він пригнав кобили пасти та й знов поїв того сала, здрімав і спить. А лисиця прибігає до него знов і каже:</p>
	<p>— Доломаничу, вставай, бо кобили знов повтікали. Дала йому лисиця прут і каже:</p>
	<p>— Вони недалеко, вони на дерева перетворилися, іди бий їх цим прутом, і вони знов стануть кобилами.</p>
	<p>Та й пішов він і набив їх прутом, як перше копиці сіна бив, і вони знов стали всі три кобилами. Пригнав їх додому, файно прив’язав. А баба каже:</p>
	<p>— Вірний ти слуга. Ще в мене такого слуги не було.</p>
	<p>Дала йому баба їсти, він переночував, і знов дала вона йому того сала, щоб він спав. І пігнав він кобили пасти. Сів, з’їв трохи того сала та й уже задрімав, і спить. А лисиця прибігає до него:</p>
	<p>— Доломаничу, вставай, — бо вже твоїх кобил нема. Але вони, — каже, — не повтікали — баба їх забрала додому. З тих кобил стала квочка з яйцями. Тепер, Доломаничу, трудно їх узяти звідти, бо квочка з курятами в хаті. Але йдем, Доломаничу, обоє до тої баби. Баба буде молитися по вмершому синови, а ти станеш у кутику в хаті. А я побіжу на курник і буду душити кури. Баба вибіжить лисицю нагонити, а ти живенько хапай під постіллю ту насідку з курятами і неси до стайні. Бий прутом і кажи: «Станьте кобилами, як-исте були».</p>
	<p>Він так і зробив. Схопив їх, поніс до стайні і бив прутом.</p>
	<p>— Станьте кобилами, як-исте були!</p>
	<p>Вони стали кобилами, і він прив’язав їх усі три. Це вже третій раз він їх прив’язав. Баба каже:</p>
	<p>— В мене ще такого вірного слуги не було. Дуже добрий слуга. Як він прослужив три дни, то це йому за три роки зарахувалося.</p>
	<p>Вже службі його конець. Вже баба має йому платити, лисиця й каже:</p>
	<p>— Так, Доломаничу, вже твої службі конець, вже баба буде тобі платити. Буде давати срібла, золота і буде питати: «Що хочеш і кілько хочеш?» Аби ти не брав ніякі гроші, ніяке золото й срібло. Аби ти сказав бабі, щоб тобі дала то лоша, що там лежить на гною і вже здихає. Аби брав ти лоша, більше нічого не брав.</p>
	<p>Подякував він лисиці, а лисиця йому, та й розійшлися. А баба хоче платити йому за вірну службу.</p>
	<p>— Даю тобі, — каже, — срібла, золота, бо дуже добре ти служив мені три роки. В мене ще такого доброго слуги не було.</p>
	<p>А він каже:</p>
	<p>— Я не хочу ні грошей, ні срібла, ні золота. Дайте мені то лоша, що генди лежить на гною.</p>
	<p>А баба каже:</p>
	<p>— Нащо тобі то лоша, що здихає? На тобі гроші, на тобі золото, срібло.</p>
	<p>А він:</p>
	<p>— Не хочу я нічого, най мені буде то лоша.</p>
	<p>Узяла баба та й дала йому то лоша. Він подякував бабі, взяв лоша. Баба ще дає йому бротєнку, а він каже:</p>
	<p>— Мені не треба.</p>
	<p>Зняв він з себе пасок, почепив лошаті на шию і потягнув його. Файний кавалочок уже відійшли вони, а лоша каже йому:</p>
	<p>— Доломаничу, подивися, чи не видко баби. Він подивився та й каже:</p>
	<p>— Нє, не видко.</p>
	<p>Тоді лоша тріпнулося, стряслося, вдарило копитом у землю, і з того лошати зробився кінь що треба, кінь-тотош. Золота грива, золоті підкови — тотош першої кляси, чародійний кінь. Каже він:</p>
	<p>— Лізь ми в праве вухо.</p>
	<p>Той заліз у праве вухо, лівим виліз. Файно вбраний і файна зброя на нім. Каже кінь:</p>
	<p>— Сідай, Доломаничу, на мене, бо твої браття вже чекають на тебе. Сів він і поїхав. Там одинадцять братів чекали, а цей дванадцятий прийшов — і вже їх є дванадцять. Приїхали додому, до тата. Одинадцять синів тато поженив, а Доломанич не жениться. Каже:</p>
	<p>— Я ще поїду трохи в світ, подивлюся, як люди жиють.</p>
	<p>Та й поїхав Доломанич з дому. Іде він дорогою та й найшов золоту підкову. Говорить до коня:</p>
	<p>— Брати цю підкову чи нє? А кінь каже:</p>
	<p>— А я знаю? Як хоч’. Але твій вогонь, а мій дим.</p>
	<p>— Та беру, — каже Доломанич.</p>
	<p>Підоймив він підкову та й ідуть далі. І найшли на дорозі три волоси золотих. Доломанич знов питає коня:</p>
	<p>— Брати їх чи не брати? Дивись, яке то файне. Кінь каже:</p>
	<p>— Хоч’ — бери, а хоч’ — не бери. Але знай, що твій вогонь, а мій дим.</p>
	<p>— Беру, бо то дуже делікатне. Взяв тих три волоси і поїхали далі.</p>
	<p>Їдуть вони, їдуть і приїхали в таку державу, де цар Поганин править. Приїхали вони, поздоровкалися, а Поганин питає, чого вони приїхали. Доломанич каже:</p>
	<p>— Шукаю роботи. А цар йому так:</p>
	<p>— Наймися в мене. Мені бракує, — каже, — слугів. У мене є дванацять конюхів, а ти будеш над ними старший.</p>
	<p>— Добре.</p>
	<p>І він уже на роботі з тими конюхами. Цар увечір дає своїм слугам свічки, та й дає свічку Доломаничу, а Доломанич не бере, бо йому не треба. Йому світять три волоси золотих і підкова. І так видко в стайні, хоть мак збирай.</p>
	<p>Файно ходить він коло коней, і цар любить його, а тих уже не так любить, давніх своїх слуг. Пішли вони до царя та й прискаржують його, що він має золоту підкову й три золотих волоси, а вони не мають. Най цар його спитає, відки він то має, ті волоси й ту підкову. Цар його закликав та й питає:</p>
	<p>— Доломаничу, відки ти маєш підкову золоту? А він сказав, що найшов. Цар каже йому так:</p>
	<p>— Приведи мені того коня, що підкову загубив, а не приведеш, то тебе вб’ю.</p>
	<p>Питається він коня, а кінь йому:</p>
	<p>— Доломаничу, мого ступу ніхто не вчує, лишень ти. Як я ступну ногою, аби ти йшов до мене. І я пораджу тебе, як то має бути.</p>
	<p>Цар посилає його за тим конем, а його кінь ступнув ногою — і він біжить до свого коня.</p>
	<p>— Що є, коню, що скажеш?</p>
	<p>— Видиш, я тобі не казав брати підкову. А ти взяв. Іди кажи цареви, би дав шість шкір волових і смоли. І поїдем за тим конем. Я знаю, де той кінь.</p>
	<p>Він сказав цареви, цар дав тих шкір і тої смоли, і поїхали за тим конем чародійним. Обшили його коня шкірами і залили смолою. А той чародійний кінь був у стайні в одної баби. Взяв Доломанич того коня, а він був такий злий, що був би його коня з’їв. Усі ті шкіри погриз і ту смолу. Якби не шкіри й не смола, був би його загриз. Та й привели того коня цареви. Цар тішиться, бо такого коня ніхто не має.</p>
	<p>А ті конюхи прийшли до царя Поганина та й кажуть:</p>
	<p>— Він мяє три волоси золотих і вони йому світять.</p>
	<p>Цар його кличе й каже:</p>
	<p>— Відки ти маєш тих три волоси золотих?</p>
	<p>— Я найшов.</p>
	<p>А той цар Поганин був нежонатий.</p>
	<p>— Приведи мені, — каже, — ту дівчину, що загубила цих три волоси золотих.</p>
	<p>Він питає коня, а кінь йому каже:</p>
	<p>— Видиш, Доломаничу, я казав тобі тих три волоси не брати. А ти взяв. Я знаю, в котрій державі та дівчина є. Будем їхати за нею.</p>
	<p>Та й поїхали.</p>
	<p>А то була така баба чародійна, що мала одну доньку, і треба було ту доньку привести цареви. Вони поїхали туди, бо кінь знав, де вона. Каже він:</p>
	<p>— Ти йди до хати, а я стану під вікно, баба там щось робить. Ти відтвори вікно і бабу кинь через вікно до мене. А я її притисну ногами. Тоді хапай дівчину на лужку та й бігом до мене. Та й поїдем, а бабу лишим під вікном.</p>
	<p>Як кінь сказав, так він зробив. Бабу викинув через вікно, а сплячу дівчину вхопив з ліжка, та й поїхали. А бабу лишили під вікном. Приїхали до царя, привезли ту дівчину. Цар втішився. Дівчина молода, золотоволоса. А цар — удівець старий. Зробили забаву, зійшлися гості, цар уже буде женитися, буде мати дружину. Каже цар до неї:</p>
	<p>— Послухай, душа моя. Треба нам уже поженитися. А дівчина йому:</p>
	<p>— Добре, буде свадьба. Але я хочу, би на тій свадьбі була моя мама.</p>
	<p>А цар каже:</p>
	<p>— А хто ж тобі твою маму привезе сюди? То ж чародійна баба.</p>
	<p>— Той, хто мене й коня привіз, той і маму мою привезе. Та й кличе цар знов Доломанича. І каже:</p>
	<p>— Іди привези її маму, бо вона каже, що має бути її мама на весіллю.</p>
	<p>Іде він до свого коня та й радиться: що робити? То ж чародійна баба. Кінь каже:</p>
	<p>— Будем їхати, але дуже трудно буде взяти ту бабу. Та якось озмем її. Кажи цареви, би дав нам того коня, що ми привели, і би дав залізний віз. Щоб дерев’яного й трішечки не було, все має бути з заліза, бо якби було дерев’яне, то так воно під тою бабою й поломиться.</p>
	<p>Цар дав залізний віз і того коня, що вони привели, того тотоша, і поїхали вони за бабою. Приїхали туди, до тої баби, а там конець хати був дуб, котрий, може, за сто років мав. А кінь-тотош перетворився на чоловіка, такого, як цей хлопець, приходить до того дуба і рубає його. А баба то вчула. Хлопець сховався, а тотош під дубом. Баба вибігла надвір та й стала кричати:</p>
	<p>— Чого ти мені рубаєш дуба?! А тотош каже:</p>
	<p>— Бабко, ти пам’ятаєш того Доломанича, що вкрав у тебе дочку?</p>
	<p>— Пам’ятаю, — каже. — Аби я його вздріла на очі, я би йому життя взяла.</p>
	<p>— Ти, бабко, не сварися зо мною. Поможи мені живенько зрубати це дерево. І зробимо з него бочку, запхаємо туди Доломанича і повезем його в море.</p>
	<p>Баба зраділа, думає, що це буде добре, що треба Доломанича знищити, бо він у неї дочку й коня вкрав. І винесла з хати сокиру. А топорище в ній було, може, на п’ять-шість метрів довге; вона раз махнула і зрубала того дуба. Помогла хлопцеви. Розпиляли його, та й хлопець, що з коня перекинувся, робить бочку. Каже, що то на Доломанича. Зробив бочку, з одного боку дно забив добре. А ще треба друге дно закладати в бочку. Хлопець каже:</p>
	<p>— Бабко, залазьте в бочку і спробуйте, чи добра вона, чи Доломанич не поломить її.</p>
	<p>А баба взяла та й залізла. Хлопець каже:</p>
	<p>— Бабко, ану порухайтеся, спробуйте, чи добра бочка, чи Доломанич не поломить її.</p>
	<p>Баба там повернулася, покивалася добре.</p>
	<p>— Добра, моцна, — каже, — бочка.</p>
	<p>А він уже друге дно забиває. Забив та й каже:</p>
	<p>— Бабко, знай, що та бочка на тебе, не на Доломанича. Хлопець знов перекидається на коня-тотоша, виходить Доломанич. Запрягли двох коней у залізний віз та й їдуть до царя. Приїхали, молода втішилася та й цар втішився.</p>
	<p>Але цар старий. А Доломанич файний хлопець та й молодий. Та й дівчина хоче Доломанича. Цар і каже:</p>
	<p>— Ну, вже й мама є, вже будем робити весілля. А вона каже цареви так:</p>
	<p>— Скажи подоїти всі корови і всі кобили, а молоко зілляти в великий котел і зварити, — і най Доломанич скупається в тім молоці, — тоді буде свадьба.</p>
	<p>Доломанич каже:</p>
	<p>— Нащо мені купатися? Я й так молодий.</p>
	<p>Але мусить купатися, бо молода загадала, та й так має бути. І нічого йому не поможе, пішов він до свого коня до стайні та й йому це розказує. А кінь каже:</p>
	<p>— Не бійся. Озми до того молока мене. Ти розбирайся, а я обійду три рази чавун і на молоко дуну. І тоді ти скакай у молоко і не бійся ніц.</p>
	<p>Він так і зробив. Прийшли оба до того чавуна. Молоко кипить, аж перевертається, а кінь обійшов три рази то молоко і раз дунув, форкнув на то молоко, і воно захололо. Доломанич скочив у молоко й купається. А цар і молода стоять і дивляться. Скупався він, вискочив з того молока, файно обполокався. Та й вискочив з води такий файний, файніший, як був. Багато кращий зробився. Люди кажуть:</p>
	<p>— Ну й файна пара, цей хлопець і ця дівчина. Цар каже:</p>
	<p>— Та вже будемо лагодитися на весілля. А вона каже:</p>
	<p>— Видиш, який він файний, і ти такий будеш, як скупаєшся в молоці.</p>
	<p>Тоді цар сказав:</p>
	<p>— Іду я до свого коня. Аби так робив, як цей.</p>
	<p>Вивів свого коня та й розібрався. Кінь три рази обійшов чавун. Але той кінь не був чародійний, а простий. Цар скочив купатися. Та й так скупався, що зварився в молоці.</p>
	<p>А дівчина підійшла до Доломанича і каже:</p>
	<p>— Ти — мій чоловік, а я — твоя жінка.</p>
	<p>Зробили весілля, поженилися та й жили. Та й Доломанич був цар.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Пробабин, Городенківського району, Івано-Франківської області 18 лютого 1989 року Дуб’як Катерина Дмитрівна (1908 року народження)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Покуття/">Фольклор Покуття</a></li>
	</ul>
</footer>
<!--#include virtual="/-/inc/general__page_end.inc" -->
