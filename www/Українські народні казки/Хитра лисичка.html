<!--#include virtual="/-/inc/general__page_start.inc" -->
<title>Хитра лисичка ☼ Українська народна казка ☼ Народна творчість</title>
<meta name="Description" content="Українська народна казка Полтавщини «Хитра лисичка» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Хитра лисичка.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Хитра лисичка <br><span class="article__headerDescription">Українська народна казка Полтавщини</span></h1>
	<p>Одного разу баба замісила тісто в макітрі, поставила на віконці на сонце, а сама пішла по дрова, щоб піч затопити. А лисичка підслідила, що баби немає, продрала шибочку і виїла те тісто. А тим, що на дні залишилося, то гарно-гарно голову собі намазала. Господиня прийшла, а тіста немає і залишилась баба без пирогів. Але дід бабу заспокоїв і каже:</p>
	<p>— Запряжу конячку та поїду зловлю рибки.</p>
	<p>Наловив він рибки, поскладав на сани і їде потиху додому, а ця лисичка лежить серед дороги. Дід устав, покрутив, подивився на неї і подумав: «Заберу додому, буде бабі подарунок — комір до шуби». Положив її на сани біля рибки. А хитра лисичка тим часом із коробця викидає рибку. Їде дід на санях, нічого не здогадується. Оглянеться — лежить лиска без духу. Приїхав додому та кличе бабу. «Іди подивись, яку я річ тобі привіз на комір!» Вийшла баба з дідом до саней, а там ні коробця з рибою, ні лисички немає.</p>
	<p>Тим часом лисичка зібрала всю рибку та й ласує нею. Аж раптом пробігає повз вовк, Побачив рибку та й просить лисичку:</p>
	<p>— Лисичко-сестричко пригости й мене.</p>
	<p>Лиска дала попробувати хвостика з риби, а він іще просить. Дала вона йому і ціленьку та й мовить:</p>
	<p>— Піди налови на ставку. Опусти хвоста в ополонку та й приказуй — «Ловись, рибко, велика та маленька».</p>
	<p>Вовчик попросив її, щоб вона повела до того місця.</p>
	<p>От вона привела його до ставка, а сама хутенько взялася доїдати рибку.</p>
	<p>Вовк сидить і приказує:</p>
	<p>— Ловись рибко велика і велика, малої не треба.</p>
	<p>Ось трішки смикнув хвоста — важко тягти і думає: «Нехай більше начіпляється». Через деякий час давай хвоста витягати, та де там його витягти. Сидів, доки хвіст в ополонці примерз. А лиска хитра на весь голос давай кричати:</p>
	<p>— Сюди, люди, біжіть вовка бити!</p>
	<p>Позбігалися хто з чим: і дрином били, і товкачем, і вилами кололи. Побили вовка так, що й без хвоста залишився та ледве ноги поволік. Іде, голову похилив. Аж тут лисичку стрів. А вона його й просить:</p>
	<p>— Вовчику-братику, підвези мене, бо я така хвора, побита, аж мізки видно.</p>
	<p>Вовчик сказав, що не може, бо сам ледве ноги волоче. Але лисичка все-таки вмовила його. Несе вовк лисицю на плечах, а вона й приказує:</p>
	<p>— Битий небиту везе.</p>
	<p>Та насміхається з Сірого. Вовк слухав-слухав та й питає:</p>
	<p>— Що ти там співаєш, сестричко?</p>
	<p>— Співаю, братику, про те, що битий биту везе.</p>
	<p>Та й посунулись до лісу.</p>
	<p>Ловка моя казочка,</p>
	<p>Бубликів в’язочка,</p>
	<p>Глечик молока,</p>
	<p>Булка м’яка,</p>
	<p>Як не доїсте, то й мені дасте.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>172 (4841). Хитра лисичка. СУС 3+1+2+4. Записано 2008 року. Мироненко Олександра Матвіївна (1908). Полтавська область, Оржицький район, Лазірка</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Полтавщини/">Фольклор Полтавщини</a></li>
	</ul>
</footer>
<!--#include virtual="/-/inc/general__page_end.inc" -->
