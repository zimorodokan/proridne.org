<!--#include virtual="/-/inc/general__page_start.inc" -->
<title>Лисичка-кума ☼ Українська народна казка ☼ Народна творчість</title>
<meta name="Description" content="Українська народна казка Про Тварин (звірів) «Лисичка-кума» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Лисичка-кума.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Лисичка-кума <br><span class="article__headerDescription">Українська народна казка про тварин</span></h1>
	<p>Схотілося лисичці медом поласувати. То все вона саме м’ясце їсть, а солоденького — то й ні. «Піти, — каже, — до бджіл похазяйнувати». Пішла на пасіку та так любесенько перед уліком сіла та лапку туди й засунула, щоб медку достать. А бджоли того й не злюбили — як шугнуть із вулика, як кинуться на лисичку! Ех, як вона вдере тоді з пасіки!.. Утікає, тільки носом круте та на бджіл нарікає: «Ой, божечку мій! Який же то мед солодкий, а які ж то бджоли гіркі!»</p>
	<p>Прибігла додому. Уся морда розпухла, лежить. Лежала, лежала, думала, думала, а меду таки хочеться. «Піду, — каже, — до ведмедя. Впросюся до його жити, у його меду багато». Приходе. «Ведмедику-братику, що я тобі казатиму?»</p>
	<p>А той тільки мурчить. А лисичка: «Та не мурчи-бо так страшно, ведмедику-братику, а то я й злякаюся. Давай удвох жити, я тобі за господиню буду». — «Давай!» — каже ведмідь.</p>
	<p>Ото й почали вдвох жити. Ведмідь піде на здобутки, принесе м’ясива, є і йому й лисичці. Дак тій усе меду хочеться: «Піди та й піди, старий, на пасіку, принеси меду!»</p>
	<p>Нема що робити, приніс ведмідь і меду, аж два вулики припер. «Оце, — каже, — один виїмо, а другий на зиму заховаємо».</p>
	<p>Їли, їли та за скільки там часу виїли ввесь мед. А той вулик на горище заховали. Ведмідь же терпить, а лисичці кортить. Думала, думала як би його тим другим вуликом поласувати. Пішла б, дак ведмідь зараз спитається, куди та чого. От вона лежить та стук-стук хвостом об стіну. Ведмідь питається: «Що то стука?» — «Та то стукають, мене в куми просять». — «Ну, то й піди, а я засну».</p>
	<p>Пішла вона та зараз на горище та до другого вулика та й наїлася, скільки хотіла. Тоді вертається. Ведмідь прокинувся: «Ну, як же твого хрещеника звуть?» — «Та Початочком». — «Яке чудне ім’я!..» — «От, яке піп дав... Чого там чудне!» — «Ну, гаразд».</p>
	<p>Другого дня знов лежить та стук-стук хвостом об стіну. Ведмідь питається: «Що то стука?» — «Та то мене в куми кличуть». — «Ну, то й піди, а я засну».</p>
	<p>Пішла вона та знов до того вулика та вже так, що мало в ньому зісталося. Вертається додому. Ведмідь прокинувся та й питає: «Ну, як же твого хрещеника звуть?» — «Та Серединкою». А ведмідь: «Оце ж таки, які в твоїх хрещеників ім’я чудні!» То лисиця: «Що ти вигадуєш, старий? Де ж таки чудне, коли й свята Середа єсть.» — «А може», — каже ведмідь.</p>
	<p>Третього дня знову лежить та стук-стук хвостом об стіну. А ведмідь: «Що воно все стука та й стука?» — «Та то мене в куми кличуть». — «Оце як тебе, стара, часто в куми кличуть!» — каже ведмідь. «Е, старий, бо мене люди люблять». — «Ну, то йди».</p>
	<p>Пішла, увесь мед виїла, ще й вулик перекинула та й вилизала. Тоді прибігла, лягла та й лежить. Ведмідь питає: «Ну, як же твого хрещеника звуть?» — «Та як же там? Перекинь та й вилижи!» — «Оце ще, такого ім’я ще й на світі не було!» — «Що ти там вигадуєш, старе луб’я? Хіба ти піп, що знаєш?» — «Ну, нехай буде й так».</p>
	<p>От через скільки часу ведмідь і каже: «А треба б уже й медом поласувати!» Поліз на горище, коли ж вулик порожній. «Лисичко-сестричко, се ти виїла!» — «Ні, не я». — «Ні, ти». — «А щоб я вчорашнього дня не діждала, коли я виїла!» — «А брешеш, лисичко, ти не хрещеників хрестила, то ж ти мед їла! Тепер же я тебе з’їм!»</p>
	<p>Та до неї. А вона від його та в ліс... Так і втекла.</p>

	<figure class="illustration">
		<img class="illustration__image" loading="lazy" decoding="async" src="/-/i/Лисичка-кума — 01.png" alt="ЛИСИЧКА-КУМА — Українська Народна Казка Про Тварин" title="ЛИСИЧКА-КУМА — Українська Народна Казка Про Тварин">
		<figcaption class="illustration__caption">ЛИСИЧКА-КУМА — Українська Народна Казка Про Тварин</figcaption>
	</figure>

	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p>Лисичка-кума. Н. П. Андреев, Указатель сказочных сюжетов по системе Аарне. Издание государственного Русского географического общества, Л., 1929. — 15. Час і місце запису не зазначені. Українські народні казки, вибрані для дітей. Упорядкував Б. Грінченко, К., 1907., стор. 43—46.</p>
			<p><a href="/Український фольклор Книги/Іван Березовський ☼ Казки про тварин/">Казки про тварин</a> (Українська народна творчість) — Київ: Наукова думка. — 1976 — 575 с.</p>
			<p>Художник ілюстрацій К. Шалварова</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>


<article class="articleMain">
	<h1 class="articleMain__header">Лисичка-кума <br><span class="article__headerDescription">Українська народна казка Чернігівщини</span></h1>
	<p>Жила собі лисичка. Та все вона м’ясце їла. От захотілося їй солоденького, надумала медком поласувати. Пішла на пасіку, сіла перед вуликом та й засунула туди лапку, щоб мед дістати. А бджоли як шугонули з вулика, як накинулися на лисичку! А вона ну втікати. Біжить та на бджіл кричить:</p>
	<p>— Ой, Господи мій! Які бджоли кусючі! А який мед солодкий!</p>
	<p>Прибігла до лісу, а морда вся розпухла. Лежала, лежала в нірці, а меду все-таки хочеться. Надумала вона піти до ведмедя, бо в нього меду багато. Прийшла до нього та й каже:</p>
	<p>— Давай удвох жити, я тобі за господиню буду.</p>
	<p>— Давай.</p>
	<p>Почали вони вдвох жити. Ведмідь ходив на полювання, приносив м’яса і собі, і лисичці. А їй все медку хочеться. Просить вона ведмедя:</p>
	<p>— Піди, старий на пасіку та принеси меду!</p>
	<p>Не мав він що робити, приніс аж два вулики меду.</p>
	<p>— Один, — каже, — виїмо, а другий на зиму заховаємо.</p>
	<p>Їли вони, їли та все виїли. А другий вулик на горище заховали. Обом хочеться меду, та ведмідь терпить, а лисичці кортить. Все вона думає, як би це другим вуликом поласувати. От вона лежить та й стук-стук хвостом об стінку. Ведмідь питає:</p>
	<p>— Що то стукає?</p>
	<p>— Та то мене в куми просять.</p>
	<p>— Ну то піди, а я засну.</p>
	<p>Пішла лисичка та зараз же на горище. Їла вже меду, скільки хотіла. Повернулася, а ведмідь прокинувся та й питає:</p>
	<p>— Ну, як же твого хрещеника звуть?</p>
	<p>— Початочок.</p>
	<p>— Яке чудне ім’я!</p>
	<p>— Таке піп дав.</p>
	<p>— Ну, добре.</p>
	<p>Другого дня лисичка знову стукає хвостиком об стіну. Ведмідь питає:</p>
	<p>— Що то стукає?</p>
	<p>— Та то мене в куми просять.</p>
	<p>— Ну то піди, а я засну.</p>
	<p>Пішла вона та знов до того вулика. Та так вже наїлася, що мало що в ньому зосталося.</p>
	<p>Повернулася, а ведмідь прокинувся та й питає:</p>
	<p>— Ну, як же твого хрещеника звуть?</p>
	<p>— Серединка.</p>
	<p>— Які чудні імена в твоїх похресників!</p>
	<p>— Не вигадуй, старий! Свята середа є!</p>
	<p>— Хіба, що так, — каже ведмідь.</p>
	<p>Третього дня знову лежить лисичка, медку їй хочеться та й стукає хвостиком об стіну. А ведмідь питає:</p>
	<p>— Що то все стукає та стукає?</p>
	<p>— То мене в куми просять.</p>
	<p>— Щось тебе, лисичко, дуже часто беруть кумою, — каже ведмідь.</p>
	<p>— Е, старий, мене люди люблять.</p>
	<p>Пішла лисичка, увесь мед виїла, ще й вулик перекинула та й вилизала. Прибігла додому, лягла та й лежить. Ведмідь знов питає, як хрещеника звуть.</p>
	<p>— Перекинь та й вилижи!</p>
	<p>— Такого ім’я ще я не чув, — зачудувався ведмідь.</p>
	<p>— Що ти вигадуєш? Піп краще знає.</p>
	<p>Прийшла зима. Через деякий час ведмідь каже лисичці:</p>
	<p>— А треба б уже й медом поласувати.</p>
	<p>Поліз на горище, а вулик порожній.</p>
	<p>— Лисичко, це ти мед виїла?!</p>
	<p>— Ні, не я!</p>
	<p>— Ні, ти!</p>
	<p>— А щоб я вчорашнього дня не діждалася, коли виїла!</p>
	<p>— Брешеш, лисичко, ти не кумою була, а мед їла! Тепер я тебе з’їм!</p>
	<p>А вона від нього та в ліс. Ведмідь за нею, а вона тільки хвостиком махнула.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>13 (4327). Лисичка-кума. СУС 15. Записано 2008 року. Калінько Марія Кузьмівна (1924). Чернігівська область, Городнянський район, Макишин</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Чернігівщини/">Фольклор Чернігівщини</a></li>
	</ul>
</footer>
<!--#include virtual="/-/inc/general__page_end.inc" -->
