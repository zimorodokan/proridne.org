<!--#include virtual="/-/inc/general__page_start.inc" -->
<title>Про Івана, пана і попа ☼ Українська народна казка ☼ Народна творчість</title>
<meta name="Description" content="Українська народна казка Покуття «Про Івана, пана і попа» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Про Івана, пана і попа.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Про Івана, пана і попа <br><span class="article__headerDescription">Українська народна казка Покуття</span></h1>
	<p>Це було дуже давно, за царя Гороха, як було землі троха. Як носом пробив, то й води ся напив. Жив собі чоловік з жінкою, і вони мали хлопця. Жили вони дуже бідно. Померла жінка, і чоловік лишився з хлопчиком. І дуже в них було бідно в хаті. Хліба не було, а більше жили на барабулі. Та й мали козу.</p>
	<p>Хлопчик підріс. Бачить він, що його тато так бідує, і думає: «Іду в школу вчитися». Та й каже:</p>
	<p>— Тату, я не буду так бідувати. Я йду в школу і буду вчитися.</p>
	<p>— А на що ти будеш вчитися?</p>
	<p>— На злодія. Тату, лагодьте мене в дорогу. Печіть мені коржів, бо я йду далеко. Борзо я не вернуся.</p>
	<p>Тато напік йому коржів, вирядив у дорогу і дуже заплакав. І сказав:</p>
	<p>— Маю одного сина і не знаю, чи буду його видіти.</p>
	<p>Ішов той хлопець село від села, місто від міста та й зайшов у темний ліс. Дивиться, у лісі горить великий вогонь і сидять коло того вогню дванадцять збуїв. Приходить він д’вогневи і каже:</p>
	<p>— Дозвольте зігрітися.</p>
	<p>— Сідай, грійся, — кажуть вони. — Куди ти йдеш? Він каже:</p>
	<p>— Я йду в школу.</p>
	<p>— А в яку ти, — кажуть, — школу йдеш?</p>
	<p>— Я йду вчитися на злодія.</p>
	<p>— У нас ця школа є. Перебудеш у нас три дні і виконаєш нашу роботу, заробиш ґелетку золота, а не виконаєш, ми тобі голову зітнем з плечей.</p>
	<p>Хлопець зажурився. Але мав він на собі дуже делікатні чоботи. Кажуть йому ті збуї:</p>
	<p>— Завтра оден вуйко буде гнати лісом два бики. Ти маєш ті бики вкрасти, і щоб ти вуйка не вбив. Ми будем слідкувати за тобою.</p>
	<p>Другої днини гонить вуйко два бики. А хлопець що робить? Скидає з себе ті делікатні чоботи і вішає оден чобіт на смереку попри дорогу. А сам трошки відійшов наперед. Гонить вуйко бики, дивиться, висить чобіт на смереці. Подивився та й думає: «Та що з цего? Це лиш оден чобіт». І пішов вуйко далі. А хлопець той чобіт знімає і біжить з ним наперед, і знов вішає його, щоби вуйко вздрів, що є й другий чобіт. Вуйко прийшов до того другого чобота, подивився і думає: «Шкода, що я той перший чобіт не здоймив». Присилює він бики до смереки і вертається за другим чоботом. Ішов, ішов — чобота нема. А за той час хлопець бики відсилив, і їх забрали збуї. Вуйко вертається — нема нічого. Ні биків, ані того чобота.</p>
	<p>І сказали збуї:</p>
	<p>— Вже оден день ти у нас відслужив. Другий день збуї кажуть:</p>
	<p>— Буде завтра вуйко гонити шість биків. Щоби ти вуйка не вбив і бики взяв.</p>
	<p>Дивиться він, вуйко гонить лісом шість биків. А він собі думає: «Що робити?» І бере лізе на смереку і ніби повісився. Висить. А вуйко гонить воли, уздрів його і перехрестився. Та й каже:</p>
	<p>— Якась душа погинула.</p>
	<p>І гонить вуйко воли далі. А він штрикає із смереки, біжить наперед і знов «повісився». Висить на смереці, а вуйко прийшов, подивився і каже:</p>
	<p>— Це та як би якісь два однакові. Той такий самий був, як і цей. Ану йду подивлюся.</p>
	<p>Лишає вуйко бики і йде дивитися, чи вони оба однакі. Та й нім він вернувся, а збуї бики взяли. Вуйко лишився без нічого. Збуї кажуть:</p>
	<p>— Уже ти два дни у нас відбув. Ще одного дня тобі бракує. Завтра, — кажуть, — має вуйко гонити дванадцять биків, і їх треба вкрасти, щоб ти вуйка не вбив і бики взяв.</p>
	<p>Гонить вуйко дванадцять биків. А він що робить? Іде лісом і рикає, як бугаї рикають. Вуйко йде та й каже:</p>
	<p>— Казали, що бики пропали. А бики ходять лісом та й рикають.</p>
	<p>І пішов шукати по лісі тих биків. А свої бики лишив. І збуї їх забрали. Так він відбув у них три дни. І скінчив їхню школу, і дають вони йому ґелетку золота. Він прийшов додому й каже:</p>
	<p>— Видите, тату? Ви цілий вік робили і тілко грошей не заробили, як я заробив за три дни.</p>
	<p>Зачали вони файно жити, поклали велику хату, накупили поля і жиють. І поцікавився пан: з чого вони так файно жиють? Питає:</p>
	<p>— Відки ви гроші маєте? А тато каже:</p>
	<p>— Та то син мій учився в школі і грошей заробив.</p>
	<p>— Та й на що він, — каже, — вивчився? А тато каже:</p>
	<p>— Вивчився на злодія.</p>
	<p>— Скажи свому синови, най він до мене прийде. Приходить тато додому та й каже синови:</p>
	<p>— Тебе пан кличе.</p>
	<p>Приходить він до пана, поздоровкався та й каже:</p>
	<p>— Чо’ пан дідич мене кликали? А пан йому каже:</p>
	<p>— Ти був у школі?</p>
	<p>— Був.</p>
	<p>— А що ти там навчився? Каже він:</p>
	<p>— Я на злодія вивчився.</p>
	<p>— Як ти, — каже, — на злодія вивчився, то ти цеї ночі маєш украсти мого коня виїзного. Не вкрадеш — голова з плечей полетить.</p>
	<p>А він каже:</p>
	<p>— Вкраду, пане, собі, не тобі.</p>
	<p>Приходить він від пана додому і перебрався на стару бабу. Та пішов до корчми, накупив горівки, ковбаси й хліба, поклав те все в торбу і пішов до пана під браму та й там плаче й стогне. А слуги питають:</p>
	<p>— Що ти хоч’, бабо? А він каже:</p>
	<p>— Я, хлопці, заблудила. Справте мене на дорогу.</p>
	<p>— А що ти маєш у торбі?</p>
	<p>— Е, — каже, — маю горівку, ковбасу й хліб. Вони кажуть:</p>
	<p>— Бабо, ходи сюди. Даш нам трохи горівки та й тої ковбаси.</p>
	<p>— Беріть, їжте, — каже він.</p>
	<p>Слуги посходилися всі докупи, той мішок від неї взяли. А пси бігають, а він усе кидає їм по ґуґликови. І пси позабивали роти. А п’яні слуги полягали спати. Отак вони стерегли коня. Він пішов до стайні, сів на коня і поїхав. Украв коня.</p>
	<p>Уже день був, а слуги спали. Покойова каже:</p>
	<p>— Пане, наші слуги сплять, а пси ходять та лиш хвостами махають. Не знати, що це є.</p>
	<p>Пан пішов до стайні — коня нема. Приходить його тато на роботу, а пан каже:</p>
	<p>— Скажіть свому синови, най він прийде до мене. Прийшов тато додому та й каже до сина:</p>
	<p>— Кличе тебе пан. Хоче говорити про коня, що ти вкрав. Він приходить до пана, а пан йому каже:</p>
	<p>— Слухай, верни коня. А він каже:</p>
	<p>— Я верну коня, але треба заплатити в трикратнім розмірі. Вернув він коня. Пан йому заплатив і дає йому нове завдання:</p>
	<p>— Завтра мої слуги будуть орати, а ти маєш украсти ті бики, що їм роги позолочені. Не вкрадеш — голова з плечей твоїх полетить, а вкрадеш, то дам половину свого маєтку.</p>
	<p>Що він робить? Імив квочку з курятами і позолотив їх. Тоти панські слуги стали під садом у холод, дали волам на полуднє їсти. А він заліз у кущі і ту квочку з курятами пустив. Слуги вздріли, що такі делікатні курята, і зачали їх ловити. Нім вони половили тоти курята, він бики відсилив і повів собі в долину. Вони вертаються — биків нема. Пан прийшов і сварить їх:</p>
	<p>— Як ви стерегли бики, що злодії їх украли?! Знов кличе пан злодія до себе. І каже:</p>
	<p>— Слухай, верни бики.</p>
	<p>— Треба заплатити в трикратнім розмірі, — каже злодій. І пан заплатив за бики і дає йому третє завдання. Каже:</p>
	<p>— Завтра я буду печи в себе курку, і ти маєш ту курку украсти. Там у нас буде варта.</p>
	<p>Третьої днини пече пан курку. І коло тої курки стоять слуги з ґверами. А злодій пішов з хортами, наловив зайців, набрав їх у мішок, підкрався до панського саду і випустив у сад зразу двох, а відтак випустив більше. Панські слуги і самий пан побігли за зайцями. А як вернулися до тої ринки, то курки вже не було. Злодій махнув курку і втік.</p>
	<p>Кличе пан злодія знов до себе. І каже:</p>
	<p>— Слухай, Іване, я вже з тобою таке зачав, що вже й півмаєтку тобі програв. І нічого не виграв. А піп у церкві розказує людям, що я заходжуся із злодіями. І дуже сміється з мене, що я тобі півмаєтку даю. Як би ти так зробив, аби й я з него посміявся, з того попа?</p>
	<p>А злодій каже:</p>
	<p>— Я це зроблю, будете з него сміятися.</p>
	<p>І знаєте, що він робить? Перебирається на бога. Купив собі фалон з блискучими звіздами. А в попа перед хатою, просто вікна — береза. Злодій уночі виліз на ту березу. Місяць файно світить, усе блищить на нім. І зачинає «бог» до попа говорити:</p>
	<p>— Слуго мій дорогий, ти підеш з тілом і душею до неба. Ти не будеш умирати, лиш складай грошики докупки, бо треба на тім світі грошей. За день я за тобою прийду.</p>
	<p>Піп каже:</p>
	<p>— Жінко, чуєш? бог говорить. Будем з тобою вже розходитися. Я буду йти з тілом і душею до неба.</p>
	<p>Збирає піп багато грошей. Зичить у людей, з церкви всі забрав. Файні гроші вже має. А за тиждень злодій перебирається на «бога» і йде забирати попа. Прийшов та й каже йому:</p>
	<p>— Ну, слуго мій добрий, зібрав ти гроші?</p>
	<p>— Зібрав, — каже, — Боже святенький.</p>
	<p>— А де тоти гроші?</p>
	<p>— Усі гроші, Господи, тут.</p>
	<p>— Давай, слуго мій, ці грошики сюди. Бо на тім світі тобі нічого не треба буде, лиш грошей. А тепер, слуго мій дорогенький, скидай з себе всю одежу — на той світ ти підеш голий, як мати на світ народила. Бо там у одежі не ходять.</p>
	<p>— Господи, як же я так буду йти?</p>
	<p>— Ти так заслужив і так будеш іти.</p>
	<p>Тоді бере Іван коц, завиває в него попа і завдає собі на плечі. І несе його в двері. Та й гримнув головою об одвірок.</p>
	<p>— Господи, — каже, — яка ґуля вискочила!</p>
	<p>— Нічого, слуго мій дорогий, ти маєш гріхи, мусиш їх тут спокутувати.</p>
	<p>Несе він того попа аж до пана і кидає з карник межи кури й гуси. Зробився дуже великий шум. Кури зачали кудкудакати, гуси ґеґати. Індики скачуть.</p>
	<p>Виходять пан з панею і всі слуги. Дивиться пан, а піп голий стоїть межи курми. Пан каже:</p>
	<p>— От хто мої кури краде! То ви, отче?</p>
	<p>А піп зривається і бігом додому, і дуже йому встидно було, що пан з панею подивилися на таке чудо. Прийшов піп додому і каже:</p>
	<p>— Жінко, це була обмана. А був у пана межи курми. Пан з мене насміявся, це для мене великий сором.</p>
	<p>І щоб більше не видітися з паном, мусив піп вибратися на другу парафію. А попові гроші лишилися Іванови.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Ганьківці, Снятинського району, Івано-Франківської області 23 травня 1987 року Ворощук Кузьма Іванович (1917)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Покуття/">Фольклор Покуття</a></li>
	</ul>
</footer>
<!--#include virtual="/-/inc/general__page_end.inc" -->
