<!--#include virtual="/-/inc/general__page_start.inc" -->
<title>Про чарівну дівчину і фальшиву молоду ☼ Українська народна казка ☼ Народна творчість</title>
<meta name="Description" content="Українська народна казка Бойківщини «Про чарівну дівчину і фальшиву молоду» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Про чарівну дівчину і фальшиву молоду.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Про чарівну дівчину і фальшиву молоду <br><span class="article__headerDescription">Українська народна казка Бойківщини</span></h1>
	<p>Жили собі двоє бідних людей. Було у них дуже багато дітей. І народилася ще єдна дитина, дівчинка. Родичі хотіли охрестити її, і ніхто не хотів послужити хресту, бо вони були дуже бідні, не мали навіть що дати їсти. І каже жінка до чоловіка:</p>
	<p>— Іди на друге село. Може, когось подиблеш.</p>
	<p>Пішов чоловік. Дорога йшла через ліс. Подибає він чоловіка і просить його:</p>
	<p>— Може, би ви послужили мої дитині хресту? Той чоловік говорить:</p>
	<p>— Іди далі. Я чув, що там хтось щось рубає.</p>
	<p>Пішов чоловік, дивиться, а там чужий чоловік зрубує дерево на дрова. Він і каже:</p>
	<p>— Дай Боже щастя, чоловіче!</p>
	<p>— Дай Боже здоровлячка!</p>
	<p>— Я маю просьбу до вас. Знайшов два чоловіки, а ще треба третього, щоб послужив хресту мої дитині.</p>
	<p>— Добре, я послужу. Ідем до тебе.</p>
	<p>І вернувся чоловік з трьома кумами додому, бо той перший привів з собою ще одного. Заходять до хати. Взяли дитину й понесли до церкви хрестити. Охрестили. Перший кум — це був Сус Христос. Він дав дитині таку крижму: як вона буде ся сміяти, будуть з писка золоті квіти вилітати. А другий — то був святий Петро:</p>
	<p>— Вік буде вона плакати, будуть їй з очей капати діаменти. А третій, то був святий Павло, каже:</p>
	<p>— Як вона буде ходити, то за нею будуть сипатись гроші. Приходять вони з церкви додому, сіли коло стола. А чоловік каже:</p>
	<p>— Дорогі куми, я не маю що дати вам їсти, тому ніхто й не хотів послужити хресту ті дитинці.</p>
	<p>А Сус Христос каже:</p>
	<p>— Іди до свої комори, там є їда. А жінка йому:</p>
	<p>— У нас комора пуста, там нема нічого.</p>
	<p>— Я тобі кажу: іди й принеси.</p>
	<p>Жінка пішла до комори, а там повно різної їди. Вона внесла до хати, куми погостилися. І ще сказали:</p>
	<p>— Як будете купати дитину, щоби ту воду не виливали. Най стоїть до другого дня — побачите, що з того буде.</p>
	<p>Куми подякували за все і пішли геть. Мати скупала, а воду лишила на другий день, як сказав кум. Переночували, рано встають, а в хаті так ясно, так красно. Мама дивиться, а з тої води зробилося золото.</p>
	<p>І дуже вони збагатіли, і всього в них було доста. Дівчинка росла, дуже вродлива була. Як плакала, капали замість сліз діаменти. Як сміялася, золоті квіти вискакували з писка. А як почала ходити, за нею сипалися золоті гроші.</p>
	<p>Виросла та дівчина. Сподобав її хлопець з сусіднього села. І хоче з нею женитися. Роблять весілля.</p>
	<p>А в сусіди була дівчина такої самої вроди, хіба не мала дару, не мала такого щастя, як тота.</p>
	<p>Відіграли весілля. Збираються всі до молодого. Молодий сідає із дружбами на фіру і їде вперед. А молода з дружками сідає на другу фіру. А одної дружки, тої, що геть подібна до молодої, нема. Молода побігла її кликати. А лиха і зависна мати тої дружки молоду прибила, зняла з неї то весільне вбрання, вбрала свою доньку, і та пішла до дружок.</p>
	<p>— Вона заслабла і не їде. Поїдем без неї.</p>
	<p>Та й поїхали. Дружки думали, що то з ними їде молода.</p>
	<p>А та зависна жінка думала, що молода зовсім убита. Як ті поїхали, вона затягнула молоду дівчину в ліс і кинула її в яр.</p>
	<p>Приїхали вони до молодого на весілля і там бавилися. Молода сміялася, а золоті ружі з рота не вилітали. Молодому стало чудно. Що то за причина? Але він не міг нічого збагнути, бо в неї врода така самінька була, як у його молодої.</p>
	<p>Ішов лісник на полювання. Слухає, щось у яру йойкає. Він дивиться, а там лежить дівчина побита.</p>
	<p>— Врятуй мене, — говорить вона, — я тебе за це нагороджу. Лісник приніс її додому, а жінка його почала дуже сваритися:</p>
	<p>— Нащо ти несеш мені до хати трупа?!</p>
	<p>— Вона мене дуже просила, і я не міг їй відмовити. Вона нас за це нагородить.</p>
	<p>Дівчина сказала, щоби ґаздиня її покупала, а воду не виливала. Ґаздиня скупала дівчину і не виливала воду. Вони переночували ніч, рано дивляться — а в хаті дуже ясно, дуже красно стало. Замість води було золото.</p>
	<p>Дівчина видужала, була вже здорова. Ходила по хаті і гроші за нею сипалися. А як сміялась, золоті ружі з писка вилітали. Як плакала, з очей капали діаменти. Вони розбагатіли і дуже любувалися дівчиною. Лісник поставив коло хати золоту браму, а його дім був весь у золоті.</p>
	<p>А її чоловік поїхав на полювання і в лісі заблудив. Не знав, як вийти з того лісу. Прив’язав коня і поліз на дерево. Дивиться, в лісі стоїть хата і велика ясність коло неї. Він зліз із дерева і пішов у той напрямок. Заходить до хати і проситься на ніч. Лісник його приняв! Коня поставив до стайні. Зайшов молодий чоловік до хати і сів коло стола. А та дівчина була в другій хаті, і двері були відхилені. Вона сиділа коло стола й читала якусь книжку. До чогось дочиталася і засміялася. З писка їй вилетіли золоті квіти. Вона ті квіти швидко позбирала в свій фартушок. А чоловік на то дивився. Він же з такою дівчиною женився!</p>
	<p>А вона як подивилася на него, відразу його спізнала. То був її чоловік. Він запитав у лісника, що то в него за жінка. Чи може він з нею поговорити? Лісник почав розказувати про все. Розказав, як він її знайшов. І сказав лісник дівчині:</p>
	<p>— Цей чоловік хоче з тобою щось говорити.</p>
	<p>— Може зайти, — каже вона.</p>
	<p>Чоловік почав з нею говорити, почав жартувати, щоб вона засміялась. Але вона не сміялась. І говорили далі. І вона йому розказала, як тото все було, що тота лиха жінка її вбила і затягла в ліс.</p>
	<p>— Нащо ти поїхав, а мене лишив? А він їй:</p>
	<p>— Перше їде молодий з дружбами. Я не сподівався, що може бути така пригода.</p>
	<p>І забрав Г з собою до свої хати. А тоту другу з матір’ю засудили до смерти. Прив’язали їх до коня і пустили в степ. І вони там пропали.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Урич, Сколівського району, Львівської області 16 грудня 1990 року Пилипів Анна Степанівна (1935)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Бойківщини/">Фольклор Бойківщини</a></li>
	</ul>
</footer>
<!--#include virtual="/-/inc/general__page_end.inc" -->
