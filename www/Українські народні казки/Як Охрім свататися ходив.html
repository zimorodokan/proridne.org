<!--#include virtual="/-/inc/general__page_start.inc" -->
<title>Як Охрім свататися ходив ☼ Українська народна казка ☼ Народна творчість</title>
<meta name="Description" content="Українська народна казка Полтавщини «Як Охрім свататися ходив» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Як Охрім свататися ходив.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Як Охрім свататися ходив <br><span class="article__headerDescription">Українська народна казка Полтавщини</span></h1>
	<p>В одному селі жила бідна жінка. Мала вона дорослого сина, та якийсь дивний був той Охрім: і дурний не дурний, але й розумним не назвеш.</p>
	<p>От уже прийшов час женитись Охріму. Та ба, жодна дівчина в селі не хоче йти за дивного парубка. Посватали дівчину із сусіднього села. Чекають весілля. Здається, за такого дурня хто б пішов. Але знайшли таку божевільну, що подала рушники. А щоб вивірити Охріма, подарували йому голку.</p>
	<p>Йде Охрім додому й несе голку в руках. По дорозі зустрів віз із соломою. Виліз на солому, сів собі й не журиться. А коли злазив, то згубив голку. Вдома мати його й питає:</p>
	<p>— Чи бачив молоду?</p>
	<p>— Ага, бачив. Поговорили, ще й подарувала мені голку.</p>
	<p>— Та й де вона?</p>
	<p>— Впала у сіно та й загубилася.</p>
	<p>— Треба ж було заколоти її в шапку, й не згубилася б.</p>
	<p>— Добре, вже іншим разом так і зроблю.</p>
	<p>Другого разу подарували хлопцеві вила. Вхопив їх, заколює в шапку, а діти за ним чередою біжать і верещать. Мати чує ґвалт, діти кричать, пси гавкають.</p>
	<p>— Що сталося, синку?</p>
	<p>— Подарували мені вила. Я йшов, заколовши їх у шапку, а діти й пси побігли за мною.</p>
	<p>— Тобі не так треба було робити: покласти вила на плече й принести їх додому.</p>
	<p>— Добре, вже іншим разом так і зроблю.</p>
	<p>Через кілька днів знову пішов до дівчини Охрім. Іде, йде, дивиться: люди несуть мертвого на кладовище. Рідні плачуть, а піп і дяк співають. Парубок дивиться збоку й посміхається. Але якийсь чоловік луснув його по голові:</p>
	<p>— Коли таке бачиш, то не смійся, а прокажи: «Задля кого ці люди зібралися, хай буде йому блаженний покій і вічна пам’ять!»</p>
	<p>Іде Охрім далі — зустрічає весілля. Цигани грають, свашки співають, дружки танцюють. Парубок дочекався, коли весільний поїзд проходив біля нього й на весь голос закричав:</p>
	<p>— Задля кого ці люди зібралися, хай буде йому блаженний покій і вічна пам’ять!</p>
	<p>Коли таке почули люди, вхопили Охріма й почали лупити. Пішов парубок, стогнучи та плачучи.</p>
	<p>Іде, йде, коли назустріч чоловік жене свиней. Свині розбігаються, а він їх завертає. Вже аж тече з нього, так намучився. А Охрім приготувався і на всю горлянку:</p>
	<p>— У-йуй-йуй!</p>
	<p>Свині дуже перелякалися й зачали тікати. Купець так розсердився. Налетів на нього й почав з усіх боків палицею лупити. Як добре набив, каже:</p>
	<p>— Коли таке побачиш, побажай: оце, із чим мучитеся, нехай у десять разів примножиться.</p>
	<p>— Добре, вже іншим разом так і зроблю.</p>
	<p>Іде далі... Дивиться: чоловік поле пшеницю, а бур’ян такий густий, що задавив ниву. Охрім йому:</p>
	<p>— Хай бог дасть, аби те, з чим маєте муку, примножилося у десять разів!</p>
	<p>Чоловікові не треба було більше. Скочив до Охріма, почав його шмагати. Добре набив, а тоді й каже:</p>
	<p>— Ще як подібне десь побачиш, допомагай людям!</p>
	<p>— Добре, вже іншим разом так і зроблю.</p>
	<p>Йде, йде. Вже недалеко від села бачить: двоє п’яних б’ються. Парубок думає собі: «Котрому допомагати? Мабуть, буду обом.» І то одного, то другого почав мастити палицею. А ті бачать, що він не жартує, й обернулися на нього. Охрім ледве вирвався.</p>
	<p>Коли пішов до дівчини знову, там різали свиню й Охріму дали ціле стегно. Він прив’язав до нього мотузок і став волочити, тільки порох куриться. Собаки нанюхали свіже м’ясо і кинулись за ним. Доки Охрім дотяг стегно додому, лише сама кістка на мотузку лишилася. Мати запитує:</p>
	<p>— Що ти приніс від молодої?</p>
	<p>— Дали мені свиняче стегно, та доки я його дотяг, кляті пси обгризли усе м’ясо.</p>
	<p>— Охріме, Охріме! — сварить його мати. — Тобі не так було чинити. Ти мав принести стегно в руках, засолити, повісити в комин і добре задимити.</p>
	<p>— Добре, вже іншим разом так і зроблю.</p>
	<p>І коли іншим разом подарували теличку, взяв її на руки, приніс додому та у комин, аби закурилася.</p>
	<p>— Сину, сину, — бідкається мати, — таж теличку треба повести у хлів, прив’язати й дати їй сіна.</p>
	<p>— Добре, вже іншим разом так і зроблю.</p>
	<p>І коли іншим разом прийшов до своєї нареченої, батько дівчини й каже:</p>
	<p>— Ну, Охріме, тепер слухай. Ми вже тобі дали посаг, а тепер бери собі молоду.</p>
	<p>Парубок прив’язав дівці мотузок на шию й веде за собою. Вдома затяг її у хлів, прив’язав до ясел, кинув сіна й пішов до хати.</p>
	<p>— Ну, сину, що нового?</p>
	<p>— Привів собі жінку.</p>
	<p>— Та де ж вона?</p>
	<p>— Там у хліві! Їсть...</p>
	<p>Мати відразу побігла у хлів. Дивиться: дівчина справді прив’язана до ясел. Відв’язала мотузок, а дівчина чимдуж втікати від такого нареченого. Тільки Охрім її й бачив.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>68 (4801). Як Охрім свататися ходив. СУС 1696. Записала Лук’янець Світлана 2008 року. Бут Козьма Андрійович (1921). Полтавська область, Карлівський район, Попівка</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Полтавщини/">Фольклор Полтавщини</a></li>
	</ul>
</footer>
<!--#include virtual="/-/inc/general__page_end.inc" -->
