<!--#include virtual="/-/inc/general__page_start.inc" -->
<title>Карликова пищалка ☼ Українська народна казка ☼ Народна творчість</title>
<meta name="Description" content="Українська народна казка Закарпаття «Карликова пищалка» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Карликова пищалка.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Карликова пищалка <br><span class="article__headerDescription">Українська народна казка Закарпаття</span></h1>
	<p>Жили собі дідо й баба. Мали вони одного сина. Як син виріс, каже матері і вітцьові:</p>
	<p>— Не буду задармо ваш хліб їсти. Спечіть мені паляницю, покладіть у тайстру цибулю — піду я кудись на заробітки.</p>
	<p>Як не просили його, аби не лишав старих родичів, бо що будуть робити без нього, — він не відмовився від свого наміру піти у світ. Матір і вітця утішав тим, що заробить гроші, вернеться додому і буде удержувати їх до смерті. Поклав у тайстру хліб та цибулю, верг на плече, взяв у руки топірець і рушив у дорогу.</p>
	<p>Ішов полями, лісами. Раз у густій хащі почув крик:</p>
	<p>— Допоможіть мені, люди добрі!</p>
	<p>Пішов Іван — так звали того хлопця — на голос і видить: у колючому терню заплівся бородою маленький чоловічок. Борода у нього в три рази більша, як він сам. Прорубав Іван терня, висвободив карлика і виніс його на дорогу. Тоді карлик каже (се був цар карликів):</p>
	<p>— Дякую тобі, добрий хлопче, що ти мене врятував від смерті. Без тебе я би помер у терню. Проси від мене, що хочеш, все тобі дам.</p>
	<p>Дивиться Іван на карлика: дорога одежа на ньому пірвалася у драчу. Думає собі: «Що він мені може дати, як сам обірваний. Хіба попросити у нього пищалку, що висить у нього на шиї. Може, придасться». І попросив пищалку.</p>
	<p>— Дам ти золота скільки понесеш, лише лиши мені пищалку, — почав просити карлик.</p>
	<p>«Ба що ото за пищалка?» — думає собі Іван і каже:</p>
	<p>— Ану посвищи мало на ній...</p>
	<p>Карлик не хотів свистати, айбо Іван дуже просив його. А коли засвистав, то все довкола них почало танцювати. Іван також пустився в танець. Доти танцював, що більше не міг. Та пищалка так свистала, що мусив підскакувати. Як не міг уже танцювати, попросив карлика, аби перестав грати.</p>
	<p>— Слухай, карлику! Я нічого не хочу від тебе, лише оту пищалку. Ніколи тебе не забуду за твою доброту.</p>
	<p>Карлик шкодував пищалку, але подумав собі, що хлопець врятував йому життя, і подарував. Узяв Іван пищалку і пішов собі.</p>
	<p>Іде полями, лісами. Та й зустрів у хащі велета, який пік на рожні цілого вола. Поклонився Іван, і велет запросив його присісти і поїсти м’яса. Хлопець був голодний і подумав собі: «М’ясо ліпше, як цибуля». Сів Іван і дивиться, як віл на рожнові печеться. Як спікся, почали їсти. Іван відрізав собі маленький кусок, а велет посмакував цілого вола.</p>
	<p>— А тепер, — каже велет, — з’їм тебе, бо мені мало одного вола.</p>
	<p>— Я тебе насичу, — засміявся Іван, витяг пищалку і почав грати.</p>
	<p>Велет пустився в танець. Так підскакував, що земля під ним тряслася. Як змучився, почав Івана просити:</p>
	<p>— Перестань свистати, бо більше я не можу танцювати. А хлопець прикинувся, що не чує. Свистить ще сильніше.</p>
	<p>Тепер велет почав просити-молити:</p>
	<p>— Іване, пошкодуй мене! Ніколи тебе пальцем не торкну. Іван перестав свистати. Велет каже йому:</p>
	<p>— Мене звуть Всепоїдайлом. Буду твоїм братом. Коли попадеш у біду, поклич мене, і я тобі поможу.</p>
	<p>Відклонився Іван і пішов далі. Ніч його застала у густій хащі. Зібрався ночувати під величезним дубом і розклав вогонь. Чує голос;</p>
	<p>— Йой, як я змерз! Йой, як я ззяб!</p>
	<p>Оглядається Іван доокола: ба хто ото так йойкать! І увидів на дубі чоловіка — весь трясеться. Видно, що дуже йому холодно.</p>
	<p>— Злізай та погрійся.</p>
	<p>Той зліз. Та як почав дихати — загасив вогонь. Настав такий мороз, що дерева, трава — все замерзло. Змерз й Іван.</p>
	<p>— Чекай, зараз я тебе зігрію, — каже Іван.</p>
	<p>Вийняв Іван пищалку і почав грати. Почав гість танцювати. Так підскакував, що вода з нього потекла. Почав Івана просити, аби перестав свистати, бо вже йому тепло, вже розігрівся. Та Іван свище, не перестає. Той просить-молить, аби Іван пожалів його, то більше ніколи на нього морозом не дихне. Перестав Іван грати, і тоді той чоловік каже:</p>
	<p>— Мене звуть Вседрижайлом. Я буду твоїм братом. Коли попадеш у біду, поклич мене на поміч.</p>
	<p>Видить Іван: дерева, трава — все розмерзлося. Переночував там, а вранці пішов далі.</p>
	<p>Іде, іде... Увидів озеро. А з озера чоловік воду п’є. Доки Іван дійшов, чоловік випив усю воду і каже:</p>
	<p>— Йой, що би-м пив! Йой, що би-м пив! Позвідав Іван чоловіка, що він за один.</p>
	<p>— Іди собі дорогою. Мені не до тебе. Я би пив.</p>
	<p>— Чекай, зараз я тебе напою! — витяг Іван пищалку і почав грати. Чоловік почав підскакувати. Так підскакував, що вода із нього текла, як із дірявого відра. Уморився і почав просити:</p>
	<p>— Хлопче, прошу тебе: перестань грати. Буду тобі в пригоді.</p>
	<p>Іван перестав свистати, а той каже:</p>
	<p>— Мене звуть Всевипивайлом. Коли попадеш у біду, поклич мене на поміч.</p>
	<p>Подорожує Іван далі. Видить на одному полі; чоловік скаче на одній нозі.</p>
	<p>— Що робиш? — звідує Іван.</p>
	<p>Та чоловік не відповідає. «Чекай, я тебе научу ввічливості», — подумав Іван, витяг пищалку і почав грати. Той на одній нозі підскакує, а друга у нього прив’язана до плеча. Танцював, танцював, а як уморився, почав просити:</p>
	<p>— Перестань свистати, бо не маю сили танцювати. Іван перестав, і чоловік каже:</p>
	<p>— Звуть мене Побігайлом. Я поле сторожу від всякої звірини. Одну ногу я прив’язав, бо на двох би бігав, як вихор, і не міг би воле стерегти. Візьми мене за брата. Як попадеш у біду, то буду тобі помагати.</p>
	<p>Іде Іван далі. Сів біля дороги обідати. Раз хтось йому наступив на цибулину. Розсердився Іван, дивиться вверх за ногою: стоїть над ним височенний чоловік.</p>
	<p>— Гей ти! — загойкав Іван. — Не видиш, куди ступаєш?</p>
	<p>— Я під ногами нічого не вижу. Ти мені як блоха.</p>
	<p>— Зараз ти будеш видіти, — сказав Іван і почав грати на пищалці.</p>
	<p>Танцює велет, аж земля колишеться. Підскакує велет, аж головою в небо б’є. Як уморився, почав просити!</p>
	<p>— Перестань грати, бо вже не можу танцювати. Іван перестав, і велет каже:</p>
	<p>— Звуть мене Далекоглядом. Я буду твоїм братом. Коли попадеш у біду, поклич мене, і я тобі поможу.</p>
	<p>Пішов Іван далі. Увидів на березі річки чоловіка, що дивився у небо.</p>
	<p>— Що тут робиш?</p>
	<p>— Не мішай мені! Вже тиждень минув, як верг я каменем у небо. Днесь мав би упасти.</p>
	<p>— Сядь мало, поговоримо.</p>
	<p>— Кажу тобі: не мішайся у мою роботу!</p>
	<p>«Чекай, зараз я тебе провчу», — подумав Іван і витяг пищалку.</p>
	<p>Танцював той чоловік, доки не вморився, а як змучився, почав просити Івана:</p>
	<p>— Перестань грати, бо я вже не можу танцювати. Іван перестав. Тоді чоловік почав казати:</p>
	<p>— Звуть мене Далекометайлом. Я буду твоїм братом. Як будеш потребувати помочі, поклич мене.</p>
	<p>Так Іван познайомився з Всепоїдайлом, Вседрижайлом, Всевипивайлом, Побігайлом, Далекоглядом і Далекометайлом. Всі шість стали його братами.</p>
	<p>Довго Іван ходив по світу. Свистав на пищалці, веселив людей, за що йому давали поїсти, пити, нічліг, а багатші давали й гроші. У біду не попадав і не мусив кликати названих братів.</p>
	<p>Та раз попав Іван у велике місто і видить: на будинках, на хижах чорні прапори. Люди ходять зажурені, смутні, всі у чорній одежі. «Ба що сталося у сьому місті? Майже хтось із знатних людей помер?» — подумав Іван і зазвідав чоловіка, котрий коло нього проходив:</p>
	<p>— Чоловіче добрий, чому у вас такий смуток? Ачей хтось помер?</p>
	<p>— Хіба ти не знаєш? Тут недалеко є колодязь. З нього бере воду все місто. Тим колодязем заволодів шаркань-змій. За воду йому треба давати найкращу відданицю, бідну чи багату, селянську чи царську... Та днесь черга на царську дівку. Вранці мусять її привести до колодязя. Цар написав усюди розказ: «Хто уб’є шаркань і врятує його доньку, той стане його зятем». То тепер розумієш, чому смуток у місті?</p>
	<p>Іван подумав і каже:</p>
	<p>— Веди мене до царя. Я уб’ю шаркань.</p>
	<p>І чоловік повів Івана до царя. Іван був бідно одягнений, і тому стража не пускала його до царя. Та коли Іван нагадав про царський розказ, пустили його у царські палати. Цар подивився на хлопця, коли узнав від стражі, чого той прийшов, і каже:</p>
	<p>— Запам’ятай: якщо не уб’єш шаркань, то відрубаю тобі голову. А уб’єш, то оженю тебе на моїй дівці і передам тобі половину царства.</p>
	<p>Другого дня Іван пішов до колодязя. Не довго чекав він. З’явився шаркань-змій і заричав:</p>
	<p>— Ти, смолоше, чого сюди прийшов? Замість царівни? Спочатку тобою посмакую, а потім увесь народ міста зморю без відьом!</p>
	<p>— Не хвалися, — каже Іван. — Будеш ти нині без сніданку!</p>
	<p>Вийняв Іван пищалку і почав грати. Змій як почав танцювати, то земля задрижала. Народ переполошився. Думали, що кінець світу. А Іван доти грав, доки змій не здох. Зразу стало тихо. Люди думали, що леґінь пропав, і дуже зачудовалися, коли його увиділи живим.</p>
	<p>— Но, люди, — сказав їм Іван, — тепер можете брати воду, хто скільки захоче. Змій убитий, і відданиці можуть жити без страху.</p>
	<p>Прийшов Іван до царя, потребував дівку і половину царства. Цар подивився на нього і каже:</p>
	<p>— Нащо тобі царську дівку? Вона не для тебе. Я тобі дам золота, і кожна відданиця піде за тебе. До то видано, аби царська донька віддавалася за голодранця?!</p>
	<p>— Пресвітлий царю! Ви самі обіцяли мені доньку. Мені не треба вашого золота.</p>
	<p>— А чим докажеш, що то ти убив шаркань? Народ зібрався коло них і слухає їх бесіду.</p>
	<p>— Чим докажу? — розсердився Іван. — Зараз увидите! Витяг карликову пищалку і почав свистати. Почав народ танцювати. Танцюють усі: і старі, молоді, і вівці, і корови, і кури, і гуси, і свині, і цар, і цариця. Танцювали доти, доки на ногах держалися. Потім почав цар просити:</p>
	<p>— Перестань грати, бо вмираємо. Іван перестав, і цар каже:</p>
	<p>— Тепер вірю, що ти убив шаркань. Айбо перед тим, як оженитися на моїй доньці, мусиш зробити три речі. Зробиш — твоя царівна і половина царства. Не зробиш — то що поробиш... Перше завдання: за одну ніч маєш з’їсти дванадцять волів і дванадцять випічок хліба.</p>
	<p>Всі зачудувалися і пожаліли хлопця. Де ото чувати, аби один чоловік з’їв зразу стільки м’яса і хліба. І сам цар думав, що Іванові цього досить на кілька років.</p>
	<p>Та Іван не журився. Приказав знести хліб і м’ясо в одну кімнату і закрився там на замок. Коли залишився сам, проговорив:</p>
	<p>— Ей, коби був тут мій брат Всепоїдайло! Він би все відразу поїв!</p>
	<p>І в ту хвилину перед ним з’явився Всепоїдайло.</p>
	<p>— Не журися: се мені мало на одну ніч.</p>
	<p>Встає вранці Іван і видить: все з’їдено, а його брат смачно спить. Розбудив його Іван, і Всепоїдайло каже:</p>
	<p>— Брате солодкий, ще таке добре я ніколи не їв! Подякував Всепоїдайло і пішов. Прийшли царські слуги провіряти кімнату і дуже зачудувалися: одні кості лишилися. І цар був здивований. Та мав ще надію на друге завдання: за ніч випити двадцять чотири бочки.</p>
	<p>На другу ніч заперли Івана у пивниці з повними бочками вина. Не встиг він сказати, аби з’явився Всевипивайло, як той уже був у пивниці. Сказав йому Іван про свою біду, а той лиш розсміявся:</p>
	<p>— Лягай спати! Мені сього буде мало.</p>
	<p>Пробудився Іван і видить: бочки порожні, а його брат спить. Як пробудився, каже:</p>
	<p>— Ще таке смачне вино я не пив ніколи!</p>
	<p>Подякував Всевипивайло за гостину і пішов. А царські слуги, як зайшли в пивницю, та зачудувалися:</p>
	<p>— Як один чоловік міг випити стільки вина? Цар також зачудувався і сердито каже:</p>
	<p>— Та ще третю річ мусиш зробити: за пустими хащами, за високими горами, за швидкими ріками є колодязь із живучою водою; моя служниця і ти підете принести тої води: принесеш скорше від неї — твоя донька, не принесеш — прожену тебе...</p>
	<p>Бранці узяв Іван склянку і пішов по воду. Цар послав по воду стару служницю-відьму. Витягла вона віник, сіла на нього і полетіла. А Іван подумав:</p>
	<p>— Ей, коби був тут мій брат Побігайло!</p>
	<p>Побігайло з’явився відразу. Іван розповів йому про свою біду, і той каже:</p>
	<p>— Давай склянку!</p>
	<p>Розв’язав другу ногу та полетів вихром. Набрав води і ліг спочити, бо баба була ще далеко. Пригріло на нього сонце, і він задрімав і не видів, як відьма прилетіла на вінику, набрала води і полетіла назад.</p>
	<p>Чекає Іван брата, а той не біжить. Зажурився Іван і подумав:</p>
	<p>— Коби тут був Далекогляд! Увидів би, що ся стало. Лише сказав ці слова, а вже перед ним з’явився Далекогляд. Роздивився Далекогляд і каже:</p>
	<p>— Відьма летить з водою, а Побігайло спить.</p>
	<p>— Що робити? — журиться Іван. — Ей, коби тут був Далекометайло. Він би мені поміг.</p>
	<p>Не встиг договорити, а вже Далекометайло з’явився.</p>
	<p>— Що за біда?</p>
	<p>— Треба Побігайла розбудити.</p>
	<p>Вхопив Далекометайло камінець, верг і попав Побігайлові у ніс. Той проснувся і побіг. Обігнав відьму, приніс Іванові склянку з водою. А Іван побіг до царя з тою водою. Цар сердитий, мало не вмер від злості. Та слово має бути словом.</p>
	<p>— Ти всі три речі зробив, і моя донька буде твоєю жоною, — сказав цар Іванові, а сам подумав: «Більше ти не увидиш білий світ». — Іди і готуйся до весілля.</p>
	<p>Царські слуги принесли Іванові панську одежу, підстригли його, побритвали і відвели в залізну кімнату спати. Заспав Іван. А слуги під тою кімнатою розіклали великий вогонь. Так зробили, як їм цар приказав. Пробудився Іван, а його щось пече. Хоче вийти, а нікуди: двері замкнено, а вікон немає. «Тут би погибати, — подумав Іван. — Хіба би Вседрижайло з’явився, але й той би згорів».</p>
	<p>І в цю хвилину в кімнаті з’явився Вседрижайло. І відразу в кімнаті стало прохолодно.</p>
	<p>Вранці зайшли царські слуги і цар у кімнату, а там іній. Злякався цар, що Іван має таку силу. І віддав за нього свою доньку.</p>
	<p>Іван прикликав на весілля вітця, матір і своїх названих братів. Цілий тиждень веселилися.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p>Карликова пищалка. «Сравнительный указатель сюжетов: Восточнославянская сказка / Сост. Л. Бараг, И. Березовский, К. Кабашников, Н. Новиков. — Л.: Наука, 1979.» — частк. 592+513А. Друкується вперше. Варіанти: Заяць — «Як чоловік відьму підкував, а кішку вчив працювати: Закарпатські народні казки. Гумор та сатира / Запис текстів та впорядкування П. Лінтура. — Ужгород: Карпати, 1966.», с. 38—41; Грига — Архів П. В. Лінтура.; Васько — Архів П. В. Лінтура.</p>
			<p><a href="/Український фольклор Книги/Петро Лінтур ☼ Зачаровані казкою/">Зачаровані казкою: Українські народні казки Закарпаття в записах П. В. Лінтура</a> [Упорядники І. М. Сенька та В. В. Лінтур; вступна стаття, примітки та словник І. М. Сенька; післямова П. В. Лінтура; Редколегія: В. І. Данканич, О. І. Дей, П. К. Добрянський та ін.; Художник М. М. Дем’ян]. — Ужгород: Карпати, 1984. — 528 с, іл. (Бібліотека «Карпати»).</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Закарпаття/">Фольклор Закарпаття</a></li>
		<li><a href="/Українська міфологія/Відьма.html">Відьма в українській міфології</a></li>
	</ul>
</footer>
<!--#include virtual="/-/inc/general__page_end.inc" -->
