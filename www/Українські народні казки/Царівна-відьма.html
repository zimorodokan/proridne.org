<!--#include virtual="/-/inc/general__page_start.inc" -->
<title>Царівна-відьма ☼ Українська народна казка ☼ Народна творчість</title>
<meta name="Description" content="Українська народна казка Закарпаття «Царівна-відьма» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Царівна-відьма.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Царівна-відьма <br><span class="article__headerDescription">Українська народна казка Закарпаття</span></h1>
	<p>Був де не був цар, він мав таку красну дівку, як ружа. Дівчина підросла, настав час її віддавати. Отець робить великі гостини, приходять з цілого світу принци, барони, графи.</p>
	<p>— Но, донько, — каже цар, — вибирай собі жениха по своїй дяці, котрий ти любиться.</p>
	<p>Хлопці були дуже красні, але дівка не вибрала собі з-помежи них ані одного.</p>
	<p>— Няньку, я не виділа ні одного по моїй дяці.</p>
	<p>І хлопці з ганьбою розійшлися. Цар дуже розсердився. «Що сталося з моєю донькою? Може, має милого, а не хоче признатися? Може, хтось ходить до неї вночі?»</p>
	<p>Минали тижні, місяці, роки... Дівка зачала марніти.</p>
	<p>Отець звідає:</p>
	<p>— Що тобі, донько, є?</p>
	<p>— Мені, няньку, нич не хибить.</p>
	<p>Та цар не вірить. Спритно, аби донька не знала, поставив стражу — вояка, чи хтось не приходить до неї. Дівка напустила на вояка чари, й він заснув. Рано цар звідає:</p>
	<p>— Чи ти щось довартував?</p>
	<p>— Пресвітлий царю, я нікого не видів, нич не чув...</p>
	<p>На другий вечір став на стражу другий вояк. Айбо і його дівка зачарувала...</p>
	<p>Цар зажурився. Що чинити?</p>
	<p>Межи вояками був циганчук. Сміливий і хитрий хлопець.</p>
	<p>— Пресвітлий царю, — каже циганин, — дозвольте мені вартувати.</p>
	<p>Цар дозволив. Циганин взяв пушку, ліг під двері, айбо не спить, хоч як’го сон ламле...</p>
	<p>Опівночі, чує він, прикотила кочія і стала під вікном... Два пани злізли з кочії й постукали у вікно. Дівка скоро встала, одяглася й вийшла вон.</p>
	<p>Циганин за ними... Сів на кочію ззаду й везеться. Кочія летить, як вихор... У темнім лісі стала перед парадним домом... Пани взяли царівну попід руки й повели в палату. Циганин за ними.</p>
	<p>В палаті — музика, танці. Дівку вхопили пани межи себе й танцюють з нею. Так цілу ніч танцювали.</p>
	<p>Як зачали розходитися, циганин побіг і сів знову на кочію...</p>
	<p>Рано цар звідає:</p>
	<p>— Но, чи довартував-ись?</p>
	<p>— Довартував. Так і так... — І розповів усе, що видів. Тоді цар дав наказ війську зі всіх боків оточити доньчину кімнату так, аби й муха не могла пролетіти.</p>
	<p>Вояки добре сторожили, так що царівна не могла нікуди піти. Одну ніч сиділа дома, другу й третю... А на четверту померла...</p>
	<p>Коли вмирала, просила няня, аби її поховали в церкві й аби коло її гроба кожного вечора стояв на стражі вояк... Цар сповнив просьбу доньки. Стоїть на варті один вояк.</p>
	<p>Опівночі царівна вийшла з могили й зачала йойкати:</p>
	<p>— Йой, яка я голодна!</p>
	<p>Вхопила вояка, з’їла і назад лягла в деревище. Рано лиш пушку знайшли...</p>
	<p>Далі став на варту другий вояк. І його з’їла царівна.</p>
	<p>Й так було довгий час. Цар не знає, що чинити.</p>
	<p>Раз лиш приголосився добровільно йти вартувати бідний хлопець, що не мав ні матері, ні нянька.</p>
	<p>— Мені всеодно, у мене нікого на світі не е.</p>
	<p>І пішов. Айбо на варті на хлопця надійшов страх. Почав тікати. Як утікав з церкви, почув голос старенького дідика:</p>
	<p>— Легіню, де втікаєш? Чекай! Хлопець став.</p>
	<p>— Не втікай, — каже дідо, — бо цар і так тя вб’є. На сесю палицю і крейду. В церкві довкола себе намалюй круг, а палицю поклади горі собою. І хоч що будеш видіти, не лякайся.</p>
	<p>Хлопець послухав діда... В церкві описав довкола себе круг, а палицю поставив горі собою. Опівночі дівка встала й заревала:</p>
	<p>— Йой, яка я голодна!</p>
	<p>І зачала бігати по церкві, глядати чоловіка. Бігає, бігає. Айбо ніде нич не знайшла. І, плачучи, кинулася в деревище.</p>
	<p>Рано цар з вояками зайшли в церкву і побачили живого хлопця.</p>
	<p>— Но, будеш ти й далі стражувати, бо вона тебе не може з’їсти.</p>
	<p>Коли хлопець знову став на страж, зустрів старенького діда.</p>
	<p>— Тепер теж не забудь описати навколо себе круг, а палицю постав горі собою.</p>
	<p>Хлопець так і зробив. Опівночі вилізла дівка. Дуже заревала:</p>
	<p>— Йой, яка я голодна! Няньо ми нич не приніс!</p>
	<p>І бігає, ревучи, по церкві. Нич не могла знайти. Дуже заревала й упала в деревище.</p>
	<p>Рано цар з вояками знайшли живого хлопця.</p>
	<p>— Та що ти видів опівночі?</p>
	<p>Хлопець мовчав, не хотів нич говорити...</p>
	<p>На третю ніч дідо теж нагадав хлопцеві, що має робити.</p>
	<p>— Станеш коло її деревища, опишеш круг, а палицю положи вздовж себе... Буде страшна ніч, але ти не бійся... Як вилізе дівка, ти ляжеш у деревище.</p>
	<p>Хлопець і тепер послухав старого. Став коло деревища, описав круг, палицю приготував і чекає. Опівночі вилізла дівка й страшно заревала:</p>
	<p>— Йой, яка я голодна! Йой, яка я голодна!!!</p>
	<p>І зачала свої руки гризти й бігати по церкві. Била собою в стіни, в землю, напослід страшним голосом заревала і хотіла кинутися в деревище, айбо там... хтось лежить, а вона не має місця...</p>
	<p>І зачала просити, далі грозити:</p>
	<p>— Іди геть! То моє місце!</p>
	<p>А хлопець нічого не каже. Лежить. Раз лем з’явилися її помічники. Зачали на нього грізно кричати, лякати. Хлопець лежить.</p>
	<p>І саме тепер час чарів минув, і відьмині помічники мусили йти геть. А вона лишилася. Кинула собою на землю, страшним голосом заревала й стала чистою душею. Нечистий з неї вийшов.</p>
	<p>Дивиться-роздивляється, де вона є, що з нею стало. Сіла на лавицю в закутині й сидить.</p>
	<p>Рано цар з вояками відчинили церкву і шукають легіня... знайти не можуть. Підійшли до деревища, а він там.</p>
	<p>— Чи ти живий, чи мертвий?</p>
	<p>— Я живий...</p>
	<p>— Та що-сь видів?</p>
	<p>— Я нич не видів...</p>
	<p>— А дівка де?</p>
	<p>Хлопець встав, пішов у закуток, де сиділа дівчина, взяв її за руку й привів. Цар страшно зачудувався. Його донька цілком перемінилася. Звідає її отець:</p>
	<p>— Що з тобою було?</p>
	<p>— Няньку, я нич не тямлю.</p>
	<p>Через якісь дні цар справив свадьбу. Віддав дівку за того бідного вояка, котрий врятував його єдину доньку. Вчинив таку гостину, що чути було музику й спів аж у сьому державу.</p>
	<p>А по свадьбі цар передав на зятя свою державу. І молоді жили щасливо, ще й днесь живуть, якщо не повмирали...</p>
	<p>А я там був,</p>
	<p>Мед-паленку пив,</p>
	<p>Нич ся не журив...</p>
	<p>Далі сів на лупинку з яйця,</p>
	<p>Поплив морем до вітця...</p>
	<p>Тут лупинка ся розпала,</p>
	<p>Та й наша казка ся розстала...</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p>Царівна-відьма. «Сравнительный указатель сюжетов: Восточнославянская сказка / Сост. Л. Бараг, И. Березовский, К. Кабашников, Н. Новиков. — Л.: Наука, 1979.» — 806. Подається за: «Дідо-всевідо: Закарпатські народні казки / Запис текстів та впорядкування П. Лінтура. — Ужгород: Карпати, 1969.», с. 177 — 180. Варіанти: Грига — Архів П. В. Лінтура.; Скубенич-Кость — Архів П. В. Лінтура.</p>
			<p><a href="/Український фольклор Книги/Петро Лінтур ☼ Зачаровані казкою/">Зачаровані казкою: Українські народні казки Закарпаття в записах П. В. Лінтура</a> [Упорядники І. М. Сенька та В. В. Лінтур; вступна стаття, примітки та словник І. М. Сенька; післямова П. В. Лінтура; Редколегія: В. І. Данканич, О. І. Дей, П. К. Добрянський та ін.; Художник М. М. Дем’ян]. — Ужгород: Карпати, 1984. — 528 с, іл. (Бібліотека «Карпати»).</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Закарпаття/">Фольклор Закарпаття</a></li>
		<li><a href="/Українська міфологія/Відьма.html">Відьма в українській міфології</a></li>
	</ul>
</footer>
<!--#include virtual="/-/inc/general__page_end.inc" -->
