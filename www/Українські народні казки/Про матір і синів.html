<!--#include virtual="/-/inc/general__page_start.inc" -->
<title>Про матір і синів ☼ Українська народна казка ☼ Народна творчість</title>
<meta name="Description" content="Українська народна казка Бойківщини «Про матір і синів» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Про матір і синів.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Про матір і синів <br><span class="article__headerDescription">Українська народна казка Бойківщини</span></h1>
	<p>Мала жінка двох синів і обох учила. Один вивчився і був інженером, а другий робив фірманом у колгоспі і дуже бідно жив. Інженер жив у місті, а той бідний у селі фірманував, а в колгоспі заробку не було, і жив він бідно. Мати пише до інженера, аби поміг, вислав їй грошей, а він навіть не відписує. Думає мати: «Чекай, я поїду до тебе і добре тобі вичитаю, чого ти нам нічого не поможеш». Зібралася мати та й поїхала. Приїхала до сина та й починає йому говорити:</p>
	<p>— Я з вами бідувала і вас учила. Однаково вас учила, але в тебе була мудріша голова, і ти вивчився. А в того була голова слабша, і він не вивчився. Ти би йому щось поміг, дав грошей, а ти лиш про себе думаєш — хоть би мене пожалів, свою маму.</p>
	<p>На то надходить його жінка і починає питати її, чого вона хоче. А мати говорить про свою біду. Невістка тото вислухала і нічого не сказала, ні одного доброго слова.</p>
	<p>Повечеряли вони, полягали спати. І стали чоловік з жінкою радитися: «Що робити з бабою? Як вона не має чим жити, то онде в степу є керниця. Там висхла вода. Відвезім її туди, і най вона там відпочиває». Так вони обоє вночі порадилися.</p>
	<p>Рано повставали, чоловік поїхав у місто, накупив печива, цукерків, прийшов додому, дав свої мамі і каже:</p>
	<p>— Поїдем додому. Під’їхав машиною.</p>
	<p>— Поїдем.</p>
	<p>Мати взяла тото печиво, сіла в машину, і поїхали. Їдуть, і син вернув на поле. Мати й каже:</p>
	<p>— То не туди дорога. А син відповідає:</p>
	<p>— Я знаю дорогу направці. Приїхали до тої керниці. Він каже:</p>
	<p>— Вилізайте. Беріть свою сумку.</p>
	<p>Мати взяла сумку, вилізла з машини, а він їй:</p>
	<p>— Тут буде ваша могила.</p>
	<p>Взяв маму і бухнув у тоту керницю. Мати впала, та не вбилася. Сидить у ямі, їсть печиво й плаче.</p>
	<p>А на другий день пішли воєнні на ученіє і бігають по поли. Надбігли на тоту керницю і стали дивитися туди, а там жінка. Та й кричать:</p>
	<p>— Командире, тут хтось є!</p>
	<p>Прийшов командир, подивився і каже своїм солдатам:</p>
	<p>— Йдіть до машин, там є ланци, шнурки. Несіть їх сюди.</p>
	<p>Вони принесли, позв’язували, і один солдат опустився в тоту керницю. Опустився, а то — жінка.</p>
	<p>— Здраствуй, мамаша! Як ти сюди попала? А вона плаче. Солдат каже:</p>
	<p>— Тягніть, то жива людина.</p>
	<p>Витягнули вони її наверх, командир розпитав її, привели лікаря, дали бабі укол, дали пити, їсти і повезли в частину. А там її розпитали добре, і баба все розказала. Командир части говорить:</p>
	<p>— Ідіть, привезіть мені сюди її синів.</p>
	<p>Одні поїхали по одного сина, а другі — по другого. Командир вистроїв своє військо, стояла там і духова музика. А тоти приводять синів. Підходять вони, командир говорить:</p>
	<p>— Грайте.</p>
	<p>Духова заграла, а мати заплакала. Командир говорить:</p>
	<p>— Видите, що то є мама? Ви свою маму відправляли на той світ без духової, а мама з тамтого світу прийшла і зустрічає вас духовою.</p>
	<p>Командир питається матері:</p>
	<p>— Що їм ся належить? А мати відповідає:</p>
	<p>— Що він мені обіцяв, то я йому обіцяю. Хай з ним роблять, що хочуть.</p>
	<p>Засудили його та й усе. А бідний син забрав маму додому.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Берлоги, Рожнятівського району, Івано-Франківської області 22 жовтня 1994 року Фединяк Дмитро Федорович (1929 року народження)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Бойківщини/">Фольклор Бойківщини</a></li>
	</ul>
</footer>
<!--#include virtual="/-/inc/general__page_end.inc" -->
