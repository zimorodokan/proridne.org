<!--#include virtual="/-/inc/general__page_start.inc" -->
<title>Як Іван хазяїнови носа відрубав ☼ Українська народна казка ☼ Народна творчість</title>
<meta name="Description" content="Українська народна казка Буковини «Як Іван хазяїнови носа відрубав» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Як Іван хазяїнови носа відрубав.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Як Іван хазяїнови носа відрубав <br><span class="article__headerDescription">Українська народна казка Буковини</span></h1>
	<p>Був їден чоловік. Мав три сини — два розумних і їдного дурного. Жили вони бідно. Старший син пішов до багача служити. І так вони договорилися з хазяїном: як наймит на хазяїна розсердиться, то хазяїн відрубає йому носа, а як розсердиться хазяїн, — то наймит рубає носа хазяїнови.</p>
	<p>Післав його хазяїн у поле орати. Дав йому з собою торбу з хлібом і пса. Та й каже:</p>
	<p>— Іди ори. І щоб поле було зоране, і воли ситі, і пес ситий, і щоб хліб у торбі ти назад додому привіз.</p>
	<p>Приїхав той з поля додому і віддає торбу з хлібом. А хазяїн питає:</p>
	<p>— Може, тобі це діло не подобається, може, ти сердишся?</p>
	<p>— Не подобається, — каже наймит.</p>
	<p>А багач взяв та й відрубав йому носа, і пішов той додому без носа. Пішов середущий. І попав точно на того самого хазяїна. А хазяїн йому те саме каже:</p>
	<p>— Дам тобі заданіе, і ти його виконай. Як не виконаєш, відрубаю тобі ніс. Як виконаєш і будеш сердитися, тоже відрубаю. А як я буду сердитися, рубай носа мені.</p>
	<p>І післав його хазяїн у ліс.</p>
	<p>— Привези мені з лісу таких грубих дубів, яких ні в кого нема. Той поїхав у ліс. І що він там сам зроби? Не годен сам зрубати такого дуба і покласти на візок. Приїхав без дубів.</p>
	<p>— То ти не виконав мого заданія? — каже хазяїн.</p>
	<p>І відрубав йому хазяїн носа. І пішов той додому без носа. Іде служити найменший син, дурний. Мама каже:</p>
	<p>— Як ті такі файні без носів прийшли, то цей дурний хай би вже й зовсім не вертався.</p>
	<p>А Іван їй:</p>
	<p>— Я ще вас усіх нагодую.</p>
	<p>Той Іван не був дурний, він лиш так показував себе. І був він віщун. Пішов Іван з дому і йде прямо до того хазяїна.</p>
	<p>— Добрий день!</p>
	<p>— Доброго здоровля!</p>
	<p>— Вам треба наймита?</p>
	<p>— Треба, лиш з таким договором, щоб усе, що я скажу, виконував і щоб не сердився, бо лишиться без носа.</p>
	<p>— Добре. А як розсердитеся ви, то рубаю носа вам.</p>
	<p>Відпочив Іван, поспав. Встає рано, а хазяїн приготовив йому двадцять мішків полови, запряг воли і посилає Івана до млина, щоб намолов з тої полови муки. А то був млин чорта Сковородського: і хто їхав до того млина, то назад не вертався.</p>
	<p>Приїхав Іван до млина, лови того Сковородського, чіпляє його до колеса. А ті хлопці з млина скинули з візка полову та наклали йому двадцять мішків натуральної муки.</p>
	<p>Їде Іван селом. Як хто вздрить у колесі Сковородського, усі втікають. А Іван не їде до хазяїна, а до себе додому. Приїхав та й каже:</p>
	<p>— Браття файненькі, скидайте муку. Їжте, годуйте воли. А я йду до хазяїна, бо ще не розрахувався з ним.</p>
	<p>Узяв батіг та й пішов. Приходи до хазяїна, той питає:</p>
	<p>— А де ж воли й візок. І де мука?</p>
	<p>— Я завіз додому, бо ви ж мої браття покалічили, то вони хотять їсти. Може, ви сердитеся?</p>
	<p>— Нє, я лиш питаюся. Бери, Іване, щось їж. На тобі на горівку та йди до корчми випий собі, щоб був-ис у мене веселий.</p>
	<p>Іван пішов, а хазяїн радиться з жінкою:</p>
	<p>— Яке заданіе йому дати? Надумалися. Приходи Іван, а хазяїн каже:</p>
	<p>— Я їду з жінкою в гості. Як буду вертатися назад, то ти мені так зроби, щоб візок по дорозі не гуркав і щоб видно було, як удень.</p>
	<p>Поїхав хазяїн, а Іван сів на коня, об’їхав село і сказав усім хлопцям:</p>
	<p>— У нас є п’ятсот овець. Будемо їх різати. Приходьте всі. Мені шкіри, а вам м’ясо.</p>
	<p>Збіглися всі і порізали хазяйських овець. М’ясо забрали собі, а шкірами Іван постелив дорогу, щоб не гуркало, як буде їхати пан. А щоб панови було видно, підпалив Іван стирту.</p>
	<p>Приїхав хазяїн і знов радиться з жінкою, що робити з Іваном.</p>
	<p>— Треба, — каже, — його знищити. Покликав Івана та й каже:</p>
	<p>— Будемо переїжджати на інше місце. І ти поїдеш з нами. І поїхали вони. Їхали вночі попри став, а хазяїн каже:</p>
	<p>— Давай тут передихнем, а вдосвіта далі поїдем.</p>
	<p>І сказав хазяїн жінці, що, як вони ляжуть над обривом коло ставу спати, то хазяїн буде посередині, а коло обриву ляже Іван.</p>
	<p>— Він засне, і я його трутю в став.</p>
	<p>Так вони й зробили: хазяїн поклав жінку коло себе від поля, а Івана від ставу. Як заснули вони, Іван потихеньку відкотив хазяйку і поклав її від ставу, а сам ляг на її місце. Хазяїн схоплюється, свою жінку за ногу — і в став. Він думав, що то Іван.</p>
	<p>Як розвидніло, хазяїн встав. Схопився й Іван.</p>
	<p>— Може, вам не подобається? — питає Іван пана. — Може, ви сердитеся?</p>
	<p>— Як не сердитися, як хазяйство пропало і жінки нема?</p>
	<p>— То давайте сюди свою торбу з грішми.</p>
	<p>І віддав хазяїн йому торбу з грішми. Та й каже:</p>
	<p>— Роби зо мною, що хочеш, тілко не кидай мене в обрив. А Іван йому:</p>
	<p>— Мої брати каліцтво мають на цілий вік, то я й тобі то зроблю. І відрубав хазяїнови носа.</p>
	<p>Приходи Іван з тими грішми додому, а ті хлопці, його брати, пізнали торбу.</p>
	<p>— Це торба нашого хазяїна. А Іван каже:</p>
	<p>— Я дурний, то будьте ви розумні. Беріть гроші та йдіть до якогось дохтора. Може, він вам пришиє носи, щоб ви були на людей схожі.</p>
	<p>А брати не знали, куди йти.</p>
	<p>Іван поїхав, щоб привезти з лісу копицю сіна. І побачив у лісі ворон-коня. Іван піймив того коня, а кінь каже йому:</p>
	<p>— Іваночку, пусти мене, я тобі у великій пригоді стану. І дав йому кінь їдну шерстину:</p>
	<p>— Як тобі що треба буде від мене, то припали цю шерстину. А цар віддавав дочку і сказав:</p>
	<p>— Хто доскочи конем до другого поверху, до мої дочки, за того й дам її.</p>
	<p>А царева дочка була дуже «файна»: брови — як підтоки, очі — як в сороки, а сама — як змія. Ніхто її не хотів брати, то цар видумав таке змагання.</p>
	<p>Коли цар то оголосив, поїхали й Іванові безносі брати. А Іван пішки за ними пішов. Відійшов за село, припалив до сонця шерстину — і прийшов той кінь. Та й каже Іванови:</p>
	<p>— Влізь мені в праве вухо, а в ліве вилізь.</p>
	<p>Іван вліз у праве вухо, а виліз з лівого таким паничем! Файно вбраний, і нагайка в руці. Сів на коня і летить. Доганяє своїх братів, дав їм по нагайці і поїхав до царського дому.</p>
	<p>Там було вже багато хлопців на конях. Скачуть, скачуть, і ні їден не годен доскочити. А Іван раз! — та й доскочив. І познайомився там з царем, з царицею і з їхньою дочкою. Одягла вона йому на палець золотий перстень і записала, хто він і відки. А він правду сказав. І взяв її Іван за жінку. І я був на тім весіллі: їв, пив, і по бороді текло, а в роті не було.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Романівці, Сокирянського району, Чернівецької області 6 січня 1980 року Коханюк Федір Філіпович (1912)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>


<article class="articleMain">
	<h1 class="articleMain__header">Як Іван хазяїнови носа відрубав <br><span class="article__headerDescription">Українська народна казка Буковини</span></h1>
	<p>Один чоловік мав три сини, двох розумних і одного дурного. Жили вони бідно. Старший син пішов до багача служити. І так вони домовилися з тим багачем: якщо наймит на хазяїна розсердиться, то хазяїн відрубає йому ніс, а якщо хазяїн розсердиться, то наймит рубає ніс хазяїнові.</p>
	<p>Послав його хазяїн у поле орати. Дав із собою торбу з хлібом і пса та й каже:</p>
	<p>— Іди ори. І щоб поле було зоране, і воли ситі і пес щоб був ситий, і хліб у торбі цілий.</p>
	<p>Приїхав наймит із поля і віддає торбу з хлібом. А хазяїн питає:</p>
	<p>— Може, тобі це діло не подобається?</p>
	<p>— Не подобається, — каже наймит. А багач узяв та й відрубав йому ніс. І той. пішов додому без носа.</p>
	<p>Пішов найматися середущий син. І попав до того ж хазяїна. А хазяїн йому те саме каже:</p>
	<p>— Дам тобі завдання, і ти його зроби. Як не виконаєш, відрубаю тобі ніс. Як виконаєш і будеш сердитися, теж відрубаю. А як я буду сердитися, рубай ніс мені, — і послав його хазяїн у ліс — Привези мені з лісу таких грубих дубів, — каже, — яких ні в кого нема.</p>
	<p>Той поїхав у ліс. Але що він сам зробить? Не годен зрубати такого дуба і покласти на візок. Приїхав без дубів. І відрубав йому багач носа.</p>
	<p>Іде служити найменший син, дурний. Мати каже:</p>
	<p>— Як ті такі файні без носів прийшли, то цей дурний хай би вже й зовсім не вертався.</p>
	<p>— Я вас ще всіх нагодую, — каже їй Іван та й іде прямо до того хазяїна.</p>
	<p>Вітається Іван з хазяїном та й запитує:</p>
	<p>— Вам треба наймита?</p>
	<p>— Треба. Але з такою умовою, щоб усе, що я скажу, виконував і щоб не сердився, бо лишишся без носа.</p>
	<p>— Добре. А як ви розсердитеся, то я врубаю носа вам.</p>
	<p>Відпочив Іван, поспав. Устає він рано, а хазяїн приготував йому двадцять мішків полови і посилає до млина, щоб намолов з тої полови муки. А то був млин чорта Сковородського. І хто їхав туди, то назад не вертався. Приїхав Іван до млина, ловить того Сковородського і чіпляє його до колеса. А хлопці з млина скинули з візка полову та наклали Іванові двадцять мішків справжньої муки.</p>
	<p>Їде Іван селом. Як хто вздрить у колесі Сковородського, то втікає. А Іван не їде до хазяїна, а до себе додому. Приїхав та й каже:</p>
	<p>— Браття файненькі, скидайте муку. Їжте, годуйте собі ці воли. А я йду до хазяїна, бо ще не розрахувався з ним.</p>
	<p>Узяв батіг та й пішов. А чорт Сковородський побіг до свого млина. Приходить Іван до хазяїна. Той питає:</p>
	<p>— А де ж воли й візок? Де мука?</p>
	<p>— Я завіз додому. Ви ж моїх братів покалічили, то вони хочуть їсти. Може, ви сердитеся?</p>
	<p>— Ні, я лиш питаюся.</p>
	<p>Іван вийшов, а хазяїн радиться з жінкою: «Яке завдання йому дати?» І надумалися. Приходить Іван, а хазяїн каже, що їде з жінкою в гості, а як буде вертатися, то треба зробити так, щоб візок по дорозі не гуркав І щоб видно було, як удень.</p>
	<p>Поїхав хазяїн, а Іван сів на коня, об’їхав село і сказав хлопцям: «У нас є п’ятсот овець. Будемо їх різати. Приходьте всі. Мені шкіри, а м’ясо вам». Збіглися всі і порізали хазяйських овець. М’ясо люди собі забрали, а шкірами Іван встелив дорогу, щоб не гуркало, як буде їхати пан. А щоб панові було видно, як вдень, підпалив стирту.</p>
	<p>Приїхав хазяїн, побачив, що нема овець, і знову радиться з жінкою. Та й вирішили: «Треба його знищити».</p>
	<p>Покликав хазяїн Івана і каже:</p>
	<p>— Будемо переїжджати на нове місце. І ти поїдеш з нами.</p>
	<p>Та й поїхали вони. Їхали вночі попри став, а хазяїн кат же:</p>
	<p>— Тут перепочинемо, а вдосвіта поїдемо далі.</p>
	<p>І шепнув хазяїн жінці, щоб, як лягатимуть спати, стелилася коло нього, посередині, а Іван хай лягає скраю від обриву. «Він засне і ми скинемо його у став».</p>
	<p>Так вони й зробили: ліг хазяїн, потім жінка, а Івана поклали коло обриву. Як заснули, Іван потихеньку відкотив жінку на край, а сам ліг на її місце. Хазяїн прокинувся серед ночі, ухопив свою жінку за ногу і скинув у воду. Він думав, що то Іван.</p>
	<p>Як розвиднілося, хазяїн устав. Дивиться, Іван тут, а жінки немає. Схопився й Іван.</p>
	<p>— Може, вам не подобається? — питає Іван хазяїна. — Може, ви сердитеся?</p>
	<p>— Як не сердитися, коли хазяйство пропало і жінки нема.</p>
	<p>— То давайте сюди свою торбу з грішми.</p>
	<p>І хазяїн віддав йому торбу з грішми та й каже:</p>
	<p>— Роби зі мною, що хочеш, тільки не кидай у став. Іван йому:</p>
	<p>— Мої брати покалічені навік. То я й вам те зроблю, — і відрубав хазяїнові носа.</p>
	<p>Приходить Іван з тими грішми додому, а його брати пізнали торбу.</p>
	<p>— Це торба хазяїна, в якого ми служили, А Іван каже:</p>
	<p>— Як я дурний, то будьте ви розумні. Беріть гроші та йдіть до якогось лікаря. Може, він вам носи попришиває, щоб були на людей схожі.</p>
	<p>Але брати не знали, куди йти. Та так і жили без носів.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p>Як Іван хазяїнові носа відрубав. Сравнительный указатель сюжетов: Восточнославянская сказка. Составитель Л. Бараг, И. Березовский, К. Кабашников, Н. Новиков. — Л.: Наука, 1979 1000 + 1120. Записано 6 січня 1980 року в селі Романківцях Сокирянського району Чернівецької області від Федора Пилиповича Коханюка (1913 року народження, колгоспний пенсіонер).</p>
			<p>Чарівна квітка: Українські народні казки з-над Дністра. Запис, упорядкування, примітки та словник М. А. Зінчука; Художники: Н. В. Кирилова і П. А. Гулін. — Ужгород: Карпати, 1986. — 301 с: іл.</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Буковини/">Фольклор Буковини</a></li>
		<li><a href="/Українська міфологія/Чорт.html">Чорт в українській міфології</a></li>
	</ul>
</footer>
<!--#include virtual="/-/inc/general__page_end.inc" -->
