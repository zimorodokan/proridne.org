<!--#include virtual="/-/inc/general__page_start.inc" -->
<title>Невгамовне ведмежа ☼ Українська народна казка ☼ Народна творчість</title>
<meta name="Description" content="Українська народна казка Чернігівщини «Невгамовне ведмежа» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Невгамовне ведмежа.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Невгамовне ведмежа <br><span class="article__headerDescription">Українська народна казка Чернігівщини</span></h1>
	<p>В одному лісі жила стара ведмедиця. Був у неї синочок Мишко. Цілу зиму мама дрімала на печі, а малюку все ніяк не спалося. Став він її просити:</p>
	<p>— Матусю, пусти мене в ліс погуляти!</p>
	<p>— Де це бачено, щоб ведмеді взимку блукали? — розсердилася мати. — Там холодно і великі кучугури снігу. Спи!</p>
	<p>Та малий ніяк не міг угамуватися. Йому кортіло побачити ті кучугури снігу. Виліз тихенько з барлога і рушив у ліс. Дивиться, де тітонька Завірюха, і не бачить. Довго блукало ведмежа, та так і не знайшло її.</p>
	<p>Вирішив Мишко полізти на дерево, може, вона вгорі причаїлася. А деревце раз і зігнулося. Завис наш непосидько вниз головою. А тут ще звір небачений прибіг.</p>
	<p>— Ти хто такий? — питає переляканий Мишко.</p>
	<p>—Я зайчик Чорнохвостик. А ти хто?</p>
	<p>— Я ведмедик Мишко.</p>
	<p>— Зараз я допоможу тобі спуститися на землю.</p>
	<p>Так вони й потоваришували. Спочатку на санчатах каталися, а потім на пеньку гойдалися. Повернулося ведмежа додому аж ввечері та й розповіло про прогулянку матусі. А та розсердилася та й каже:</p>
	<p>— Хіба ведмеді дружать з зайцями? Більше в ліс не ходи!</p>
	<p>Двері на засув зачинила. А зайченяті теж дісталося за дружбу з ведмежам.</p>
	<p>Незабаром і весна настала, сонечко пригріло, пташки заспівали, ліс прокинувся, а разом з ним і ведмежатко. Побігло на галявинку, де разом з зайчиком гуляли і так йому сумно стало. Вирішив обов’язково розшукати свого друга.</p>
	<p>Побігло на крутий бережок, дивиться, а на річці крига скресла, великі крижини пливуть. А одна з них чийсь будиночок несе. Придивився Мишко, а то його приятель з мамою зайчихою. Сидять на крижині і плачуть.</p>
	<p>Не роздумуючись, кинувся Мишко на допомогу. Скочив на колоду, що пропливала поруч і підплив до зайченят. Посадив їх на колоду і забрав до берега.</p>
	<p>Коли вибралися, подивилися, а будиночок з усім добром уже далеко поплив. Стара ведмедиця спостерігала за сином і раділа, що він росте співчутливим і щирим. Запросила тоді бідолашних зайчиків до себе жити, доки хатинки не збудують.</p>
	<p>Тепер поряд з ведмежою хаткою стоїть ще одна — заяча. А Мишко і Чорнохвостик стали нерозлучними друзями.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>211 (4455). Невгамовне ведмежа. СУС —. Записав Йовенко Валерій 2008 року. Кравченко Антоніна Василівна (1928). Чернігівська область, Менський район, Локнисте</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Чернігівщини/">Фольклор Чернігівщини</a></li>
	</ul>
</footer>
<!--#include virtual="/-/inc/general__page_end.inc" -->
