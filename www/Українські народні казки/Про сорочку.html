<!--#include virtual="/-/inc/general__page_start.inc" -->
<title>Про сорочку ☼ Українська народна казка ☼ Народна творчість</title>
<meta name="Description" content="Українська народна казка Поділля «Про сорочку» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Про сорочку.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Про сорочку <br><span class="article__headerDescription">Українська народна казка Поділля</span></h1>
	<p>Давно це було. Може, й тисячу літ тому, й може, більше. І було це в нашому краї. Народила мати сина. Лише навчила ходити, а мати почала шити йому сорочку-оберіг.</p>
	<p>Не один рік, не два шилася сорочка. Мала вона вберегти дитину від меча гострого, від стріли ворожої, бо в нашім краї війн тоді більше було, ніж мирного життя. Тому вибирала мати найміцніші конопляні волокна. Пряла місячними ночами, тому нитки були срібними, блискучими. Полотно з таких ниток було легке, але міцне.</p>
	<p>Шила поволі. Бо за кожним стібком — слова-думки і благання: «Хай буде мій син тверезого розуму. Хай сила його буде непереможною. Щоб серце його було повне великої любові до людей. Як буде воїном, хай волю і славу принесе своїй землі».</p>
	<p>Усе більше думок, усе більше стібків. І не одну сльозу зронила мати на синову сорочку. І не знала, у що перетворяться сльози ті.</p>
	<p>Минуло шістнадцять років. Дошила мати сорочку. Пішла із нею до цілющого джерела. Покропила її джерельною водою, вернулася додому і заховала в скриню на саме дно.</p>
	<p>Третій рік пішов після того, як мати пошила сорочку. Син став дорослим. Був добрим, веселим, жартівливим, працьовитим. І силою бог не обділив його. Раділа мати своєму щастю, тільки іноді страх закрадався в душу, коли згадувала про сорочку в скрині.</p>
	<p>І от знову запалали хати, засвистіли ворожі стріли, зачувся плач у кожній оселі. Збирала мати сина на війну. Лук і стріли, коня син вибирав сам. Мати витягла зі скрині сорочку. Одягнув син сорочку і почув у собі силу богатирську. Попрощався, з матір’ю, сів на коня і помчав. Не плакала мати, бо виплакала всі сльози, шиючи сорочку синові.</p>
	<p>Битва повинна була розпочатися зранку, після сходу сонця. Зійшлися два війська, дві різні сили. Як тільки зійшло сонце, побачили вороги незвичайного воїна в нашому війську. На воїнові була срібна сорочка, вкрита дорогоцінними каменями, які виблискували таким світлом, що сліпили ворогам очі. То мамині сльози стали такими блискучими каменями. Не могли вороги зрушити з місця, заніміли всі з дива. І чулася в богатиреві така сила, що випадали з ворожих рук луки зі стрілами.</p>
	<p>Битва не відбулася. Перемога прийшла без смерті і крові. Так народилася сорочка воїна-богатиря — кольчуга, яка захищала від ворожої стріли і меча.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>93 (6494). Про сорочку. СУС —, новотвір. Записано 2009 року. Бойко Марія Микитівна (1943). Вінницька область, Хмільницький район, Філіопіль</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Поділля/">Фольклор Поділля</a></li>
	</ul>
</footer>
<!--#include virtual="/-/inc/general__page_end.inc" -->
