<!--#include virtual="/-/inc/general__page_start.inc" -->
<title>Біле диво ☼ Українська народна казка ☼ Народна творчість</title>
<meta name="Description" content="Українська народна казка Подніпров’я (Наддніпрянщини) «Біле диво» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Біле диво.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Біле диво <br><span class="article__headerDescription">Українська народна казка Подніпров’я (Наддніпрянщини)</span></h1>
	<p>Маленька дівчинка Тетянка живе разом із батьками у великому місті. Вона навчається у школі і влітку їде у село до бабусі. Там дуже гарна природа, багато ставків, дерев, квітів. Тут дівчинка любить відпочивати.</p>
	<p>Одного разу Тетянка разом із подругами пішли купатися на місцевий ставок. Там був красивий канатний міст, який висів над самою водою і легенько погойдувався. Цей чудо-міст вів на середину ставка, де знаходився невеличкий острів, і місцеві жителі дуже любили там відпочивати. Діти йшли по мосту, потім зупинилися і почали дивитися на воду. Від самого берега до середини ставка росли красуні-лілії. Вдень, коли яскраво світило сонечко, вони розцвітали, а після обіду квіти закривали свої пелюстки і засинали, щоб зранку знову прокинутися.</p>
	<p>Тетянка дивилася вниз на лілії і не могла налюбуватися ними. Здавалося, ніби вони говорили: «Добрий день, чудова дівчинко! Це тобі і іншим людям ми даруємо свою красу». Аж ось одна із лілій посміхнулася до дівчинки і заговорила:</p>
	<p>— Ми все про тебе знаємо. Ти добра дівчинка. Жодного разу ти не кривдила нас, не зривала водяних квітів і не викидала на землю. А без води ми гинемо і зникає наша краса. За те, що ти нас любиш і милуєшся нами, ми можемо тобі розповісти про те, що тебе цікавить.</p>
	<p>Заплющила Тетянка очі, бо думала, що то все їй приснилося, але почула ніжний тихенький спів, який линув знизу, де були лілії. А коли відкрила очі, то побачила, що квіти посміхалися їй і звали до себе...</p>
	<p>Тетянка швидко збігла з мосту і опинилася на березі, біля води, біля самих красунь-лілій. Вони ніжно колихалися на воді. Одна з них, найкраща, знову тихенько заговорила до дівчинки і запитала, про щоб вона хотіла почути від незвичайних квітів-красунь. Тетянка задумалася, а потім попросила:</p>
	<p>— Розкажіть мені про те, звідки ви тут з’явилися?</p>
	<p>І квіти одна за одною почали розказувати про себе.</p>
	<p>— Колись у давнину на хуторі Платоновому жила сім’я Симиренків. Вони були добрими і працьовитими людьми. А ще дуже любили старовинні ставки, які знаходилися недалеко біля лісу. Влітку Симиренки приходили відпочивати до води, любувалися навколишньою красою. Їхня сім’я обсадила ставки вербами, що схиляли віти до води. Вдень у воді було видно голубе небо і сонечко, білі хмаринки пропливали у небесній блакиті і теж відображалися у воді. Уночі на ставку відображалися самотній місяць і красуні-зірки. Інколи вода починала хвилюватися, бурлити, і тоді з води виходили русалки, сідали на березі і співали сумних пісень.</p>
	<p>Пройшли роки. Змінилися береги ставків, було викопано ще два нові. І в одному з них вирішили посадити лілії. А де ж взяли ті лілії, тобто нас? Ми жили у старовинному ставку біля села Орловця, у Заводищі. Знайшлися сміливці, які обережно викопували із дна ставкового водні квіти, а потім їх везли до Симиренківських ставків і обережно опускали у воду. Спочатку здавалося, ніби ми тут прижилися і нам тут добре. Але нам так хотілося до себе, додому. І через деякий час майже всі лілії загинули від туги за рідними місцями. Тоді знайшовся один мудрий чоловік, який запропонував свій спосіб посадки водних лілій.</p>
	<p>Але потрібно було знайти сміливців, які б могли на кілька метрів зануритися у воду і висадити у ставкове дно квіти. Такі сміливці знайшлися. Кілька днів чоловіки пірнали на дно ставка, садили лілії, але через деякий час квіти спливали на поверхню і гинули. Тоді хтось запропонував узяти ящики із землею, посадити в них лілії і занурити все це у дно ставкове. Так і зробили. Цей метод виявився найкращим. Прижилося кілька красунь-лілій. Потім, коли ми зрозуміли, що це наша домівка, то вирішили тут жити і розмножуватися. Так цей чудовий ставок став для нас найкращим місцем на землі, і ми даруємо свою красу людям.</p>
	<p>Дівчинка слухала розповідь красуні-лілії, затамувавши подих. Вона не могла налюбуватися цим білим дивом. Потім вона розповіла про цю історію своїм подругам, бабусі й дідусеві, татові і мамі. Тепер влітку, коли розцвітають диво-лілії, Тетянка і всі її рідні поспішають на сільський став, щоб помилуватися красунями-ліліями, справжнім білим дивом.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>19 (5474). Біле диво. СУС —, новотвір. Записано 2008 року. Латенко Олена Фоківна (1924). Черкаська область, Городищенський район, Мліїв</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Наддніпрянщини/">Фольклор Подніпров’я (Наддніпрянщини)</a></li>
	</ul>
</footer>
<!--#include virtual="/-/inc/general__page_end.inc" -->
