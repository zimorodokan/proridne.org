<!--#include virtual="/-/inc/general__page_start.inc" -->
<title>Про дикого чоловіка і царського сина ☼ Українська народна казка ☼ Народна творчість</title>
<meta name="Description" content="Українська народна казка Буковини «Про дикого чоловіка і царського сина» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Про дикого чоловіка і царського сина.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Про дикого чоловіка і царського сина <br><span class="article__headerDescription">Українська народна казка Буковини</span></h1>
	<p>Був собі цар і був у него лісник. Завидів він у лісі дикого чоловіка, прийшов до царя та й каже: — В нашому лісі є дикий чоловік.</p>
	<p>А цар йому:</p>
	<p>— Як ти мені його не піймеш, то голову тобі зніму.</p>
	<p>Пішов лісник. Іде й не вертається. Заходи в лісі до одної бабусі, а бабуся питає:</p>
	<p>— Як ти, синку, сюди добився?</p>
	<p>— Е, — каже, — бабко, найшов я собі біду і не знаю, що робити. А вона питає:</p>
	<p>— Яку біду?</p>
	<p>— Завидів я дикого чоловіка в лісі, сказав цареви, а цар каже: «Як ти мені його не піймеш, то голову тобі зніму».</p>
	<p>А бабка йому:</p>
	<p>— Я тобі в цім ділі поможу. Ти, — каже, — вертайся назад до села і кажи цареви, щоб дав тобі стіл. Постав стіл на тій поляні, де ти видів дикого чоловіка. На стіл постав фляшку горівки, фляшку вина і закуску. Застели той стіл великою скатертю, щоб вона звисала аж до землі, а сам залізь під стіл. Він прийде і не буде тебе видіти.</p>
	<p>Вернувся лісник до царя і каже:</p>
	<p>— Дайте мені стіл і скатерть, щоб закривала той стіл аж до землі. І дайте фляшку горівки та фляшку вина. І закуску добру. То я вам пійму дикого чоловіка.</p>
	<p>Дав йому цар те все, і поїхав він на ту поляну в ліс. Поклав то все на стіл, а сам заліз під стіл. А їздовий чекав його з возом під лісом.</p>
	<p>Сидить він під столом, дивиться: іде той чоловік. І так озирається по сторонах, чи ніде нічого нема. Підійшов той чоловік, роздивився, узяв трошки закуски зі стола і відскочив. Боїться. І все дивиться, чи нема нікого. Поїв він трохи та й бере фляшку. Покушав — добре. Та й п’є більше. Випив усю горівку і оп’янів трохи. Та й думає: «А що то червоне?» І взяв фляшку з вином. Попив вина, знов попив. І випив усе. Поїв, що там було на столі, і забирається. Та лиш почав іти, та в їден бік падає, та в другий бік. А той з-під стола дивиться.</p>
	<p>Дикий чоловік пішов далі та й упав. Схопився, пройшов ще трохи, ще раз упав і заснув. А той вийшов з-під стола, крикнув на свого товариша. Прибіг товариш, зв’язали вони дикого чоловіка і понесли до підводи. Поклали на підводу й повезли до царя. А цар поклав його в окрему кімнату і замкнув там.</p>
	<p>Поз’їхалися до царя інші царі. Їден цар каже:</p>
	<p>— В мене таке-то є. А другий каже:</p>
	<p>— А в мене таке. Хваляться. А господар каже:</p>
	<p>— А в мене є дикий чоловік.</p>
	<p>— Який дикий чоловік?</p>
	<p>— Є. Вийдем із-за стола, і я вам його покажу.</p>
	<p>А в того царя був хлопець. Плаче він, плаче, і мати не годна його нічим заспокоїти. Зачала дзвонити ключами. Хлопчик замовк, взяв ті ключі і вийшов надвір. Взяв ключ, що ним був дикий чоловік замкнений, і відімкнув. Хотів хлопець побачити дикого чоловіка. І лиш відчинив двері, а той утік.</p>
	<p>А ті гості встали з-за столу та й кажуть хазяїну:</p>
	<p>— То покажи свого дикого чоловіка. Де він?</p>
	<p>Пішли туди, а там двері відчинені і ніякого чоловіка нема. Почали сміятися.</p>
	<p>— Його, — кажуть, — і не було.</p>
	<p>Розсердився цар і хоче хлопця вбити. А один старий цар каже:</p>
	<p>— Як то вбити дитину? Ти пішли двох солдатів, най вони відведуть його далеко в ліс і там лишать.</p>
	<p>Ведуть його два солдати в ліс, а він каже:</p>
	<p>— Ви тілко мене не вбивайте, я вже ніколи не вернусь сюди, тілко лишіть мене живого.</p>
	<p>Солдати завели його далеко в ліс і там пустили. Хлопець пішов і пішов.</p>
	<p>Зайшов він аж у другу державу. А той цар каже:</p>
	<p>— Будеш у мене сидіти, як тебе отець вигнав.</p>
	<p>А в того царя була дівчина. Він з тою дівчиною ходив у школу, разом з нею учився.</p>
	<p>Виріс, став розумний хлопець. А в того царя був сад, і в ньому був садівник. Та й каже хлопець:</p>
	<p>— І цей садівник вам такий сад розвів? Якби я вам сад розвів, то було б на що подивитися.</p>
	<p>Каже цар:</p>
	<p>— Добре, подивимося, який ти сад розведеш.</p>
	<p>І як розвів той сад, то такий він був гарний, що поганими очима на него не подивишся. А той садівник, що був давно, подумав: «Як ти такий спеціаліст, то тебе поставлять садівником, а мене виженуть». Злякався та й каже до царя:</p>
	<p>— Як він такий сад розвів, то треба, щоб він золоту птицю придбав. Щоб у саду співала.</p>
	<p>І пішов хлопець глядіти птиці золотої. А куди йому істи — і сам не знав. Іде він лісовою дорогою, дивиться — на дорогу з корча вискочив чоловік.</p>
	<p>— Здрастуйте!</p>
	<p>— Здрастуй. Відки ти і куди йдеш? Він і каже:</p>
	<p>— Я з другої держави.</p>
	<p>— А як ти сюди попав?</p>
	<p>— Я, — каже, — так попав. У нашій державі піймали дикого чоловіка. А цар, мій батько, зачинив його. Я того чоловіка випустив, і цар сказав завести мене далеко в ліс і там лишити. І тепер я тут, у цего царя. А цей цар сказав, щоб я наловив для него золотих птиць. Та я не знаю, де і як їх ловити.</p>
	<p>— Я тобі поможу, — сказав той чоловік, — я тобі наловлю золотих птиць, і ти понесеш їх цареви. Іди до мене. У мене є три дівчини. Ти будеш з ними: поки я знайду для тебе золотих птиць, вони навчать тебе чарівної пісеньки.</p>
	<p>А то був той самий чоловік, що він його колись випустив. Привів його той чоловік до своїх дівчат, а сам пішов за птицями. А ті дівчата навчили його на писок грати. І кажуть:</p>
	<p>— Як ти будеш іти з золотими птицями, грай собі тихенько на писок, і весь мир буде гуляти, як ти будеш грати. І ніхто тобі нічого не зроби.</p>
	<p>Приніс йому дикий чоловік золотих птиць, і пішов він з тими птицями до царя. Приходи і грає собі тихо на писок, а птиць не показує. А цар як схопився з царицею гуляти! Той грає, а ті гуляють, той грає, а ті гуляють. І до того гуляли, що аж ноги в них попухли. А як той перестав грати, то цар з царицею лягли і три дні спали.</p>
	<p>Пустив він золоті птиці, і вони співали там своїх пісень.</p>
	<p>А в него було ще й золоте веретенце, яке йому дала дівчина, одна з дочок дикого чоловіка. Він показав те веретенце своїй товаришці, дочці царя, а більше нікому не показував. Каже та дівчина:</p>
	<p>— Дай мені це веретено. А він їй:</p>
	<p>— Підніми спідничку по коліна, то я тобі дам.</p>
	<p>Вона взяла і підняла спідницю по коліна. Він і віддав їй те веретено. А той садівник каже до царя:</p>
	<p>— Як він придбав золотих птиць, то треба, щоб він ще придбав золотих качок на став.</p>
	<p>Цар каже до него:</p>
	<p>— Ти повинен придбати золотих качок на став.</p>
	<p>Пішов він за золотими качками. Прийшов до того дикого чоловіка і каже:</p>
	<p>— Таке й таке діло... А той чоловік йому:</p>
	<p>— Поки я ті золоті качки принесу, дівчата навчать тебе чарівної пісеньки. Я принесу качки, і ти підеш.</p>
	<p>Середуща дівчина навчила його чарівної пісеньки і подарувала йому золоту кудельку. А її батько приносить йому золоті качки і каже:</p>
	<p>— Бери ці качки і йди, і потихеньку співай те, що тебе моя дочка навчила, і весь мир буде співати.</p>
	<p>Приходи він додому і співає тихенько. А цар з царицею як зачали співати, то так співали, що аж захрипли.</p>
	<p>А він пустив ті качки на став. Плавають вони, аж сіяють по ставу. Показує він тій дівчині, царській дочці, золоту кудельку, що її дала йому середуща дочка дикого чоловіка. А вона каже:</p>
	<p>— Дай мені цю кудельку.</p>
	<p>— Підойми спідничку трохи вище, і я дам тобі цю кудельку. Вона підняла спідничку вище колін, і він віддав їй ту кудельку.</p>
	<p>А той садівник думає: «Зніме цар мене з роботи. Стане цей молодий на моє місце, як він такий мудрий вродився». Пішов садівник до царя:</p>
	<p>— Він знає, де золота кобилиця, і може привести її. Цар кличе його й каже:</p>
	<p>— Приведи мені золоту кобилицю. А як не приведеш, зітну тобі голову.</p>
	<p>Пішов він до того дикого чоловіка та й каже:</p>
	<p>— Таке й таке діло...</p>
	<p>А чоловік йому:</p>
	<p>— Трудно ту кобилицю дістати, бо вона в морі. Але, може, я щось зроблю.</p>
	<p>Той пішов шукати кобилицю, а він лишився з його дочками вчитися чарівної пісеньки. Довго той чоловік ганявся за золотою кобилицею, піймав її і привів. А його найменша дочка навчила хлопця чарівної пісеньки і подарувала йому золоті кросенця. Та й каже йому:</p>
	<p>— Будеш істи і тихо співати: «Спать, спать...» І весь світ буде спати. Дав йому дикий чоловік ту кобилицю, і пішов він додому. А той садівник узяв ружжо і пішов на край города. «Як він буде йти, то я його вб’ю». А він веде кобилицю та як заспіває: «Спать, спать...» І той як націлився ружжом, то так і заснув.</p>
	<p>Приводи він ту кобилицю, пускає в сад. А та дівчина, дочка царя, побачила в него золоті кросенця та й каже:</p>
	<p>— Подаруй їх мені. А він їй:</p>
	<p>— Розберися наголо, як мати тебе народила, то дам кросенця. Вона роздяглася, а він подивився по ній, які на ній знаки є, і дав ті кросенця. Та й каже до царя:</p>
	<p>— Я від вас забираюся.</p>
	<p>— А чого?</p>
	<p>— Тут мене хочуть убити. Забираюся від вас.</p>
	<p>— А хто ж тебе хоче вбити?</p>
	<p>— Давайте поїдемо на кінець города, і я вам покажу. Приїхали вони на кінець города, і він показує цареви того садівника.</p>
	<p>А той як прицілився з ружжа, то так і спить.</p>
	<p>Та й забрався той хлопець від царя. Ходив він світом, а той цар опублікував у газеті, що хто взнає, які знаки на тілі його дочки, за того дочку віддасть заміж. Прочитав він, що таке діло, вертається назад до царя. Але здибає його циган. І питає:</p>
	<p>— Куди йдеш, молодий хлопче? А він йому:</p>
	<p>— Прочитав у газеті, що хто взнає, які знаки на тілі царської дочки, за того цар дочку дасть. Іду до царя.</p>
	<p>А циган і каже:</p>
	<p>— І я туди.</p>
	<p>Та й пішли обидва.</p>
	<p>Приходя вони до царя. Царська дочка сидить на балконі на стільці. Цар питає:</p>
	<p>— Які знаки на ній є? А хлопець йому:</p>
	<p>— У неї під одною пахою — як місяць сходи, а під другою — як сонце сяє.</p>
	<p>А циган і собі за ним каже те саме. Значить, два вгадали. Цар каже:</p>
	<p>— Ви йдіть у город, а ми тут подумаємо, за кого її дати. Царський син пішов і купив собі шоколадів і пряників, а циган купив собі кислиць.</p>
	<p>Вертаються вони обидва назад. Для них вибрали темну кімнату, а в ній — три койці. Лягають вони — той на одну койку, той на другу, а вона на третю. І вони одне другого не видя, не знають, де хто лягає, бо темно. Царський син лежить і їсть шоколад. Вона питає:</p>
	<p>— Молодий хлопче, що ти їсиш? А він каже:</p>
	<p>— Вухо.</p>
	<p>— Ану кинь мені, — каже вона.</p>
	<p>Він кинув їй шоколад. Вона покушала — шоколад. А циган їсть кислиці. Вона й питає його:</p>
	<p>— А ти, хлопче, що їсиш? А той і собі каже:</p>
	<p>— Вухо.</p>
	<p>— То кинь мені, — каже вона.</p>
	<p>А циган узяв ножа, відтяв собі вухо та й кинув їй. Вона взяла до рота, а то сире вухо.</p>
	<p>— Фе, — сказала та й кинула.</p>
	<p>А царський син їсть пряники. Вона почула та й питає:</p>
	<p>— Що ти їсиш?</p>
	<p>— Ніс.</p>
	<p>— Кинь мені!</p>
	<p>Він кинув їй, вона покуштувала — смачний пряник. А циган далі їсть кислиці. Вона питає:</p>
	<p>— Молодий хлопче, що ти їсиш? А циган каже:</p>
	<p>— Ніс.</p>
	<p>— То кинь і мені.</p>
	<p>А він відтяв собі носа та й кинув їй. Вона покушала та й каже:</p>
	<p>— Фе!</p>
	<p>Встала з тої койки і пішла до того, хто їй давав шоколад і пряник.</p>
	<p>Приходя вранці, дивляться, до котрого вона пішла. До кого пішла, за того й піде. Дивляться, а циган сидить без вуха й без носа. Вони думали, що той другий його так покалічив. Питають:</p>
	<p>— Хто тебе так покалічив? А він каже:</p>
	<p>— Сам.</p>
	<p>— Як сам, то будь здоров, іди собі.</p>
	<p>Циган пішов, а цар дав дочку за того хлопця. І зробив весілля на всю державу.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Василівці, Сокирянського району, Чернівецької області 10-11 серпня 1984 року Данилов Олекса Степанович (1915 року народження)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Буковини/">Фольклор Буковини</a></li>
	</ul>
</footer>
<!--#include virtual="/-/inc/general__page_end.inc" -->
