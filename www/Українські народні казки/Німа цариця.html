<!--#include virtual="/-/inc/general__page_start.inc" -->
<title>Німа цариця ☼ Українська народна казка ☼ Народна творчість</title>
<meta name="Description" content="Українська народна казка Буковини «Німа цариця» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Німа цариця.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Німа цариця <br><span class="article__headerDescription">Українська народна казка Буковини</span></h1>
	<p>Був собі один бідний чоловік. Дуже вони з жінкою бідували. Пішов той чоловік у ліс по гриби. Підійшла до нього в лісі якась баба.</p>
	<p>— Що ви тут робите? — питає баба.</p>
	<p>— Збираю гриби. Баба каже:</p>
	<p>— Ви бідний чоловік. Нате вам ці три горіхи. Як прийдете додому, розбийте їх і не будете більше бідний. Але дасте мені за ці горіхи те, чого у вас тепер нема.</p>
	<p>Погодився чоловік. Приходить він додому і не каже жінці нічого, а пробує, що з тих горіхів буде. Розбив один горіх — і купа золота з’явилася! Б’є другий горіх — друга купа золота! Б’є третій — третя купа!</p>
	<p>— Жінко, тепер ми будемо жити, бо грошей у нас є досить. Але за ці гроші я маю дати те, чого в нас тепер нема. Так я з бабою домовився, котра мені горіхи дала.</p>
	<p>Жінка каже:</p>
	<p>— То добре. Як нічого в нас нема, то нічого й не дамо бабі.</p>
	<p>А через якийсь час народилася в них дівчинка. І така красива, що на світі такої більше нема. Аж тепер вони здогадалися, що мають дати бабі.</p>
	<p>Минуло років із десять. Той чоловік зробився великим багачем. Дівчинка вже виросла велика. А тут і баба прийшла. «Згодилися ви дати те, чого не мали, то я й беру те, чого тоді не було. Беру вашу дівчину». Взяла баба дівчину й пішла.</p>
	<p>А та баба була чарівниця. Це вже дванадцяту дівчину вона від людей узяла. І нічого ті дівчата в неї не робили. Баба була день дома, а на другий кудись пішла. І сказала вона дівчатам:</p>
	<p>— Тут е багато кімнат, і ви можете усі кімнати подивитися, лиш у таку-то кімнату не заглядайте.</p>
	<p>Одного разу пішла баба, а новенька дівчина думає: «Подивлюся я і до тої кімнати». Відчинила двері, а там лежить та сама баба. Лежить мертва. Дівчина зачинила двері і нікому ні слова не каже.</p>
	<p>А баба прокинулася. Вона знала, що та дівчина бачила її мертву, і питає дівчину:</p>
	<p>— Що ти бачила в тій кімнаті, як дивилася туди?</p>
	<p>— Нічого не бачила і не дивилася.</p>
	<p>Баба добре знає, що дівчина дивилася, а дівчина ніяк не хоче признатися.</p>
	<p>Коли баба вмирала на добу, то її легко було зробити мертвою й на рік. Треба було тільки переставити свічки: ту, що стояла у баби в ногах, поставити в головах, а від голови поставити свічку в ноги.</p>
	<p>Боялася баба, що дівчина комусь розкаже про неї, і зробила її німою. Та відвела дівчину в ліс і лишила.</p>
	<p>А тим лісом їхав цар і забачив дівчину.</p>
	<p>— Ану, йди подивися, що за дівчина там сидить, — каже він кучеру. Той пішов до неї та й питає:</p>
	<p>— Чого ти тут сидиш? — тихо. — Звідки ти? — тихо. — Чого мовчиш? — тихо.</p>
	<p>Кучер вернувся і каже цареві:</p>
	<p>— Вона нічого не говорить. Мабуть, німа. А красива, що в світі такої я ще не бачив.</p>
	<p>— Іди приведи її сюди, — каже цар.</p>
	<p>Кучер пішов, узяв дівчину за руку й привів. Як забачив цар таку красу, то не міг очей відвести. «Най вона й німа, але візьму її за жінку», — думає цар.</p>
	<p>Привіз її цар додому, оженився та й живе з нею. І через рік такого вона гарного хлопчика мала, що в світі такого більше не було.</p>
	<p>А баба-упириця, в якої вона перше жила, прийшла вночі до царського дому та зарубала хлопчика, а мамі його помастила писок кров’ю. Узяла зарубаного хлопчика і пішла. Встає рано цар, дитини нема, а жінка в крові. Зібралися міністри і вирішили, що то вона з’їла дитину. Але цар сказав: «Нічого я їй за це не зроблю, бо люблю її». І простив їй.</p>
	<p>Через рік знову народився хлопчик. І знов прийшла баба-упириця й зробила все, як перше. Встає рано цар — дитини нема, а жінка змащена кров’ю. «Ну, — думає цар, — це вона знов дитину з’їла. Але прощає і на цей раз.</p>
	<p>На третій рік знайшовся в них ще один хлопець. І з ним сталося те саме, що з двома першими. Встав рано цар — дитини нема. І жінка змащена кров’ю. А люди кажуть йому:</p>
	<p>— І ви вимащені.</p>
	<p>Тут цар розсердився. Не доста того, що вона їсть дітей, то ще й йому давала їсти! Судити її!</p>
	<p>Суд присудив: утопити цареву жінку в гарячій смолі. А баба-упириця приходить і питає її:</p>
	<p>— Що ти бачила в тій кімнаті? Кажи, бо зварять тебе у смолі.</p>
	<p>— Нічого не бачила, — каже вона. (Баба зробила так, що з нею жінка говорила, хоч для всіх була німа).</p>
	<p>Ведуть жінку до ями зі смолою. А чарівниця йде за нею, і ніхто не бачить її, крім засудженої.</p>
	<p>— Кажи, що ти бачила, бо зараз укинуть тебе в яму і згориш у смолі, — каже баба.</p>
	<p>— Нічого не бачила.</p>
	<p>Коло ями читають присуд: «Таку й таку вкинути в яму зі смолою за таку-то провину». А баба знов питає:</p>
	<p>— Кажи, що бачила.</p>
	<p>— Нічого не бачила.</p>
	<p>І баба повірила їй та й крикнула, щоб усі чули:</p>
	<p>— Не кидайте її в яму, бо то я винна. Я зарубала дітей і змастила їй писок кров’ю.</p>
	<p>Ніхто не бачив бабу, лиш усі чули її голос. І засуджену не вкинули в яму. З того часу вона почала говорити. І розказала людям:</p>
	<p>— ...Баба-чарівниця сказала, щоб я не дивилася в одну кімнату. А я заглянула, але нічого не побачила там. Баба думала, що я там щось бачила, і онімила мене.</p>
	<p>Баба все це чула і лишила царицю, бо повірила, що та нічого не може про неї розповісти.</p>
	<p>Після того молода цариця гарно жила з чоловіком. І мали вони багато дітей. Може, й тепер ще живуть.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p>Німа цариця. Сравнительный указатель сюжетов: Восточнославянская сказка. Составитель Л. Бараг, И. Березовский, К. Кабашников, Н. Новиков. — Л.: Наука, 1979 710. Записано 31 травня 1979 року у селі Вашківцях Сокирянського району Чернівецької області від Дьордія Степановича Скаженюка (1907 року народження, молдаванин, родом із села Колінківців Хотинського р-ну. У Вашківцях проживає 30 року Удівець, колгоспний пенсіонер).</p>
			<p>Чарівна квітка: Українські народні казки з-над Дністра. Запис, упорядкування, примітки та словник М. А. Зінчука; Художники: Н. В. Кирилова і П. А. Гулін. — Ужгород: Карпати, 1986. — 301 с: іл.</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Буковини/">Фольклор Буковини</a></li>
	</ul>
</footer>
<!--#include virtual="/-/inc/general__page_end.inc" -->
