<!--#include virtual="/-/inc/general__page_start.inc" -->
<title>Юстинко ☼ Українська народна казка ☼ Народна творчість</title>
<meta name="Description" content="Українська народна казка Гуцульщини «Юстинко» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Юстинко.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Юстинко <br><span class="article__headerDescription">Українська народна казка Гуцульщини</span></h1>
	<p>В одно село зайшла бранка&nbsp;<sup>*</sup> від цісаря. Всі хлопці пішли служити, а оден не пішов. Зачав ховатися лісами, аби його то минуло. Але прийшла від цісаря цидулка&nbsp;<sup>*</sup> до постерунку&nbsp;<sup>*</sup>. І вписано в тій цидулці, щоби жандармерія видала того дезертира до самого цісаря в столицю. А як жандармерія не найде його, то буде тяжко покарана.</p>
	<p>Прийшла жандармерія до родичів того хлопця додому. Та й питаються жандарі чоловіка та й жінки:</p>
	<p>— Де ваш син? Всі хлопці пішли служити цісарю, а ваш син зопришкував&nbsp;<sup>*</sup>. За три дні щоб ви його по добру привели до жандармського штабу. Якщо не приведете, то ми тут у вас все знищимо.</p>
	<p>Заплакали родичі гіркими сльозами. Та й сказали:</p>
	<p>— Боже, де ми його годні відшукати!</p>
	<p>— А нас то нічого не обходить, хоть і під землею шукайте.</p>
	<p>Та й пішли собі жандарі.</p>
	<p>Пішли родичі, шукаючи хлопця. Кімували менше-більше, де він находиться, бо в них за лісом була толока, а в тій толоці була зимарка&nbsp;<sup>*</sup>.</p>
	<p>Та й пішли родичі до тої зимарки, та й найшли його там. Та й напудилися дуже, бо він так обріс бородою, що навіть не могли пізнати його, думали, що то шатан&nbsp;<sup>*</sup>.</p>
	<p>Але знали, що в їх зимарці інший не може бути, а лиш тільки їх син.</p>
	<p>Та й сказала мама:</p>
	<p>— То ти, синку Юстине?</p>
	<p>— Я, мамо, — каже він.</p>
	<p>— То ходімо до хати, Юстинку. Та ти тут голодуєш та й бідуєш. І погодився він іти зі своїми родичами до хати.</p>
	<p>Як ішли селом, то не пізнавали його ні знайомі чоловіки, ні дівчата, бо не було кого пізнавати. Він собі йшов спокійно. А в хаті сказали мама й дєдя до свого Юстинка:</p>
	<p>— Прийшла, синку Юстинку, цидулка від цісаря, щоби ти ставився&nbsp;<sup>*</sup> до цісаря. Приходили жандарі до нас та й сказали, що як ти не підеш до цісаря, то дєдю та й мене знесуть з лиця землі. А ти, синку, йди, цісар, може, незлий чоловік, зле тобі, може, не подіє. Ти пожалуй нас, таки йди, синку, до цісаря.</p>
	<p>Юстинко дуже боявся йти до цісаря, але пожалував дєдю та й маму, бо дуже плакали та падали Юстинкові в коліна. Та просили його:</p>
	<p>— Іди, іди.</p>
	<p>І він пообіцявся піти. Надавала йому мама в дорогу багато хліба й солонини&nbsp;<sup>*</sup>. І грошей трохи. І нещасний Юстинко вибрався в дорогу.</p>
	<p>І зайшов він у широкий степ. Дивиться, над рівцем на горбику сидить чоловік. Та й пальцем тримає одну ніздрю носа затулену. Став Юстинко коло того чоловіка та й дивиться на него, та й дивиться. Коли він відтулить від носа палець? Та й каже Юстинко тому чоловікови:</p>
	<p>— Чоловіче Божий, я маю велику журу, мені нічого не в голові, бо я провинився перед цісарем, не пішов до війська, а він покликав, щоби я ставився до него. А я і не знаю, що він має мені заподіяти. Може, я вже відти живий не вернуся. А ще мене заохотило запитати, чоловіче, що це ви тиснете палець до носа.</p>
	<p>Пожалував той чоловік хлопця та й приповівся йому:</p>
	<p>— Я є, хлопче, Вітер. Я легонько одною ніздрею дую, і маленький вітрик по полю колишеться. А якби я взяв палець з другої ніздри та подув двома, то би був дуже студений вітер по світі. Ти видиш гезде в полі жито? Якби я подув носом дужче, то би воно вмерзло і стало ледом. Бери мене з собою до цісаря, і я буду тобі в допомозі.</p>
	<p>Утішився хлопець дуже та й упав Вітрови в ноги. Та й цілує його в руки. Та й пішли собі вдвох степами. Доходять вони до одного місця, а там другий чоловік сидить на горбику над рівцем. Одна нога в него так, як має бути, а другу ногу на плечах тримає. Став Юстинко коло того чуда. Він ще зроду такого не видів і не чув, щоби одна нога була собі, як має бути, а друга на плечах. Та й розказує цему чоловікови про свою біду, як розказував Вітрови. Той його пожалував та й каже йому:</p>
	<p>— Якби я, хлопче, приклав цю ногу до другої, то що крок став би, то п’ять миль дороги увійшов би. Бери мене з собою, я буду тобі в допомозі.</p>
	<p>Дуже втішився леґінь, в руки цілує того чоловіка. Ідуть усі троє. Дійшли до цісарської брами, а там пости.</p>
	<p>— Що ви за люди, чого ви сюди приблукали?</p>
	<p>Витягає Юстинко цидулку і подає постовому. А там ударена печатка цісарева. Постовий прочитав, поніс цидулку цісареви і в руки подав. Цісар прочитав.</p>
	<p>— Приведи його сюди, до мене. А постовий каже:</p>
	<p>— Пане цісарю, там їх є три. Але ті два не подавали мені ніякі цидулки. Лиш оден дав.</p>
	<p>А цісар подумав умить: «Може, й ті два такі опришки, як оцей.» Та й сказав постовому:</p>
	<p>— Припровадь їх до мене усіх трьох.</p>
	<p>Прийшли вони, стали перед цісаря. Та й сказав їм цісар:</p>
	<p>— Цей леґінь буде завтра за свій вчинок покараний. А ви собі відки прийшли, туди й назад ідіть. Я з вами не маю ні дві, ні три.</p>
	<p>Але ці два сказали цісареви:</p>
	<p>— Пане цісарю, ми йшли в товаристві дуже здалеку. Він нам товариш, ми не можемо його залишити.</p>
	<p>А цісар влютився та й сказав їм:</p>
	<p>— Будете спати в мене всі три.</p>
	<p>Подумав собі цісар: «Добре ви в мене виспитеся. З вас лиш попіл буде».</p>
	<p>А це вже було перед вечором. У цісаря була в підвалі така кімната, що як підлога, так і стіни і стеля були в ній залізні. Дав цісар своїм гайцерам&nbsp;<sup>*</sup> приказ — накласти під ту залізну підлогу букових шухових&nbsp;<sup>*</sup> полін і запалити під тою кімнатою печі. Гайцери борзо пішли, понакладали ватри. Та прийшли до цісаря й кажуть:</p>
	<p>— Вже все готово, наш пане цісарю.</p>
	<p>А ті три люди сидять у цісаря в коридорі. Цісар сказав своїм слугам:</p>
	<p>— Відведіть цих трьох до тої кімнати. Нехай вони там лягають спати.</p>
	<p>— Добре, йдемо відпочивати, — сказали ті три, бо ми утомлені з дороги.</p>
	<p>І ведуть їх таким довгим коридором. Та й нагадали щось ті два люди, Вітер і той, що ногу на плечах мав, та й сказали Юстинкови:</p>
	<p>— Піди до цісаря і попроси, щоб нам дав карти, бо нам буде скучно цілу ніч.</p>
	<p>Побіг Юстинко, вклонився цісареви і попросив дуже файно:</p>
	<p>— Пане цісарю, щоби ви дали нам картів. Ми будемо трохи грати в карти, би нам веселіше до днини перебути.</p>
	<p>Цісар неназдогадь&nbsp;<sup>*</sup> засміявся з-під вуса і з охотою свої власні карти подав.</p>
	<p>Запровадили їх слуги цісареві до тої підземної залізної кімнати. Зайшли вони туди, в середину, посідали на залізну підлогу, та й каже оден до другого:</p>
	<p>— Студене буде нам спання.</p>
	<p>Аж нараз зачало здолини підігрівати. Та так зачало підігрівати, що люди аж скакати почали від горячости. Каже той Безніжкий Вітрови:</p>
	<p>— Рятуй нас, брате, бо ми горимо!</p>
	<p>Той зачав носом дути, і нараз стало дуже студено. А вони йому кажуть:</p>
	<p>— Ей, брате милий, поменше дуй, бо ми замерзаємо.</p>
	<p>А гайцери так гайцують дровами, що не перестають. Все мечуть і мечуть дрова в піч.</p>
	<p>Зачали вони грати в карти. Грали, грали, та й пізно вже було. Каже оден до другого:</p>
	<p>— А пора би нам уже заснути.</p>
	<p>А в тій кімнаті знов стало дуже гаряче. Безніжкий каже.</p>
	<p>— Та що ж, браття, як ми твердо заснемо, то нас спалять.</p>
	<p>— Вам би, браття, не догодив, — каже Вітер. — То студено, то гаряче. Я таки буду враз продувати носом.</p>
	<p>Та й полягали спати. Але дуже студено було, що аж убрало стіни інієм. Але зато було безпечно, що не погорять люди. Настала днина. Сказав цісар своїм слугам:</p>
	<p>— Беріть мітовки&nbsp;<sup>*</sup> та йдіть у підземну кімнату позамітайте попіл з тих трьох.</p>
	<p>Пішли слуги, розімкнули залізні двері, подивилися, а всі люди живі. Та й дуже зачудувалися, та й побігли казати цісареви, що люди живі.</p>
	<p>Цісар сам побіг, подивився та й за голову ймився. Та й питається в них:</p>
	<p>— Як вам, люди, спалося?</p>
	<p>— Не зле. Було трохи холодно, але байка, — кажуть люди. Тоді цісар дуже розлютився на гайцерів та й каже:</p>
	<p>— Ви як клали ватри, що вони живі, не згоріли?</p>
	<p>— Та йдіть, наш цісарю пресвітлий, подивіться, скільки ми дров шухових спалили.</p>
	<p>Пішов цісар, подивився — дуже багато дров спалено. Такої грани&nbsp;<sup>*</sup>, такого попелу, що не мож повернутися коло тих печей. А люди ще сказали, що студено було спати. І цісар з лютости аж сіпнув себе за волосся на голові. Але що вже йому було робити? Мусив людей таки з неволі смертельної випустити. Та й штрик у світлицю і постарався про них забути.</p>
	<p>А ті повиходили з залізної кімнати у цісарський коридор та й сказали покойовим:</p>
	<p>— Викличте нам цісаря.</p>
	<p>Цісар вийшов у коридор. Тоді сказав Юстинко до цісаря:</p>
	<p>— Пресвітлий цісарю, наш пане дорогий. Я вже вашу пекельну кару перебув. Пора вже мене додому пускати.</p>
	<p>— Ідіть геть з мого палацу на три дорозі чортівські, щоб я вас більше не видів і ніколи про вас не чув.</p>
	<p>І пішли люди в свою дорогу.</p>
	<p>А цісар щось надумав. Надумав, що ті три люди небезпечні для него. Та й сказав своїм воякам:</p>
	<p>— Усідлайте коні, беріть шаблі в руки та й доженіть мені тих трьох людей, що в мене ночували. І позрубуйте їм усім трьом голови і принесіть мені їх показати. Аби я знав, що ви це зробили. Якщо ви це не зробите, то я вас так покараю, що вам і жити не схочеться.</p>
	<p>Посідали вояки на коні і драпом за людьми. Почули люди ззаду кінський тупіт. Подивилися, а то за ними погоня летить, вояки шаблями виблискують. Сказали Юстинко та й Вітер до Безніжкого:</p>
	<p>— Тікаймо, браття, борзо, бо за нами смерть летить цісарева. Каже Вітер до Безніжкого:</p>
	<p>— Брате милий, я цеї ночі рятував нас від смерти пекельної.</p>
	<p>Тепер рятуй нас від смерти ти. Відпускай ту другу ногу та бери нас на плечі.</p>
	<p>Так і зробив Безніжкий. Відпустив ногу, взяв товаришів на плечі. Та все що крок стане, то п’ять миль.</p>
	<p>Та й прийшли вони до великої, широкої води, що аж не видко берега на той бік. Але Безніжкий як став ногою на цей берег, то так і ступив другою на другий берег. А на тому березі засміялися три товариші та й сказали:</p>
	<p>— Дулю нам тепер зроблять вороги наші.</p>
	<p>Вояки долетіли до великої води та й стали. Та й ледве вздріли на другім березі трьох людей, котрим вони мали позрубувати голови та й принести на знак цісареви. Та й сказали вони:</p>
	<p>— Нема нам що з цими людьми подіяти, бо це безмірна сила. Вертаймося до цісаря, та най робить з нами, що хоче. Нам уже однаково вмирати, хоч від цеї сили чудесної, а хоч від цісаря.</p>
	<p>Та й вернулися вояки назад, а ті три люди пішли своєю дорогою. Увішли вони вже великий кавалок дороги, та й сказав Безніжкий до своїх товаришів:</p>
	<p>— Я вже, браття, звертаю на оці поля та й іду собі відпочивати.</p>
	<p>Тоді Юстинко обіймив Безніжкого, обцілував його і дуже сердечно подякував, що той врятував його від смерти. Розстався Безніжкий з Юстинком і з Вітром та й подався в степи, великі й просторні. А ті два пішли собі далі.</p>
	<p>Пройшли вони кавалок дороги, і Вітер сказав Юстинкови:</p>
	<p>— Я також розлучаюся з тобою і йду в свої степи.</p>
	<p>Юстинко розцілував Вітра, притиснув його до серця та й подякував йому за те, що врятував його від смерти пекельної. Вітер пішов собі у свої степи, а Юстинко самий подався додому. Прийшов Юстинко перед хати, дєдя з мамою виштрикли назустріч йому, і дуже раді були, що вздріли свого сина живого. Та й кажуть Юстинкови:</p>
	<p>— Ціле село говорило, що нам тебе вже не видіти, як клапатій свині неба. А бог поміг, і ми тебе вздріли живого. Як це сталося? — питаються Юстинка.</p>
	<p>І Юстинко розказав усе, як було. І за Безніжкого, і за Вітра розказав.</p>
	<p>— А ти, Юстинку, подякував тим людям?</p>
	<p>— Дуже сердечно я їм дякував, як ми розходилися в степу.</p>
	<p>— То тепер, Юстинку, ми вже хочемо тебе женити.</p>
	<p>І Юстинко пристав на це. І зробили велике весілля, так, що не було де голку всилити. Та й мене запросили на то весілля. Та й понакладали на столи весільної їди. Та й поклали людей лицем до стіни, а плечима до столів. І так було багато чого пити, що аж у роті було сухо.</p>
	<p>А я з того весілля йшов та й повернув у місто. Та й купив собі горнець, та й цій байці вже конець.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__footnotes">
			<p><sup>*</sup> Бра́нка — призов на військову службу.</p>
			<p><sup>*</sup> Циду́лка — записка.</p>
			<p><sup>*</sup> Постеру́нок — жандармський пост.</p>
			<p><sup>*</sup> Опри́шок — народний месник у Галичині, на Закарпатті й Буковині; розбійник, злодій.</p>
			<p><sup>*</sup> Зима́рка — хатина високо в горах.</p>
			<p><sup>*</sup> Ша́тан — чорт.</p>
			<p><sup>*</sup> Ста́витися — тут: прибувати.</p>
			<p><sup>*</sup> Солони́на — тут: сало.</p>
			<p><sup>*</sup> Га́йцер — кочегар.</p>
			<p><sup>*</sup> Шуховий — узятий зі шуха (шух — штабель дров об’ємом один кубометр).</p>
			<p><sup>*</sup> Неназдога́дь — непомітно.</p>
			<p><sup>*</sup> Міто́вка — мітла.</p>
			<p><sup>*</sup> Грань — жар із перегорілого палива.</p>
		</div>
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Хутір Калинки́, Косівського району, Івано-Франківської області 24-25 березня 1987 року Колобейчук Григорій Дмитрович (народж. 1930)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Гуцульщини/">Фольклор Гуцульщини</a></li>
	</ul>
</footer>
<!--#include virtual="/-/inc/general__page_end.inc" -->
