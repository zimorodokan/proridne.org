<!--#include virtual="/-/inc/general__page_start.inc" -->
<title>Монахова гора ☼ Українська народна казка ☼ Народна творчість</title>
<meta name="Description" content="Українська народна казка Подніпров’я (Наддніпрянщини) «Монахова гора» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Монахова гора.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Монахова гора <br><span class="article__headerDescription">Українська народна казка Подніпров’я (Наддніпрянщини)</span></h1>
	<p>Жили були дід та баба. Були вони бідними, але дуже працьовитими. Поважали їх люди, часто радилися із ними, просили про допомогу, а ті нікому не відмовляли. Тому хоч і бідними були дід і баба, але могли на життя-буття заробити і жити безбідно. Та одна біда була у них — не дав їм Господь діточок. Дуже сумували дід і баба із-за цього, але нічого не могли вдіяти.</p>
	<p>Якось дід поїхав взимку по дрова у ліс. Надворі була люта хурделиця. Мороз щипав за щоки, за ніс, ніби намагався вигнати діда із зимового лісу. Тяжко працював дід, і сил не було уже зовсім. Сів він під деревом, щоб відпочити та й задрімав. І сниться йому, що із гори, біля якої він рубав дрова, з’явився монастир і вийшли звідти монахи. Один із них підійшов до діда і каже йому:</p>
	<p>— Допоможи нам, дідусю, дров нарубати, щоб у монастирі протопити, бо холод скував наші стіни і якась темна сила не дає нам ні дровець заготувати, ні тепла здобути.</p>
	<p>Дід і каже:</p>
	<p>— Беріть, добрі люди, мої дрова, нехай вам буде від них тепло і затишно.</p>
	<p>— А як же ви з бабою жити будете, чим будете грітися у таку люту хурделицю? — запитав монах.</p>
	<p>— Нічого, якось проживемо. Ми уже старі, і скільки нам треба. А завтра я знову поїду в ліс, дровець нарубаю.</p>
	<p>— Ну що ж, за те що ти такий добрий, старий чоловіче, ми віддячимо тобі.</p>
	<p>Та й зникли і монастир, і монахи. Прокинувся старий. Немає ні монахів, ні монастиря, ні дровець на підводі. Почухав він голову та й поїхав додому.</p>
	<p>А вдома його ждала баба. Розповів їй дідусь історію, яка з ним трапилася, але баба думала, що то все приверзлося старому. Знайшли трохи соломи, обігріли хатину. А зранку почули під дверима дитячий сміх.</p>
	<p>Відкрили двері, а там стоїть хлопчик років семи, усміхається їм і проситься, щоб його у хату пустили. Запросили дід і баба хлопчика у хату. А він каже їм, що він їхній син. Заблукав уже давно і жив у монастирі, який знаходиться недалеко від села під горою у лісі, а тепер монахи відправили його до батька і матері. Прийняли його дід і баба. І став він у них жити і у щасті-радості зростати.</p>
	<p>А старі люди кажуть, що там, під горою за селом, і справді був монастир і жили там праведники. Але злі сили опустили його у землю і тепер зрідка у великі свята долинає той дзвін із-під землі, і у великі свята вночі з’являються тіні монахів на тій горі. І якщо хто і зустрічався із ними, то пам’ятав про них тільки щось хороше.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>20 (5475). Монахова гора. СУС —, новотвір. Записано 2008 року. Колісник Ганна Олексіївна (1925). Черкаська область, Городищенський район, Мліїв</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Наддніпрянщини/">Фольклор Подніпров’я (Наддніпрянщини)</a></li>
	</ul>
</footer>
<!--#include virtual="/-/inc/general__page_end.inc" -->
