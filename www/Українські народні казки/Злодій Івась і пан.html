<!--#include virtual="/-/inc/general__page_start.inc" -->
<title>Злодій Івась і пан ☼ Українська народна казка ☼ Народна творчість</title>
<meta name="Description" content="Українська народна казка Бойківщини «Злодій Івась і пан» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Злодій Івась і пан.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Злодій Івась і пан <br><span class="article__headerDescription">Українська народна казка Бойківщини</span></h1>
	<p>Стрічає пан Івася.</p>
	<p>— Івасю, де ти був цілий рік?</p>
	<p>— Ходив-им учитися.</p>
	<p>— На що ж ти ся учив?</p>
	<p>— На злодія. Красти вчився.</p>
	<p>— То вкради в мене собаку. У мене їх є три. Котра найліпша, ту вкради.</p>
	<p>— Украду.</p>
	<p>— Украдеш, то дам тобі чотири сотки. А не вкрадеш, застрілю тебе.</p>
	<p>Навив Івась троє клуб’ят вовняної пряжі, натикав у ті клуб’ята голок. І варив на плиті лій. І верг єдно клуб’я в лій, верг друге і третє. То набралося лою, він повиймав його, щоби вистигло, аби пси не повпікалися. Та й пішов з тими клуб’ятами ід’брамі, вер єдно клуб’я — пес хопив, вер друге — другий хопив, вер третє — третій хопив. Голки позапиналися псах у піднебіння долі й горі. Ні зїсти, ні виплювати. Не гавкають, не кусають. Відорвав латку з плоту, взяв на ремінець найліпшого пса й пішов, повів пса додому.</p>
	<p>Рано пан виходить надвір — пса не є. два суть, а третього нема. Посилає слугу:</p>
	<p>— Няй приведе Івась до мене пса.</p>
	<p>Той прийшов, а Івась каже:</p>
	<p>— Я за псом уночі ходив. А він най прийде та й няй собі забере. І няй гроші принесе.</p>
	<p>Слуга прийшов до пана і розказав, що Івась казав. Пішов пан сам. Взяв чотири сотки і забрав пса. І каже:</p>
	<p>— Івасю, в мене є одинадцять коней. Вкради найліпшого коня, і я тобі дам півмаєтку.</p>
	<p>Поставив пан коло брами варту, двох озброєних. А ще двох біля стайні, біля дверей. А одинадцять хлопів держать у стайні коней за кантари.</p>
	<p>Івась узяв бочку з водою, поклав на візок. Бочка забита з обох боків. Упряг якесь нездале лоша, набрав у кишені дуже міцної горівки. Та й приїхав ід’панській стайни. Та й перевернув той віз у фосу і почав йойкати:</p>
	<p>— Хто чує, хто видить, не дайте загинути, порятуйте, як можете!</p>
	<p>Ті два, що коло брами стоять, кажуть:</p>
	<p>— Ходім, подивимеся, що там таке є. Що то він там так йойкає?</p>
	<p>Прийшли, звідаються:</p>
	<p>— Що ти, чоловіче, тут так пищиш?</p>
	<p>— Люде добрі, не дайте пропасти. Завтра в мене весілля та везу горівку. Та перевернувся. Поможіть якось підняти, будьте добрі.</p>
	<p>Тоти взяли підняли. А він фляшку з кишені, налляв єдному, налляв другому. А вони як підпили, та й кличуть тотих, що коло дверей:</p>
	<p>— Хлопці, ходіть сюди!</p>
	<p>Най він тілько покажеться нам, ми його розтелепам, того злодія.</p>
	<p>Напоїли й тамтих двох. А єдного післали до стайні за тими, що коні держали. Приходять тих одинадцять та й стали пити. А закуски ніякої він не дає. І напоїв їх так, що то все ледве позалазило цапки до стайні. А він єдному дав у руки вила, другому мітлу, третьому лопату.</p>
	<p>А того, що на найліпшім коні сидів, висадив Івась на терлицю. Та й ту терлицю припер з ним до стіни, би він не впав. А то лоша, що він привіз ним воду, Івась пустив. Та й воно пішло собі. Бочку кинув у фосу, а сам сів на коня та й поїхав.</p>
	<p>Рано встає пан. Уже сонце високо, а лямпи на стайні світяться, і ті всі нещасні сплять у гної. В болоті сплять. Входить пан до стайні — коня нема.</p>
	<p>— Ти чого сидиш на терлици?</p>
	<p>— На які терлици? Я на кони. Що ви?</p>
	<p>А другому каже:</p>
	<p>— Я ж тобі казав, аби-сь держав коня за хвоста.</p>
	<p>— А я що, я держу.</p>
	<p>— Ти дурню, та ти держиш за мітлу березову.</p>
	<p>Приходиться панови самому йти за конем. Прийшов пан до Івася.</p>
	<p>— Ну що ж, Іване? Будемо ділитися з тобою маєтком? То ще вкради в мої пані перстені і кульчики золоті. Ми з панею будемо на столі в покою бавитися ними. Украдеш — весь маєток твій.</p>
	<p>— Украду.</p>
	<p>Пішов Івась на цвинтар, викопав свіжого трупа, взяв на плечі і прийшов до пана під вікно. І все покаже трупа в вікно та й опустить його вниз. Покаже та й опустить.</p>
	<p>А пан з панею підмітують кульчики в руках. А на столі лежить заладована стрільба. Івась показав трупа і трохи подержав його. А пан до пані каже:</p>
	<p>— Він є тут.</p>
	<p>Та й узяв пан у руки стрільбу. Івась ще раз показав трупа, і пан у того трупа стрілив. Івась трупа верг і пішов у задвір’я. пан з панею думали, що Івась уже убитий, і пішли дивитися на трупа. А Івась за той час заскочив до хати, до того покою, згорнув кульчики й перстень із стола собі в руку та й пішов. Входять пан з панею — перстеня і кульчиків нема.</p>
	<p>— Що ж ми собі наробили! Івась кульчики вкрав. А то напевно якийсь просився на ніч, та й ми його вбили. Берім його на ноші та несім на цвинтар.</p>
	<p>Тьа й узяли пан з панею трупа на ноші, взяли з собою два лискарі, викопали через ніч яму і поховали того трупа.</p>
	<p>Рано приходить пан до Івася.</p>
	<p>— Ну й що, Івасю? Вже весь маєток твій.</p>
	<p>— Та я то сам знаю, що мій, — Івась так каже.</p>
	<p>— Уже-сь ми наробив такої біди, що ня пустив у жебрачу палицю. Тепер зроби дащо ще з тим попом, що з мене сміється, і я надвір не можу вийти. Сміється, що я тобі так дався.</p>
	<p>— А я його можу й до вас принести в міху.</p>
	<p>І що Івась робить? Взяв собі жалив’яний довгий міх, пішов під беперг у воду, наїмав доста раків, прийшов ід’церкві, відомкнув, засвітив свічки, виймає з міха раки по єдному, світить недогарки, приліплює до раків і пущає на підлогу.</p>
	<p>А сам вбрався у філон, утворив царські двері та й відправляє службу. Церковник то вчув, приходить до попа та й каже:</p>
	<p>— Отче, сам Господь відправляє в нашій церкві. Ангели світять по церкві, а Господь відправляє.</p>
	<p>Піп дивиться у вікно, а Івась кричить:</p>
	<p>— Іди принеси тоти гроші, що ти з людей надер!</p>
	<p>Та й пішов піп до хати, а Івась філон із себе скинув та й під вікно. Піп каже попади:</p>
	<p>— Сам Господь відправляє. Казав, щоби-м тоти гроші приніс, що з людей надер.</p>
	<p>Попадя каже:</p>
	<p>— Та лиши хоч єдну п’ятку, бо з чим підемо у магазин завтра рано?</p>
	<p>А Івась пішов назад у церкву, убрався в філон та й далі відправляє.</p>
	<p>Піп приносить гроші, а Івась каже:</p>
	<p>— Йди принеси ще тоту п’ятку, що-сь дома лиши-и-и-в!</p>
	<p>Прийшов піп домів та й каже попади:</p>
	<p>— Хто Бога обдурить? Він знає за ту п’ятку.</p>
	<p>Приніс піп ту п’ятку до церкви, поклав на престіл, а Івась йому каже:</p>
	<p>— Лізь у той мішок та буду тобі гріхи відпущати.</p>
	<p>Піп заліз у міх, а Івась його там зав’язав і виніс на сходи. Та повимотував надвір раків, погасив світло,ф ілон положив на своє місце, церкву замкнув, попа в міху на плечі та й приніс до пана.</p>
	<p>— Нате, — каже, — маєте його тут, би більше з вас не сміявся.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>40 (1794). Злодій Івась і пан. СУС 1525А. 3 липня 1988 р. Мельникович Данило Андрійович (1913). Львівська область, Турківський район, село Либохора</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Бойківщини/">Фольклор Бойківщини</a></li>
	</ul>
</footer>
<!--#include virtual="/-/inc/general__page_end.inc" -->
