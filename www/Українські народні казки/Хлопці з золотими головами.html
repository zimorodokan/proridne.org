<!--#include virtual="/-/inc/general__page_start.inc" -->
<title>Хлопці з золотими головами ☼ Українська народна казка ☼ Народна творчість</title>
<meta name="Description" content="Українська народна казка Буковини, Покуття «Хлопці з золотими головами» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Хлопці з золотими головами.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Хлопці з золотими головами <br><span class="article__headerDescription">Українська народна казка Буковини</span></h1>
	<p>Три дівки жали просо, а попри них їхав пан з кучером. Каже одна дівка:</p>
	<p>— Щоб мене цей пан узяв, я б йому напряла сто мішків пряжі. Друга каже:</p>
	<p>— Щоб мене цей пан узяв, я б йому виткала сто аршин полотна.</p>
	<p>А третя каже:</p>
	<p>— Щоб мене цей пан узяв, я б йому народила два хлопці з золотими головами.</p>
	<p>Пан помаленьку їхав і все це вислухав. І каже кучерови:</p>
	<p>— Повертай коні, під’їдем до цих дівчат. Під’їжджає пан.</p>
	<p>— Добрий день, дівки!</p>
	<p>— Добрий день.</p>
	<p>— Дівки, котра напряде мені сто мішків? — питає пан. Старша каже:</p>
	<p>— Я, пане, напряду. А середуща каже:</p>
	<p>— Я витчу вам сто аршин полотна. А найменша каже:</p>
	<p>— Якщо ви, пане, мене возьмете, я вам народжу два хлопці з золотими головами.</p>
	<p>Пан записав, чиї вони і де живуть. А як приїхав додому, зібрався і поїхав свататися. Поки пан приїхав, дівки були вже дома. Вони нічого не говорили батькови про пана.</p>
	<p>— Добрий день, — каже пан.</p>
	<p>— Добрий день.</p>
	<p>— Знаєте, чого ми приїхали до вас? Ми приїхали до вас у свати. Хазяїн зумівся — такий пан і до него в свати.</p>
	<p>— Я приїхав до вас сватати дівку, — каже пан.</p>
	<p>— Котру? — питає хазяїн. — У мене три дівки.</p>
	<p>— Ви їх покличте. Я побачу і скажу котру. Зайшли дівки, привиталися до пана. Він і каже:</p>
	<p>— Оцю, саму меншу. А хазяїн:</p>
	<p>— Вона ж у мене сама наймала. Ці дві у мене старші.</p>
	<p>— Я беру найменшу.</p>
	<p>— Як же так? Дві старші лишаються, а ви берете найменшу, — каже хазяїн.</p>
	<p>А пан знов:</p>
	<p>— Я цю беру.</p>
	<p>Тато питає меншої дочки:</p>
	<p>— Ти хочеш цего пана чи не хочеш? Щоб ти потім не казала, що тато не пускав.</p>
	<p>А вона говори:</p>
	<p>— Я йду. Пан каже:</p>
	<p>— Я її забираю. І повідомлю вас, на який день буде весілля, щоб ви приїхали з жінкою й дочками.</p>
	<p>Приїхав пан додому, почали готуватися до весілля. Приїжджає на весілля старий. З жінкою й дочками, з гостями. Відсвяткували весілля, гості поїхали, а молоді зосталися.</p>
	<p>А в пана була покоївкою циганка. Коли молода жінка зробилася груба, пан сказав циганці:</p>
	<p>— Ти за нею ходи, добре доглядай, щоб з нею не сталося нічого поганого.</p>
	<p>Коли зблизився той час, що вона мала родити, пана викликає до себе цар. Поїхав пан і пробув там довгий час. Тим часом народилися діти — два хлопці з золотими головами. А панська сука тоді мала щенята. Коли жінка лежала слаба, циганка забрала від неї ті два хлопці і поклала до неї щенят. А хлопці порубала і закопала коло брами під їден стовп і під другий. І доки пан приїхав, коло брами з їдної й другої сторони виросло два явори з золотими верхами.</p>
	<p>Циганка вибігла назустріч панови за браму аж на дорогу.</p>
	<p>— Ви казали, що вона має народити два хлопці з золотими головами, а вона народила двоє щенят.</p>
	<p>Побачив пан це діло і сказав циганці:</p>
	<p>— Ти її збирай, і най кучер відвезе її з тими щенятами до тата. Так і зробили, а пан став жити з циганкою.</p>
	<p>Циганка напосілася на ті явори і все мучи пана, щоб він їх зрубав і зробив з них постіль. Пан сказав управителеві, щоб ті два явори зрубали і зробили з них ліжко. Коли зробили постіль, циганка вистелила, і вони з паном лягли вночі на тій постели спати. Пан заснув, а циганка не спала. Ліжко вночі говорило: «І тобі, брате, тяжко, і мені тяжко. На тобі рідний батько спить, а на мені сука-циганка лежить».</p>
	<p>Встали рано, і каже циганка панови:</p>
	<p>— Ти порубай цю постіль, і ми її спалимо. Бо мені приснився сон, що як будем на ній спати, то ти зійдеш з розуму.</p>
	<p>Пан сказав наймитови порубати постіль і спалити її в печі. А попіл і вуглики циганка вибрала і викинула на ставок. Коли рано пан пішов до ставка, там плавали два качури з золотими головами. Покликав пан циганку.</p>
	<p>— Дивись, що в нас е. А циганка панови:</p>
	<p>— Їх треба порубати і з’їсти, а то ще хтось украде.</p>
	<p>Не хтів пан, не хтів, але порубали. Циганка їх управила, а лапки й головки відтяла і викинула на сміття. З тих лапок і головок зробилися два хлопці з золотими головами. Прийшли до управителя.</p>
	<p>— Добрий день!</p>
	<p>— Добрий день. Чого ви, хлопці, прийшли? — питає.</p>
	<p>— Ми ходили по світі й розказували казки. І можемо вашому панови казку розказати.</p>
	<p>Управитель їм:</p>
	<p>— Ви побудьте тут, поки пан устане.</p>
	<p>Побули вони. Пан устав, умився, вийшов надвір.</p>
	<p>— Добрий день, пане.</p>
	<p>— Чого ви, хлопці, прийшли?</p>
	<p>— Ми ходим по світі і розказуєм казки.</p>
	<p>— Що ж ви берете за казку? — питає пан. А вони йому:</p>
	<p>— Ми берем за кожне слово по три волоських горіхи.</p>
	<p>Забирає їх пан до себе і сідає з циганкою слухати казку. Хлопці сіли, але шапки не знімають. І починають вони казати то, що було.</p>
	<p>— Три дівки жали просо. А дорогою їхав пан. Одна дівка каже: «Якби мене цей пан узяв, я б йому напряла сто мішків пряжі». Друга каже: «Якби мене пан узяв, я б йому наткала сто аршин полотна». Третя каже: «Якби мене цей пан узяв, я б йому народила два хлопці з золотими головами».</p>
	<p>І з цього місця казки почали хлопці рахувати по три горішки за слово.</p>
	<p>—...Пан запитав їх, чиї вони і де жиють, — три горішки! Тоді пан поїхав додому, зібрався і поїхав до того дядька — три-три горішки! Коли пан приїхав, дівки були вже дома — три-три горішки! Коли зайшли дівки, пан сказав: «Я хочу висватати дівку», — три-три горішки! Старий говори: «У мене є три дівки. Котру берете?» — три-три горішки! Дівки стали перед паном. Хазяїн говори: «Оце в мене старша, оце середуща, а оце найменша», — три-три горішки!</p>
	<p>І так хлопці розказували за порядком про все, що було з їхньою мамою й з ними.</p>
	<p>—...Порубала циганка ті хлопчики і закопала коло брами під їден стовп і під другий стовп — три-три горішки! І з тих хлопчиків виросли явори з золотими верхами — три-три горішки!..</p>
	<p>Тут циганка не витримала і крикнула:</p>
	<p>— Гони їх з їхньою казкою! В нас і горіхів не стане платити їм! Але пан сказав:</p>
	<p>— Нехай розказують.</p>
	<p>І хлопці розказували далі:</p>
	<p>— Коли пан приїхав і побачив ті два явори, він зумівся — три-три горішки! Циганка вибігла проти него: «Ви казали, що вона вроди два хлопці з золотими головами, а вона вродила два песики», — три-три горішки. Тоді пан приказав кучерови, щоб відвіз її з тими щенятами до її тата, — три-три горішки! Став пан жити з циганкою — три-три горішки! Циганка говори панови: «Зрубати ті явори й зробити з них постіль», — три-три горішки! Циганка її вистелила і лягла вночі з паном спати — три-три горішки! Постіль заговорила: «Тобі, брате, тяжко, і мені тяжко. На тобі рідний батько спить, а на мені сука-циганка лежить», — три-три горішки! Коли рано встали, циганка каже панови: «Порубай цю постіль, бо мені приснився сон, що як ти її не порубаєш, то зійдеш з розуму», — три-три горішки! Пан приказав наймитови, щоб постіль порубав, і циганка її спалила — три-три горішки! Зібрала циганка той попіл і ті вуглики і викинула на ставок — три-три горішки! З того попелу і з тих вугликів зробилися два качури з золотими головами — три-три горішки! Циганка сказала, що їх треба порубати, бо їх вкрадуть. Довго пан не погоджувався. А тоді сказав: «Порубай», — три-три горішки! Коли їх порубали, циганка їх управила, а ніжки й головки відтяла і викинула на сміття — три-три горішки! З тих головок і ніжок зробилися два хлопці з золотими головами — три-три горішки!</p>
	<p>Тоді хлопці скинули шапки і сказали:</p>
	<p>— Добрий день, тату! А де наша мама? Ми — твої сини.</p>
	<p>Пан упав до них, почав обнімати їх і плакати. І сказав слугам, щоб циганку заперли в темник. І щоб лиш раз на добу давали їй трошки хліба й води.</p>
	<p>Впрягли у фаетон четверо коней. Пан забирає хлопців і їде до тестя. Приїжджає, приходи до хати і паде перед ним на коліна. І паде на коліна перед жінкою. А вона так поблідніла, що й не пізнати, чи то вона, чи не вона. І проси пан у неї прощення. Увійшли їхні хлопці і обнялися всі.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Гвоздівці, Сокирянського району, Чернівецької області 17 лютого 1979 року Ґанґал Федір Кирилович (1913 року народження)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>


<article class="articleMain">
	<h1 class="articleMain__header">Хлопці з золотими головами <br><span class="article__headerDescription">Українська народна казка Буковини</span></h1>
	<p>Три дівчини жали просо. А дорогою їхав молодий пан з кучером. Каже одна дівчина:</p>
	<p>— Якби мене цей пан узяв, я б йому напряла сто мітків пряжі.</p>
	<p>— А якби мене взяв, то я б йому виткала сто аршинів полотна, — каже друга. А третя, найменша, сказала:</p>
	<p>— А якби він мене взяв, я б йому народила два хлопці з золотими головами.</p>
	<p>Пан їхав помаленьку і все це чув. І каже кучерові:</p>
	<p>— Повертай коні, під’їдемо до тих дівчат. Під’їжджає пан та й розпитує, котра то напряде сто мітків. Старша каже:</p>
	<p>— Я, пане, напряду.</p>
	<p>— А я витчу вам сто аршинів полотна, — сказала середуща сестра. А найменша каже:</p>
	<p>— Якщо ви, пане, мене візьмете, будете мати два сини з золотими головами.</p>
	<p>Пан запитав, чиї вони і де живуть.</p>
	<p>Приїхав пан додому, зібрався і поїхав свататися. А сестри вижали просо та й були вже дома. Вони нічого не говорили батькові про пана.</p>
	<p>Аж ось увіходить пан, вітається та й каже:</p>
	<p>— Знаєте, чого ми приїхали до вас? Ми приїхали сватати вашу дівку.</p>
	<p>Хазяїн зумівся — такий пан і до нього в свати.</p>
	<p>— Котру? — питає. — У мене три дівки.</p>
	<p>— Ви їх покличте. Я побачу і скажу, котру, — говорить пан.</p>
	<p>Зайшли дівчата, а пан і каже:</p>
	<p>— Оцю.</p>
	<p>— Вона ж у мене сама май мала, — каже хазяїн. — У мене ці дві старші.</p>
	<p>— Я беру саму меншу, — стоїть на своєму пан.</p>
	<p>— Як же так? Дві старші лишаються, а ви саму меншу берете, — каже хазяїн. А пан знов:</p>
	<p>— Я цю беру.</p>
	<p>Тато питає меншої дочки:</p>
	<p>— Ти хочеш цього пана, чи не хочеш? Щоб потім не казала, що тато не пускав, або, що силою тебе віддав.</p>
	<p>— Я йду, — погодилася дівчина. А пан каже:</p>
	<p>— Я її забираю. На такий-то день буде весілля. Прошу, щоб ви приїхали з жінкою й дочками.</p>
	<p>Зробив пан весілля. Приїхав на весілля й старий з жінкою, з дочками, з гостями. Відгуляли весілля та й живуть собі.</p>
	<p>А в пана була за горничну чорнява дівчина. Молода пані стала груба, і пан наказав чорнявій»</p>
	<p>— Ти за нею добре ходи, добре доглядай, щоб з нею нічого не трапилося.</p>
	<p>Коли зблизився той час, що панова жінка мала родити, цар викликав його до себе. Поїхав пан та й був там довго. А тим часом народилися діти — два хлопці з золотими головами. А панська сучка якраз тоді мала щенята. Коли жінка лежала слаба, чорнява забрала від неї дітей, а поклала двоє щенят. Хлопців порубала і закопала коло брами, під один стовп і під другий. Доки пан приїхав, коло брами з одного й другого боку виросло два явори з золотими верхами.</p>
	<p>Чорнява вибігла назустріч панові за браму, аж на дорогу.</p>
	<p>— Ви казали, що жінка має народити два хлопці з золотими головами, а вона двоє щенят народила.</p>
	<p>— Ти її збирай, і най кучер відвезе її з тими щенятами до тата, — сказав пан чорнявій.</p>
	<p>І відправили жінку, а пан став жити з чорнявою.</p>
	<p>Чорнява напосілася на ті явори і все мучить пана, щоб зрубав їх і зробив ліжко. Пан наказав управителю зрубати явори. Коли зробили ліжко, чорнява вистелила його, і лягли вони з паном спати.</p>
	<p>Пан заснув, а чорнява не спала. Чує, ліжко заговорило: «І тобі, брате, тяжко, і мені тяжко. На тобі рідний батько спить, а на мені наш ворог лежить».</p>
	<p>Коли встали рано, чорнява каже панові:</p>
	<p>— Ти порубай це ліжко і спали, бо мені приснився сон, що як будемо на ньому спати, то ти зійдеш з розуму.</p>
	<p>І пан сказав наймитові порубати ліжко й спалити в печі. Ліжко згоріло, а попіл і вуглики чорнява вибрала і кинула в ставок. Коли рано пан пішов до ставка, там плавали два качури з золотими головами. Покликав пан чорняву.</p>
	<p>— Дивись, що в нас є. А вона каже панові:</p>
	<p>— Їх треба порубати й з’їсти, бо ще хтось украде.</p>
	<p>Не хотів пан, не хотів, але порубали. Чорнява їх обпатрала, а лапки й головки відтяла і викинула на сміття. З тих лапок і головок зробилися два хлопці з золотими головами. Прийшли хлопці до управителя.</p>
	<p>— Чого ви, хлопці, прийшли? — питає той.</p>
	<p>— Ми ходимо по світі і розказуємо казки. Можемо й вашому панові казку розказати.</p>
	<p>Управитель каже:</p>
	<p>— То побудьте тут, поки пан устане. Пан устав, умився, вийшов надвір.</p>
	<p>— Добрий день, пане.</p>
	<p>— Чого ви, хлопці, прийшли?</p>
	<p>— Ми ходимо по світі і кажемо казки.</p>
	<p>— А що ж ви берете за казку?</p>
	<p>— Ми беремо за кожне слово три волоських горішки. Забирає їх пан до себе в кімнату і сідає з чорнявою слухати казку. Хлопці сіли, але шапок не знімають. І починають розказувати.</p>
	<p>— Три сестри жали просо. А дорогою їхав пан. Одна сестра каже: «Якби мене цей пан узяв, я б йому напряла сто мітків пряжі». Друга каже: «Якби мене пан узяв, я б йому наткала сто аршинів полотна». Третя каже: «Якби мене цей пан узяв, я б йому народила два хлопці з золотими головами...» — і з цього місця казки почали хлопці рахувати по три горішки. — ...Пан запитав їх, чиї вони і де живуть — три горішки! Тоді пан поїхав додому, зібрався і приїхав до того дядька — три горішки! Пан сказав: «Я хочу висватати дівку» — три горішки! Старий говорить: «У мене три дівки. Котру берете?» — три горішки! Пан сказав: «Я беру саму меншу» — три горішки! І ще сказав пан: «Я беру вашу дочку з собою. На такий-то день приїжджайте на весілля» — три горішки! Справили весілля і пан став жити з молодою жінкою — три горішки! А цар викликав пана — три горішки! Пан сказав чорнявій: «Щоб ти за нею дивилася! Щоб з нею нічого не трапилося!» — три горішки! Коли пан поїхав, жінка невдовзі народила два хлопці з золотими головами — три горішки! А сука мала щенята — три горішки! Порубала чорнява тих хлопчиків і закопала коло брами під один стовп і під другий — три горішки! І з тих хлопчиків виросли явори з золотими верхами — три горішки!... Тут чорнява не витримала і крикнула:</p>
	<p>— Гони їх з їхньою казкою! У нас і горіхів не стане, щоб заплатити.</p>
	<p>Але пан сказав:</p>
	<p>— Нехай розказують.</p>
	<p>І хлопці почали розказувати далі:</p>
	<p>— ...Коли пан приїхав і побачив ті два явори, він зумівся — три горішки! Чорнява вибігла проти нього. «Ви казали, що жінка народить два хлопці з золотими головами, а вона родила два песики» — три горішки! Тоді пан наказав кучерові, щоб відвіз її з тими щенятами до батька — три горішки! Чорнява говорить панові: «Треба зрубати ті два явори і зробити з них ліжко» — три горішки! Пан спав, а чорнява не спала — три горішки! Ліжко заговорило: «Тобі, брате, тяжко і мені тяжко. На тобі рідний батько спить, а на мені наш ворог лежить» — три горішки! Коли рано встали, чорнява каже панові: «Порубай це ліжко, бо мені приснився сон, що як ти на ньому спатимеш, то зійдеш з розуму» — три горішки! Наказав пан наймитові, щоб ліжко порубав і спалив — три горішки! Зібрала чорнява попіл і вуглики і викинула в ставок — три горішки! З тих вугликів зробилися два качури з золотими головами — три горішки! Чорнява сказала порубати їх, бо вкрадуть. Довго пан не погоджувався, а тоді сказав: «Порубай!» — три горішки! Чорнява їх обпатрала, а лапки й головки викинула на сміття — три горішки! З тих головок і лапок зробилися два хлопці з золотими головами — три-три горішки!..</p>
	<p>Тут вони обидва скинули шапки і сказали:</p>
	<p>— Добрий день, тату! — Ми — твої сини!</p>
	<p>Пан упав до них, почав плакати, обнімати. Чорняву наказав слугам заперти в темник і давати їй лиш раз на день сто грам хліба і склянку води.</p>
	<p>Впрягли у фаетон четверо коней. Пан забирає хлопців і їде до тестя. Приїжджає, заходить до хати і паде перед ним на коліна. І перед жінкою. А вона так поблідла, що й не впізнати, чи то вона, чи не вона. І просить пан у неї прощення. І увійшли сини, і обнялися всі.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p>Хлопці з золотими головами. Сравнительный указатель сюжетов: Восточнославянская сказка. Составитель Л. Бараг, И. Березовский, К. Кабашников, Н. Новиков. — Л.: Наука, 1979 707 + Невказані сюжети. Записано 17 лютого 1979 року в селі Гвіздівцях Сокирянського району Чернівецької області від Федора Кириловича Гангала (1914 року народження, колгоспний пенсіонер).</p>
			<p>Чарівна квітка: Українські народні казки з-над Дністра. Запис, упорядкування, примітки та словник М. А. Зінчука; Художники: Н. В. Кирилова і П. А. Гулін. — Ужгород: Карпати, 1986. — 301 с: іл.</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>


<article class="articleMain">
	<h1 class="articleMain__header">Хлопці з золотими головами <br><span class="article__headerDescription">Українська народна казка Покуття</span></h1>
	<p>Три дівчині брали колопні. Одна дівчина каже:</p>
	<p>— Якби я вийшла заміж, я б усю челядь одною краплею напоїла. А друга каже:</p>
	<p>— А я б одною кришкою всіх нагодувала. А третя каже:</p>
	<p>— Якби я вийшла заміж, я б народила два хлопчики з золотими голівками.</p>
	<p>А молодий пан їде бричкою і чує це. І питає, котра би народила хлопчики з золотими голівками.</p>
	<p>— Я, — сказала дівчина, і він її забрав з собою.</p>
	<p>Привіз її пан додому і женився з нею. І там на ню злі були, що вона приїхала туди.</p>
	<p>Пан поїхав десь у відрядження, може, на півроку, а може, й на рік.</p>
	<p>А жінка за цей час родила, і справді родилися два хлопчики з золотими голівками. А служниця, що коло неї ходила, ті діти забрала і кинула під свині, а коло неї поклала двоє песят. А ті свині нічого дітям не зробили, не потолочили їх. І вона їх забрала, та служниця, і кинула на город. І на городі з цих дітей виросли два явори.</p>
	<p>Пан приїхав, а та служниця сказала, що жінка не дітей родила, а двох песят. Пан розізлився, що вона його ніби обдурила, і сказав її стратити, закопати.</p>
	<p>Як уже її закопали, з яворів зробилися хлопці і прийшли в хату, і сказали:</p>
	<p>— Тату, прислуга обдурила тебе, мама справді народила нас двох, хлопців з золотими головами. Відкопай нам нашу маму. Пан відкопав свою жінку, і вона ожила, а прислугу покарав.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Снятин, Снятинського району, Івано-Франківської області 14 серпня 1987 року Синиця Калина Йосипівна (1923)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Буковини/">Фольклор Буковини</a></li>
		<li><a href="/Фольклор Покуття/">Фольклор Покуття</a></li>
	</ul>
</footer>
<!--#include virtual="/-/inc/general__page_end.inc" -->
