<!--#include virtual="/-/inc/general__page_start.inc" -->
<title>Наймит і піп ☼ Українська народна казка ☼ Народна творчість</title>
<meta name="Description" content="Українська народна казка Гуцульщини, Закарпаття «Наймит і піп» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Наймит і піп.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Наймит і піп <br><span class="article__headerDescription">Українська народна казка Гуцульщини</span></h1>
	<p>Були три брати, два розумні, а один трошки дурний. Та й городять вони загороди. Будуть гонити худобу з ярмарку. В чию загороду більше зайде? Розумні брати городили з файного пруття, а дурний — з зеленого гілля. Та й до него в загороду зайшов увесь товар, а до них — лиш один бичок задрипаний. А розумні брати забрали собі весь товар, а того бичка загнали в загороду дурному. Він прийшов, а там є бичок. Він узяв того бичка і веде в ярмарок.</p>
	<p>Гонить він того бичка, а стара береза каже: скрип, скрип. А він питає березу:</p>
	<p>— Без чого продають бичка? Та й сам відповідає:</p>
	<p>— Без ріг.</p>
	<p>Та взяв та й відбив роги бичкови. Та й питає другий раз:</p>
	<p>— Без чого бичка продають? Без вух?</p>
	<p>А береза скрип-скрип. А він узяв та й відтяв бичкови вуха. І знов:</p>
	<p>— Без чого продають бичка? Без хвоста?</p>
	<p>А береза скрип-скрип. А він узяв та й відтяв хвіст. Та й каже знов:</p>
	<p>— Без чого продають бичка? Без ніг?</p>
	<p>А береза скрип-скрип. Та й повідтинав дурний бичкови ноги. Лишився лиш тулуб. А він каже березі:</p>
	<p>— Даєш за бичка гроші?</p>
	<p>А береза далі: скрип-скрип. Він знов каже:</p>
	<p>— Даєш гроші чи нє?</p>
	<p>А береза скрип-скрип. Дурний вернувся додому та взяв довбню. Та як дасть по березі. А в дупло хтось насипав золота, і то золото з берези посипалося. Прийшов він додому та й каже:</p>
	<p>— Піду до попа позичити ґелетки гроші міряти. Брати кажуть:</p>
	<p>— Не йди, дурний, бо хтось прийде та й уб’є тебе за гроші. Але він таки пішов.</p>
	<p>Поміряв він тоти гроші, заніс додому. Та й брати мали, та й він мав. Та взяв він собі грошей, та й пішов у місто. Та й купив мішок ладану. А куди його нести, той ладан? «Несу під цей берег та й запалю». Виніс він той ладан на найвищий горб. Та й запалив, та й сів та й сидить. Та й приходить до него старий дідо. І питає його:</p>
	<p>— Що ти хочеш, хлопче, за те, що запашив цілий світ? Він каже:</p>
	<p>— Що я хочу? Я хочу такої сопілочки, щоби я заграв, і все гуляло.</p>
	<p>Дідо каже:</p>
	<p>— Добре. Іди на ріку. Буде плисти одна сопілочка, би ти не брав. Буде плисти друга — би ти не брав. А третю би узяв.</p>
	<p>Він пішов на ріку. Дивиться, пливуть сопілочки. Він узяв ту третю сопілочку й заграв. Добра сопілочка, чоловік, що йшов дорогою, зразу став гуляти. Він узяв ту сопілочку і пішов до попа. Прийшов та й каже:</p>
	<p>— Я хочу у вас наймитися. А піп каже:</p>
	<p>— Це добре. Будеш пастушити.</p>
	<p>Піп узяв товар та й гонить з ним пасти. Показав, де пасти, де межа. Та й пішов. Піп пішов, а дурний ляг спати.</p>
	<p>Вже сонце в полудни. Він пробудився — нема товару. А він як заграв, та й товар біжить, гуляє. Весь прибіг. Зібрав він той товар та й гонить додому. А товар такий голоден!</p>
	<p>Піп каже:</p>
	<p>— Я піду назирці дивитися, що він там з товаром робить. І будем знати, чого товар такий голоден.</p>
	<p>Піп прийшов і заховався в терню. А хлопець його повидів та як заграв! Товар біжить, гуляє, піп у терню гуляє. І так обідрався. Пірвав одежу, обідрав руки, обідрав лице.</p>
	<p>Він перестав грати та й уже гонить товар додому. А піп голий пішов додому. Попадя питає:</p>
	<p>— Що ти так обідрався? Хтось з тебе все здер чи що? А піп каже:</p>
	<p>— Нє, то слуга має таку сопілочку та й грає. Та й я гуляв у терню.</p>
	<p>— Ану най заграє, — каже попадя. — Я хочу чути. Піп каже:</p>
	<p>— Не кажи такого. Най не грає.</p>
	<p>— Та заграй, заграй, — каже вона до хлопця. А піп каже:</p>
	<p>— Най не грає!</p>
	<p>Попадя далі просить наймита заграти. А піп таки не жде, поки той буде грати, а бігом на під&nbsp;<sup>*</sup>. Хоче втечи, аби не чув, як грає. Виліз на під та й заліз у полубічок&nbsp;<sup>*</sup>. А слуга як заграв, а попадя як пішла в танець! А піп на поді як зачав у полубічку гуляти, стелина проломилася, і піп упав з полубічком до хати. Вони вже обоє просять:</p>
	<p>— Не грай! Не грай!</p>
	<p>А він таки грає. Аж через якийсь час перестав. Слуга десь пішов, а піп каже попаді:</p>
	<p>— Що будемо з ним робити? Треба його вирядити в ліс по дрова. Та й звір його там з’їсть.</p>
	<p>Поїхав він у ліс, а вовк прийшов та й їсть вола. А слуга каже:</p>
	<p>— Не їж вола, бо будеш тягнути дрова.</p>
	<p>А сам лиш рубає та ладує&nbsp;<sup>*</sup> велику фіру дров. Приходить медвідь. І їсть другого вола.</p>
	<p>— Не їж вола, бо будеш тягнути дрова.</p>
	<p>А медвідь таки з’їв вола. Понаїдалися вони з вовком та й лягли оба, та й відпочивають. А слуга імив одного, привів до ярма й запріг, відтак імив другого й запріг у ярмо. Та й їде ними додому. Та й так б’є медведя й вовка, а вони тягнуть. Так весело їде дурний додому. Приїхав та й кричить попови:</p>
	<p>— Де пускати воли?!</p>
	<p>— Межи товар.</p>
	<p>Він загнав межи товар медведя й вовка, а товар як зачав ревти! Боїться медведя й вовка. Піп вийшов, попадя вийшла, зачали кричати, відчинили стайню. Звір втекла, а вони ввійшли до хати та й кажуть:</p>
	<p>— Що з цим слугою робити? Де ми його дінем? Попадя каже:</p>
	<p>— Ти знаєш що? Там є дідьчий млин. Висипмо в міхи попелу, складім йому на віз та й най везе в той млин. А там чорти його роздеруть.</p>
	<p>Дали вони йому кусак солонини, аби він мав що їсти, та й він з тими міхами поїхав.</p>
	<p>Приїхав він до млина та й наклав собі ватру. Та й укроїв кавалок солонини на патик та й пече. Приходить молодий дідько та й питає дурного:</p>
	<p>— Як тобі ім’я?</p>
	<p>— Я сам, — каже.</p>
	<p>Дідько й собі взяв патик та й настромив на патик жабу. Та й усе тою жабою по його солонині шпіґає, та й усе шпіґає. Він терпів, терпів, а відтак дідька в очі тим патиком з салом шур! Та й вибив йому очі. А дідько в крик. Та й прибігають багато чортів. Та й питають:</p>
	<p>— Хто тобі вибив очі? А він каже:</p>
	<p>— Я сам.</p>
	<p>— Як ти сам вибив, то чого ти хочеш? — кажуть вони. Слуга каже чортам:</p>
	<p>— Ви чого насипали мені попелу в мішки? Я йду до вашого найстаршого.</p>
	<p>А чорти кажуть йому:</p>
	<p>— Не йди нікуди. Ми тобі насиплемо файної муки. Не йди. І насипали вони йому в міхи білої пшеничної муки.</p>
	<p>Їде він додому. Та й привіз таку муку біленьку. Піп з попадею подивилися — файна мука.</p>
	<p>— Що будемо робити з цим слугою? — говорить піп попади. — Він має ще бути в нас цілу зиму, аж до весни. Ти знаєш що? Най твоя мама вилізе на яблінку та й кукає. А я скажу: «Вже весна. Вже пора тобі додому йти».</p>
	<p>Кажуть вони бабі, а баба їм відповідає:</p>
	<p>— Де я, така стара, годна на яблінку вилізти?</p>
	<p>— Я вам поможу, — каже піп.</p>
	<p>Та й поміг піп бабі вилізти. Та й каже:</p>
	<p>— Кукайте.</p>
	<p>А сам пішов та й каже слузі:</p>
	<p>— Весна вже, зозуля кукає. Вже йди додому. А баба все: «Ку-ку, ку-ку!» Слуга каже:</p>
	<p>— Ба що це за зозуля?</p>
	<p>Та й поліз на яблінку, та й бабу втрутив. А баба впала та й побилася. Вони дали бабу в лікарню, та й говорить піп до попаді:</p>
	<p>— Тікаймо від цего слуги. Лишаймо все й тікаймо.</p>
	<p>Та й склали вони в мішок церковні книги. А як вони десь відійшли, слуга книги викидав, сам заліз у мішок та й книжками прикидався. Піп прийшов, узяв міх на плечі та й несе. А так то тяжко нести, що йой.</p>
	<p>Бредуть вони через воду, а слуга з міха:</p>
	<p>— Вище, попоньку, вище, бо старша книга мочиться. А піп каже:</p>
	<p>— Імость&nbsp;<sup>*</sup>, ти чуєш, як наша книга говорить? Перейшли воду.</p>
	<p>— Ану я висипаю книги, — каже піп. — Котра то наша книга говорить?</p>
	<p>Висипав піп книги, дивиться, а то слуга вилазить. Питає піп:</p>
	<p>— Ти тут?</p>
	<p>— Де ви, там і я, — каже слуга.</p>
	<p>— Нічого, будемо вже тут ночувати. Бо я вже не годен нести. Та й лягають спати. Ляг слуга крайній попри воду, імость лягла всередину, а піп крайній з другого боку. Та й каже піп тихо попади:</p>
	<p>— Як я тобі скажу, би ти його дюґнула&nbsp;<sup>*</sup>.</p>
	<p>А слуга то підслухав. Як вони поснули, слуга попадю відсунув на край, а сам ляг на її місце. А піп каже тихо:</p>
	<p>— Дюґни.</p>
	<p>Він дюґнув, і попадя полетіла у воду. Піп подивився, а слуга є. Та сів піп на столець, та й байці конець.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__footnotes">
			<p><sup>*</sup> Під (род. поду) — горище.</p>
			<p><sup>*</sup> Полу́бічок — велика бочка.</p>
			<p><sup>*</sup> Ладува́ти — накладати, вантажити.</p>
			<p><sup>*</sup> Імость — попадя.</p>
			<p><sup>*</sup> Дю́ґнути — штурхнути.</p>
		</div>
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Село Долішній Спас, Косівського району, Івано-Франківської області 31 жовтня 1987 року Гаврилюк Одокія Лук’янівна (1907 року народження)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>


<article class="articleMain">
	<h1 class="articleMain__header">Наймит і піп <br><span class="article__headerDescription">Українська народна казка Закарпаття</span></h1>
	<p>Був єден бідний хлопчик. Він зостався без вітця, без матері — бідний хлопчик. Його землю стали чужі люде обробляти та й його зачали годувати, того хлопця. І підгодували його до п’ятнадцять років. А в п’ятнадцять років захотілося йому піти десь далі поміж людей. Лишив він своє село та пішов по чужих селах. Прийшов у єдно село дуже-дуже рано. Йде долі дорогою, а коло дороги стоїть чоловік. Хлопець підійшов до чоловіка, а той каже:</p>
	<p>— Де ти йдеш, хлопчику, так рано? Хлопчик відповідає:</p>
	<p>— Та йду, де би-м ся наяв до когось.</p>
	<p>Та й хлопець підійшов ід’тому чоловікови, та чоловік повів його до своєї хижі. Говорить той чоловік хлопцеви:</p>
	<p>— Я дяк. Ти будеш у дяка служити. Прийшли вони, а дякуля почала вадитися:</p>
	<p>— Нащо ти його привів? Та то, — говорить, — слабий для мене слуга.</p>
	<p>А дяк не слухає:</p>
	<p>— Я не для тебе слугу привів, я привів для себе.</p>
	<p>— А кеть маєте гордів, то дайте мені гордів, — просить хлопець. Пішов дяк і викотив з пиливні гордів. Слуга взяв той гордів і поклав собі на голову. І скоро побіг до річки по воду. Зачер повний води. Приніс тоту воду на голові і поставив її на кухні.</p>
	<p>Та й почав він поволі з дяком щось робити. Всякі роботи робив. Надходить весна, приходить ярь. Поправив дяк плуг і запрягли із слугою воли та й пішли орати. Орють довгий час, орють. Дякулі не є, щоби їм їсти винесла, а вони вже дуже поголодніли.</p>
	<p>А дякуля наварила їсти, наладила пити та й понесла попови. А як прийшла від попа, та й почала ладити їсти своєму ґаздови й слугови. І винесла їм.</p>
	<p>Орали вони до вечора, на вечір приходять додому. Полягали собі спати, й переспали до рана. А рано ладяться назад іти орати. Виладилися та йдуть, а слуга говорить:</p>
	<p>— Йой, я забув щось дома.</p>
	<p>— Не йди ніде, — говорить ґазда. — Як хочеш курити, то в мене є дзигарети, будеме курити дває.</p>
	<p>Слуга на то:</p>
	<p>— Та нащо би я ваші дзигарети курив, коли я маю свої?</p>
	<p>І слуга вернувся, дякуля його побачила. А до дякулі вже прийшов піп. І дякуля сховала попа на скору руку до пиливні, жеби не увидів слуга. В тій пиливні була фасоля немолочена, і вона тою фасолею закрила попа. Слуга прийшов та й говорить:</p>
	<p>— Ви мені не кажіть, яка мене біда пригнала. Пан розказав, би я ту фасолю змолотив. Бо він хоче тої фасолі їсти.</p>
	<p>А дякуля не зважає:</p>
	<p>— В мене є така сама фасоля, то з тої буду варити. Не треба молотити.</p>
	<p>Слуга до дякулі:</p>
	<p>— Я мушу зробити то, що мені пан розказав.</p>
	<p>— Та йди, молоти, — каже вона.</p>
	<p>Він прийшов, узяв ціп. Їмив ту фасолю всю разом і поклав серед пиливні. Та їмив слуга бити ціпом. Та й б’є довгий час. А піп указав голову з фасулі. Слуга витріщов на нього очі, а тоді каже попови:</p>
	<p>— Який тебе чорт нагнав аж у фасолю? Було перше голову з фасолі висунути.</p>
	<p>Айбо піп сказав йому:</p>
	<p>— Ти би нікому не казав.</p>
	<p>Хлопець фасолю змолотив, довів до порядку. А піп собі посунув домів. А слуга пішов на поле д’дякови.</p>
	<p>В котрийсь час винесла їм дякуля з тої фасолі росолу їсти. Наїлися вони й стали знов до оранки. Поорали, посіяли, поборонили тото. Та й пішли додому. Переспали, рано знов ідуть орати. Та й вийшли на таке місце, же з одного боку поточини піп оре, а з другого дяк. У попа були такі воли, що спереду й ззаду червені, а середина біла. То ся називає бущулисті воли.</p>
	<p>Рано, як вони рихтувалися іти орати, слуга говорить дякови:</p>
	<p>— Чи є у вас дві красні білі плахти? Дяк питає:</p>
	<p>— Та нащо тобі плахот?</p>
	<p>— Ним вам до того, лем ви мені дайте.</p>
	<p>А дякуля дуже спознавала попа по волах бущулистих.</p>
	<p>Вийшли вони на поле, починають орати, а слуга вкрив бики тими плахтами. Орють вони, а дякуля несе їсти. І так скоро, так рано. Їсти файного наладила, випивку винесла. Попризиралася — тото дяк із слугою. Говорить:</p>
	<p>— На якого чорта ви завивали бики плахтами? Слуга каже:</p>
	<p>— Ми бики зато завили в білі плахта, би хтось подумав, же то не наші бики.</p>
	<p>Дякуля, рада-не-рада, дала їм їсти, випити дала. Ще багато пирогів зісталося в мисці. Та й наказує дяк слугови:</p>
	<p>— На, хлопче, та понеси пирожки попови. Онде він оре. Хлопець узяв ті пироги й зачав бігти до попа. Та й пироги метати по землі. Виметав, прийшов ід’попови, каже:</p>
	<p>— От вам загнала пані дякуля, би-сте поки що з’їли.</p>
	<p>А тих пирогів дуже мало було. Зачав піп їсти, а слуга му говорить:</p>
	<p>— Йой, йой, та на вас дяк сердитий. Казав, же вам голову розрубає. І забрався хлопець від попа та пішов ід’дякови. Розказує:</p>
	<p>— Пане дяче, казав піп, же му щось плуг не оре. Аби-сьте такі добрі були, би му пішли поправити.</p>
	<p>Узяв дяк сокирку та йде попови плуг поправляти. Позирає — пиріг на землі. Узяв пиріг і кладе в кишеню. Та й іде далі. Найшов другий пиріг. Підняв і той, кладе в кишеню. І не менше як десять пирогів поклав у кишені. А піп увидів, що дяк з сокиркою йде. Дяк пішов у поточину, а піп долі горбом ломля голову утіче. Дяк виліз із поточини, подивився, як піп утіче, й гойкає:</p>
	<p>— Отче духовний, та де втічете? Та ж казали-сьте слугови, що у вас плуг не оре та щось поправити. Що ту поправляти?</p>
	<p>Дяк узяв плуг, перевернув та щось там мало поцоркав коло нього.</p>
	<p>Поорали вони там до вечора. Подоорювали, закінчили оранку. Приходять Великодні свята. Вже до Великодня не будуть орати нич. Говорить дякуля:</p>
	<p>— Треба піти в город та купити щось на святки. Дяк говорить:</p>
	<p>— Та я йду із слугою. А дякуля каже:</p>
	<p>— Ніт, я йду, а ти ту зостанься на хазяйстві.</p>
	<p>Прийшли вони в город, дякуля із слугою. Слуга з волами стоїть на дорозі, а вона побігла в склеп і звідається склепаря, чи має чари. Склепар каже:</p>
	<p>— Не є такого в мене.</p>
	<p>Вона до другого склепу. А слуга лишив воли та й ускочив до склепу в другій стороні вулиці. Ускочив та й питає продавцеві:</p>
	<p>— А що ви в тих бочках маєте? Продавець відповідає:</p>
	<p>— Мед.</p>
	<p>— Йой, — каже, — ту зараз моя ґаздиня ввійде та купить у вас єдну бочку, лем ви їй не кажіть, же то мед. Повіджте, же то чари. І вона забере цілу бочку.</p>
	<p>Дякуля вбігла, позвідувалася, що в тих бочках.</p>
	<p>— Чари, чари, — сказав склепар. — І ціна на тому є. Заплатила вона за ту бочку, ще й десятку більше дала продавцеві.</p>
	<p>Та закликала слугу, би слуга поніс то на віз.</p>
	<p>Так ся дякуля радує, же вона купила таку штуку. Походили вони з слугою по варошу, накупили всього. І повернулися домів.</p>
	<p>Прийшла великодна субота, вона ладить вшито, паску пече. Всяке печиво ладить, і вшитко з медом. На Великдень того не їли, аж по Великодни. В понеділок з вечора почали вже з тими «чарами» їсти. Дякуля десь пішла вон, а слуга каже:</p>
	<p>— Пане дяче, аби-сьте так робили, як я буду робити.</p>
	<p>Пані дякуля наклала їм на стіл вина, медом насолодила. Їдять собі, п’ють собі, всяке їдження із медом. Вже ся наїли, випили. Слуга каже:</p>
	<p>— Ой, пане дяче, я вже вас не виджу. Дяк немного думав та й скаржиться:</p>
	<p>— Синок, і я тебе не виджу. Слуга каже:</p>
	<p>— Ой, пане дяче, в вашій хижі вівці вити будуть.</p>
	<p>І впав під стіл слуга. Та й дяк упав за ним. А вона серед хижі почала танцювати та й плеще в долоні:</p>
	<p>— Але що-м хотіла, то-м зробила!</p>
	<p>Побігла вона вон і веде до хижі попа. Она тото красно із стола убрала, бо то «потравлене», а нанесла їдення та випивки іншої. Їдять, п’ють, та й комедії виробляють. Наїлися, напилися, пішла дякуля, постіль перестелює. Будуть спати йти. А піп виліз з-за стола й роздіватися хоче. А слуга з дяком вилізли з-під стола з полінами та попа б’ють. І забили попа на смерть.</p>
	<p>Слуга встав дуже рано, ще темно. І до дякулі:</p>
	<p>— Чи найшлась би у вас така ташка, як у попа? Така, з якою він ходив у село щось купувати.</p>
	<p>Пішла дякуля й найшла таку ташку, гей попова була. Та дала слугови. Слуга взяв попа на плечі й несе. Приніс до жида ід’склепови й там припер його горі дверми. А ташку дав попови в руку. Та й піп стоїть, горі дверми припертий. А слуга пішов собі домів.</p>
	<p>Настав день, жидам треба розтворяти склепи. Та й той жид, під склепом котрого стояв припертий горі дверми піп, загнав дівчатко мале:</p>
	<p>— Йди розтвори склеп.</p>
	<p>Дівча прийшло, двері відкрило, а попище бух на дівча та й приліг його. Дівча зачало там пищати. А всі жиди, кілько їх там було, взяли поліна й бігом туди. Та й їмили поліньми попа бити. Витягли дівочку. Позирають — йой, то піп!</p>
	<p>— Та ми попа забили!</p>
	<p>Жиди йойкають та й побиваються:</p>
	<p>— ...Йой, чого його чорт приніс так рано? Та чи не мав що їсти, чи що?</p>
	<p>Та й узяли жиди попа, та й сховали.</p>
	<p>А понад вечір слуга ходить там, позирає, а жиди дуже смутні, журяться. Слуга позвідався:</p>
	<p>— Повіджте ви мені, що вам хибить.</p>
	<p>— Нам не хибить нич, лем нам єдна біда мішає. Є в нас мертвий чоловік, а треба би було його сховати десь, жеби нас через нього не їмила ніяка біда.</p>
	<p>Хлопець говорить:</p>
	<p>— Дайте мені файні гроші, і я його спрятаю, що вам не буде нічого й мені нічого.</p>
	<p>Жид каже йому:</p>
	<p>— Спрятай, я тобі дам півтисячки. Хлопець відповідає:</p>
	<p>— Дайте гроші тепер, бо ви пак не дасте, як я його спрягаю. Но й жид рад-не-рад, а гроші дав уперед. І хлопцеви вказали того мертвого. Хлопець попризирався й говорить:</p>
	<p>— Чи є у вас бесажки?</p>
	<p>Пішла жидка, поглядала, найшла.</p>
	<p>— Є.</p>
	<p>— А чи є тенґеричка?</p>
	<p>— Є.</p>
	<p>— Насипте в єдну перерубку тенґериці.</p>
	<p>Взяв він на плечі попа й ту тенґерицю взяв. І несе. А в тім селі був млин. Але той млин був з того боку ріки. Там лем млин був, а більше там хиж ніяких не було. А до млина була вузесенька лавка через ріку. Слуга приніс попа на саму середину тої лавки. І закрутив йому кругом шиї порожню перерубку. Та поклав на лавку попа з одного боку, а тенґерицю з другого. І сам утік собі додому.</p>
	<p>Увечері в млин прийшло багато людей. І там ночували. Єдна дівчина скоро змолола. Так, що ще темно було. Мішок на плечі та йде домів. Вона д’лавці, а на лавці, на самій середині, щось чорніється. А люде говорили, же коло тої лавки все щось пужяє. Дівка дуже ся напудила, як то увиділа, й втікла назад у млин. Мельник звідається:</p>
	<p>— Що є, що ти назад прибігла?</p>
	<p>А дівка так напудилася, що не може й проговорити, що виділа. Аж у котрийсь час повіла:</p>
	<p>— Щось чорне серед лавки.</p>
	<p>Як вона то сказала, та й усі люде, які там були, вийшли вон позирати. Мельник на самий перед. То вже розвидняється, вже видно доста файно. Пішов мельник лавкою й попризирався.</p>
	<p>— Йой-йой, — каже, — то наш піп повісився. Та яка його біда вночі гнала? Чи не мав що їсти, чи що?</p>
	<p>Та й узяв він тоту бесажку, переверг за попом, піп ґльоцнув у воду. А всі люде з млина домів розійшлися.</p>
	<p>Дяків слуга прийшов до дяка додому та попросив у дяка розрахунок.</p>
	<p>— Розрахуйте мене, бо я вже йшов би собі домів.</p>
	<p>Хлопець прийшов домів і зостався на своїм хазяйстві. Та ще й до днешнього дня на хазяйстві є.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Люта, Великоберезнянського району, Закарпатської області 10 липня 1988 року Юричка Петро Юрійович (1921 року народження)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Гуцульщини/">Фольклор Гуцульщини</a></li>
		<li><a href="/Фольклор Закарпаття/">Фольклор Закарпаття</a></li>
		<li><a href="/Українська міфологія/Чорт.html">Чорт в українській міфології</a></li>
	</ul>
</footer>
<!--#include virtual="/-/inc/general__page_end.inc" -->
