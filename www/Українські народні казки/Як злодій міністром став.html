<!--#include virtual="/-/inc/general__page_start.inc" -->
<title>Як злодій міністром став ☼ Українська народна казка ☼ Народна творчість</title>
<meta name="Description" content="Українська народна казка Покуття «Як злодій міністром став» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Як злодій міністром став.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Як злодій міністром став <br><span class="article__headerDescription">Українська народна казка Покуття</span></h1>
	<p>Був цар. Ляг спати, і сниться йому, що має йти красти. Як піде красти, то буде жити, а як не піде — то вмре раз-два, без часу. Встав він рано та й каже жінці: — Снило ми ся, щоби йшов красти, то буду жити. А як не піду красти, то вмру раз-два, без часу. А жінка:</p>
	<p>— Е, ти віриш у сон?</p>
	<p>І снився йому той сон не раз, усе то саме. Він устає та й каже, що знов йому таке ся снило, що має йти красти.</p>
	<p>— Що, жінко, з цим робити? Вона:</p>
	<p>— Ну то йди. Як таке, то йди красти.</p>
	<p>Зібрався цар по-цивільному, вбув якісь старі чоботи. Зібрався пізно ввечір та й іде красти. Вийшов надвір і думає, куди він має йти, що йому красти. Та ж у царя є все, а мусить іти.</p>
	<p>Вийшов з свого подвір’я на дорогу і йде в темну вулицю, де злодії ходять. Іде, йде темною вулицею і здибався з одним злодюгою. Той також іде красти.</p>
	<p>— Куди ти йдеш, товаришу? — каже той злодій цареви. А цар йому:</p>
	<p>— Та йду, може, би-м дещо вкрав.</p>
	<p>— Та й я йду, би-м щось украв.</p>
	<p>— Гай ходім оба.</p>
	<p>— А куди би ми йшли красти? — питає той злодій царя. А цар каже:</p>
	<p>— Куди підем? Ходім до царя. Цар кличе злодія до себе. А злодій:</p>
	<p>— Е, до царя нє. Цар керує державою і нам як тато. А ми підем до него красти? Якби нас там злапали — то порозстрілювали б. За те, що прийшли до царя красти.</p>
	<p>Каже той злодій цареви:</p>
	<p>—... Знаєш що, товаришу? Ходім до міністра царевого красти, а до царя нє.</p>
	<p>— Та най буде, — каже цар, — ходім до міністра.</p>
	<p>Та й ідуть до царевого міністра красти. Коли прийшли туди, було вже пізно і не було світла ніде, але в одній кімнаті у міністра було. Каже злодій цареви:</p>
	<p>— Знаєш що, товаришу? Ходім подивимось під вікно, де світло є. Хто там є, що роблять, що говорять?</p>
	<p>Пішли вони під вікно, там, де світло. А то вікно високе, і вони не годні досягнути. І не видять нічого, і не чують. Каже злодій цареви:</p>
	<p>— Товаришу, ставай тут під вікно, а я вилізу тобі на плечі. Подивлюся, хто там є і що робить.</p>
	<p>Став цар під вікно, а злодій виліз йому на плечі. Одною ногою на одно плече, а другою на друге. Цар стоїть під вікном і тримає злодія на плечах. А злодій дивиться до міністра. В хаті нема нікого, лиш міністр і його жінка. Міністр каже до жінки:</p>
	<p>— Ти знаєш, жінко, я за пару день буду царем. А вона йому:</p>
	<p>— Та як будеш царем? Та ж цар не слабий і не старий. І ще не збирається вмирати. А ти кажеш, що будеш царем.</p>
	<p>— У царя дітей нема, — каже міністр до жінки. — Він сина не має. Ми лагодимося на забаву, закличемо багато людей. І закличем на ту забаву царя. Я, — каже, — вже дохторови підплатив і купив трійла. Хочу струїти царя. Посходяться люди, злагодимо все на стіл, понасипаємо горівки, і будуть питати, за що пити. А я скажу: «Перший раз п’єм за царя». Цар насамперед має випити. І як вип’є, то зразу вмре. А я стану царем, — каже міністр. — І дохтор не скаже, що цар строєний, а щось збреше, бо він підкуплений. І я буду цар, бо у царя дітей нема, а я в него перший міністр.</p>
	<p>Скінчили вони свою бесіду, а злодій, що стояв у царя на плечах під вікном, усе це вислухав. Вони обоє в хаті думають, що ніхто не чув. Злодій скакає з царевих плечей і каже цареви:</p>
	<p>— Знаєш що, товаришу? Ти знаєш, що міністр із жінкою балакав?</p>
	<p>— Що балакав?</p>
	<p>— Казав, що цар незадовго вмре, а він буде царем.</p>
	<p>Та й все розказав злодій цареви, що чув. Цар вислухав та й подумав собі: «Не дурно мені такий сон снився. Якби-м не йшов красти, був би мене міністр струїв».</p>
	<p>Та й вже вони в той вечір красти не йшли — пішли додому. Цар каже товаришеви:</p>
	<p>— Поміняймося шапками. Як буде в міністра забава, аби ми оден другого по шапці пізнали.</p>
	<p>Помінялися вони шапками, і цар пішов додому. Сказав жінці, що він дізнався.</p>
	<p>— ...Видиш, не дурно мені такий сон приснився.</p>
	<p>А в два дни вже й забава в міністра. Кличе він гостей. Закликав панів, закликав царя. А цар пізнав серед гостей по шапці свого товариша і прикликав його до себе. Та й каже йому:</p>
	<p>— Ми маємо сидіти оба прикупі.</p>
	<p>Цар файно вбраний і дав файне вбрання злодієви, щоби тому годилося коло царя сидіти.</p>
	<p>Поставили на стіл їсти, пити. Понасипали в бокали горівки. Питаються люди:</p>
	<p>— Який буде перший тост? А міністр каже:</p>
	<p>— Перший тост буде за царя.</p>
	<p>А цар уже цей параграф знає, уже це чув. Встав за столом та й каже:</p>
	<p>— Нє, панове гості. Перший тост — за хазяїна дому.</p>
	<p>Ну, а міністр не хоче пити, бо цар з ним бокали поміняв — свій дав йому, а його взяв собі. І приказав йому:</p>
	<p>— Мусиш пити, це за хазяїна дому п’ється, а не за царя. І всі гості сказали:</p>
	<p>— Так, перший тост за хазяїна дому. Мусить міністр пити бокал, що насипав цареви.</p>
	<p>Випив, упав і вмер, бо там було трійло. Дохтор хотів його рятувати, а цар сказав дохтора заарештувати, бо він був у змові з міністром. Дохтора заарештували, а міністра поховали.</p>
	<p>А злодій, що підслухав, сидить коло царя. Цар каже йому:</p>
	<p>— Тепер ти будеш на його місце старшим міністром. Перебрав він урядовання старшого міністра. Тут байці і конець.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Пробабин, Городенківського району, Івано-Франківської області 15 листопада 1987 року Дуб’як Катерина Дмитрівна (1908 року народження)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Покуття/">Фольклор Покуття</a></li>
	</ul>
</footer>
<!--#include virtual="/-/inc/general__page_end.inc" -->
