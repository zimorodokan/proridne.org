<!--#include virtual="/-/inc/general__page_start.inc" -->
<title>Дід, баба і вовк-колядник ☼ Українська народна казка ☼ Народна творчість</title>
<meta name="Description" content="Українська народна казка Про Тварин (звірів) «Дід, баба і вовк-колядник» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Дід, баба і вовк-колядник.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Дід, баба і вовк-колядник <br><span class="article__headerDescription">Українська народна казка про тварин</span></h1>
	<p>Жив собі дід та баба. Жили вони не в селі, а хатка їхня стояла в дрімучому лісі. От прийшло свято різдво. Дід і баба приготовилися і ждуть колядників. Ждали вони, ждали, — ніхто до них не йде: хата далеко від села. І зажурилися старі. Але чують: хтось стука. Дід і баба зраділи, до вікна біжать. Але чують:</p>
	<p>— Дозвольте колядувати! Дід і баба в один голос:</p>
	<p>— Колядуйте!</p>
	<p>Раптом товстий голос каже:</p>
	<div class="poem">
		<p>
			— А в діда, діда перва ягничка,<br>
			Друга теличка,<br>
			Третя баба,<br>
			Давай, діду, ягничку!
		</p>
	</div>
	<p>Дід каже, що не дам, баба каже, що не дам, вона в нас одна. Вовк як почав стукати, грюкати у вікна і в двері, аж хата трясеться, і кричить:</p>
	<p>— Давай, бо й тебе з’їм!</p>
	<p>Що було робити дідові? Узяв та й вивів ягничку. Взяв вовк ягничку на плечі та й поніс у ліс. З’їв вовк ягничку і знову приходить колядувати. Підходить до вікна, гукає:</p>
	<p>— Дозвольте колядувати! Дід відповідає:</p>
	<p>— Нема чого давати!</p>
	<p>А вовк стукає, грюкає, добивається:</p>
	<p>— Дозвольте, бо й вас з’їм! Дід і каже:</p>
	<p>— Колядуй.</p>
	<p>Вовк знову колядує:</p>
	<div class="poem">
		<p>
			— А в діда, діда перва ягничка,<br>
			Друга теличка,<br>
			Третя баба,<br>
			Давай, діду, теличку!
		</p>
	</div>
	<p>Дід плаче, баба плаче, а вовк стукає, грюкає. Що було дідові робити? Взяв та й віддав теличку.</p>

	<figure class="illustration">
		<img class="illustration__image" loading="lazy" decoding="async" src="/-/i/Дід, баба і вовк-колядник — 01.png" alt="ДІД, БАБА І ВОВК-КОЛЯДНИК — Українська Народна Казка Про Тварин" title="ДІД, БАБА І ВОВК-КОЛЯДНИК — Українська Народна Казка Про Тварин">
		<figcaption class="illustration__caption">ДІД, БАБА І ВОВК-КОЛЯДНИК — Українська Народна Казка Про Тварин</figcaption>
	</figure>

	<p>Вовк забрав теличку і поніс в ліс. їв, їв, недоїв вовк телички. Вернувся знову до діда, І знову питає:</p>
	<p>— Дозвольте колядувати! Дід відповідає:</p>
	<p>— Нема чого давати!</p>
	<p>Вовк почав стукати, ламати двері, ось-ось влізе в хату Дід злякався і дозволив. Вовк колядує:</p>
	<div class="poem">
		<p>
			— А в діда, діда перва ягничка,<br>
			Друга теличка,<br>
			Третя баба,<br>
			Давай, діду, бабу!
		</p>
	</div>
	<p>Дід каже:</p>
	<p>— Не дам. Вовк кричить:</p>
	<p>— Давай, бо й тебе з’їм, хату поламаю!</p>
	<p>Попрощався дід з бабою, заплакав, а баба зав’язалась великою хусткою. Узяв вовк бабу на спину і поніс.</p>
	<p>Приніс до того місця, де лежала недоїдена теличка, посадив бабу на пеньок, а сам став доїдати теличку.</p>
	<p>Баба сидить на пеньку і шепче:</p>
	<p>— Рошти, рошти, пеньку, вгору! Вовк пита:</p>
	<p>— Що ти кажеш?</p>
	<p>— Та кажу, щоб ти швидше їв та й мене з’їв.</p>
	<p>І знов баба каже:</p>
	<p>— Рошти, рошти, пеньку, вгору!</p>
	<p>Доїв вовк теличку, не наївся, хотів бабу їсти; як гляне, а баба високо на пеньку сидить. Вовк розсердився, почав гризти пеньок. Поламав зуби і пішов до коваля, щоб вставити залізні.</p>
	<p>Баба сидить на пеньку і каже:</p>
	<p>— Рошти, рошти, пеньку, вниз!</p>
	<p>Пеньок зробився низенький, баба скочила і пішла. Іде, іде баба лісом, вже втомилася. Аж дивиться: стоїть хатка, зроблена з сиру та масла; колодка також зроблена з сиру та масла. Баба відірвала колодку і з’їла, а сама увійшла в хату. В хаті все зроблено із сиру та масла.</p>
	<p>Баба вколупала з плити сиру та масла, наїлася і залізла під корито, яке стояло посеред хати, і сидить. Коли це приходять господарі — дикі кози. Ввійшли й питають:</p>
	<p>— Хто був в нашій хаті? Хто поламав грубу? Їм ніхто не відповідає.</p>
	<p>Подоїлися кози, позаліплювали грубу, полягали спати. На другий день пішли пастись, а цапа залишили сторожувати. Баба сидить під коритом і шепче:</p>
	<p>— Спи, спи, цапуньку, на одне очко і на друге!</p>
	<p>Цап заснув. Баба вилізла з-під корита, наїлася сиру і знову сховалася.</p>
	<p>Прийшли вечором кози, забили цапа, що не встеріг хатки, подоїлися, позаліплювали дірки і полягали спати. А вдень залишили цапа з трьома очима.</p>
	<p>Баба сидить під коритом і шепче:</p>
	<p>— Спи, спи, цапуньку, на одне очко і на друге!</p>
	<p>Цап заснув на два, а на третє дивиться. Баба тільки вилізла, хотіла вколупати сиру і масла, а цап бабу цап за рукав і держить.</p>
	<p>Прийшли кози і хотіли бабу забити. Але вона відпросилася, сказала, що буде їм вірно служить.</p>
	<p>Вона все робила, а кози йшли пастися і залишали одного цапа стерегти, щоб баба не втекла. Потім привикли кози до баби і перестали стерегти.</p>
	<p>Баба і воду носила, і траву рвала, і хату підмітала.</p>
	<p>Добре було козам з бабою жить. Але скучно було бабі за дідом. Як тільки пішли кози пастись, баба наколупала сиру та масла в платок і пішла до діда.</p>
	<p>Приходить до діда, залізла на горище і сидить над діркою. Дід наварив каші, сів у сінях на порозі і їсть. Баба взяла грудку масла та й вкинула в кашу. Дід подумав, що то щось погане впало, і вилив кашу в цебрик. Ще було трохи в горщику; вилив у миску і їсть. Баба знову взяла і кинула кусок масла в кашу. Дід почав їсти, бо більше нема. Розкуштував дід, що каша добра, то з’їв ще й ту з цебрика. Баба тоді й каже:</p>
	<p>— Дідусю, зніми мене!</p>
	<p>Дід зрадів, зняв бабу з горища. І живуть вони дружно, добро наживають.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p>Дід, баба і вовк-колядник. Н. П. Андреев, Указатель сказочных сюжетов по системе Аарне. Издание государственного Русского географического общества, Л., 1929. — 162. Зап. Г. П. Юзвяк в 1963 р. у с. Листвин Дубнівського р-ну Ровенської обл. від Т. М. Добролежі. Відділ рукописів Інституту мистецтвознавства, фольклору та етнографії ім. М. Т. Рильського АН УРСР., ф. 14-3, од. зб. 416, арк. 23—31.</p>
			<p><a href="/Український фольклор Книги/Іван Березовський ☼ Казки про тварин/">Казки про тварин</a> (Українська народна творчість) — Київ: Наукова думка. — 1976 — 575 с.</p>
			<p>Художник ілюстрацій К. Шалварова</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
</footer>
<!--#include virtual="/-/inc/general__page_end.inc" -->
