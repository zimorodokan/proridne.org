<!--#include virtual="/-/inc/general__page_start.inc" -->
<title>Білокоров ☼ Українська народна казка ☼ Народна творчість</title>
<meta name="Description" content="Українська народна казка Гуцульщини «Білокоров» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Білокоров.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Білокоров <br><span class="article__headerDescription">Українська народна казка Гуцульщини</span></h1>
	<p>У тата й мами була дочка. І нагуляла собі дитину. Народила хлопчика. Та віднесла його в ліс і лишила там, маленьку дитинку. А сама пішла додому.</p>
	<p>Надходить до цего хлопчика біла корова. Зачала корова на цего хлопчика дихати, вгрівати його. І лягла біла корова коло хлопчика, присунулася до него, і хлопчик зачав ссати її. Ссав він три тижні і за той час уріс такий, ніби йому було десять років. Наближається осінь. Каже йому корова:</p>
	<p>— Білокоров, там під ялицею є роскаль&nbsp;<sup>*</sup>. І сокира. Зарубай зруб, щоби ми мали приміщення. Бо буде зима.</p>
	<p>Білокоров пішов найшов роскаль, найшов сокиру і побудував зруб. І біла корова плекала його у тім зрубі піврік. А в піврік каже:</p>
	<p>— Ану бери хитай цего дуба.</p>
	<p>Похитав Білокоров дуба — не годен ще. Плекає його корова ще піврік.</p>
	<p>— Бери, — каже, — ще раз цего стовбура і рви його. Попробував він рвати, а він ще не годен. Плекає його корова ще піврік. І так плекала його півтора року.</p>
	<p>— Ану тепер ловися за цего дуба.</p>
	<p>Він ймився за дуба й вирвав його з коренем. І забив його гіллям у землю. Тоді сказала корова:</p>
	<p>— Слухай, Білокоров. Ти вже маєш повну силу. Я тебе виплекала. Тепер я вже тебе, Білокорове, лишаю. Вже ми двоє розходимося. Іди до того дуба, він дуплавий. У дубі найдеш рушницю і то-пір&nbsp;<sup>*</sup>. Такий топір тяжкий, що треба волами везти. І така рушниця тяжка.</p>
	<p>Приходить Білокоров до дуба, взяв з дуба рушницю і взяв топір. Рушницю через плече і пішов у гори високі. Іде він, дивиться, чоловік тре камінь руками.</p>
	<p>— Ти як називаєшся?</p>
	<p>— Трикамінь. А ти як?</p>
	<p>— Білокоров. Питає Білокоров:</p>
	<p>— Ти будеш мені товариш?</p>
	<p>— Буду.</p>
	<p>Далі пішли вони оба разом. Ідуть, дивляться, чоловік зсуває гори руками.</p>
	<p>— Добрий день! Що ти тут робиш?</p>
	<p>— Гори зсуваю докупи.</p>
	<p>— Як ти називаєшся?</p>
	<p>— Суньгора. А ви як називаєтеся?</p>
	<p>— Я — Білокоров.</p>
	<p>— А я, — каже, — Трикамінь.</p>
	<p>— Ти будеш нам товариш? — питає Білокоров.</p>
	<p>— Буду.</p>
	<p>Вже їх є три. І пішли вони разом. Заходять у великий степ. У степу великий двір. І зайшли ці три силачі в той двір. Каже Білокоров Трикаменеви:</p>
	<p>— Ти йди дров&nbsp;<sup>*</sup>. Каже Суньгорі:</p>
	<p>— Ти вари їсти.</p>
	<p>А Білокоров іде на польовання. Суньгора нарубав м’яса у великий котел. Їда вже доварюється. Хтось гримить у двері:</p>
	<p>— Утвори мені двері!</p>
	<p>Суньгора втворяє двері, входить дідо, здоровий, бородатий.</p>
	<p>— Давай мені їсти, — каже дідо Суньгорі.</p>
	<p>— Я тобі їсти не дам, бо як прийдуть хлопці, що я їм дам?</p>
	<p>— Давай їсти, бо я зараз буду тобі на грудях їсти, — каже дідо Суньгорі.</p>
	<p>Тоді імив дідо Суньгору за груди і кинув на землю. Та зняв котел з вогню, поставив йому на груди і геть виїв, котел порожній лишив. І пішов собі дідо.</p>
	<p>Суньгора встає попарений, знов нарубує м’яса й варить, бо ті хлопці зараз прийдуть їсти. Приходить Трикамінь, приносить дрова. Приходить Білокоров з польовання і приносить три олені. Питає Білокоров Суньгору:</p>
	<p>— Що ти, не зварив ще їсти?</p>
	<p>— Та, — каже, не зварив, бо дуже тверде м’ясо. Тоді каже Білокоров:</p>
	<p>— Трикамінь, вари їсти. А ти, Суньгора, йди дров, а я йду на польовання.</p>
	<p>Трикамінь лишень їду доварює, гримить хтось у двері.</p>
	<p>— Втвори двері мені!</p>
	<p>Утворив Трикамінь, входить дідо.</p>
	<p>— Давай їсти.</p>
	<p>— У мене для тебе їсти нема, бо зараз хлопці прийдуть.</p>
	<p>— Давай, бо я в тебе зараз на грудях виїм, — каже дідо Трикаменеви.</p>
	<p>Трикамінь не дає. Дідо Трикаменя за груди, кинув на землю, котел з вогню поклав на груди, виїв їду і пішов. Трикамінь не має що робити, нарубує нового м’яса і знов варить їсти.</p>
	<p>Приходить Суньгора, приходить Білокоров. Питає Білокоров:</p>
	<p>— Та що ти, ще не зварив їсти?</p>
	<p>— Та ні, — каже, — ще не зварилося.</p>
	<p>І нічого не каже правди Білокорову. Каже Білокоров:</p>
	<p>— Ти, Трикамінь, іди на польовання, ти, Суньгора, йди по дрова, а я лишаюся їсти варити.</p>
	<p>їда доварюється. Стукає дідо в двері.</p>
	<p>— Втвори мені двері!</p>
	<p>— Втвори собі, — каже Білокоров.</p>
	<p>— Я тобі кажу, втвори мені двері!</p>
	<p>— Втвори собі, — далі говорить Білокоров. Дідо вже сам двері втворяє.</p>
	<p>— Білокоров, що ти такий мудрий? — каже дідо. — Давай їсти, бо я зараз буду їсти тобі на грудях.</p>
	<p>Білокоров каже:</p>
	<p>— Для тебе в мене їди нема.</p>
	<p>Дідо ймив Білокорова за груди, а Білокоров діда за бороду їмив і підоймив діда вгору. Та взяв свій топір, приніс діда до дуба, розколов дуба і бороду дідову в дуба. Топір витягає, дуб дідови бороду їмив. І лишив Білокоров діда в дубі та й пішов собі їсти варити.</p>
	<p>Приходять Трикамінь і Суньгора.</p>
	<p>— Їда готова? — питають Білокорова.</p>
	<p>— В мене, — каже Білокоров, — готова. А тепер ви признайтеся, хлопці, що з вами було. Чому ви їду не могли зварити? Вам дідо їв на грудях? Ви не силачі, хлопці, — каже Білокоров.</p>
	<p>Попоїли всі три, і сказав Білокоров:</p>
	<p>— Ану йдіть, хлопці, зо мною. Будете щось видіти. Хто вам, — каже, — їв на грудях? Отого й будете видіти.</p>
	<p>Пішли всі три дивитися до того дуба. Приходять — дуба нема і діда нема. Пішов дідо з дубом у присподню, в споди&nbsp;<sup>*</sup>. Каже Білокоров:</p>
	<p>— Біда, хлопці. Мусимо йти в споди.</p>
	<p>І Білокоров іспускає в споди Трикаменя, Суньгору і себе самого попускає, і вони все йдуть униз. Вони перше видовбали з дуба корито і прив’язали до того корита воловоди&nbsp;<sup>*</sup>. І спустилися вони в тому кориті в споди, а там другий світ. Є там сади файні, яблука достигають. І є двір файний. Входять туди, а там дід з дубом. Борода в дубі. Каже той дідо:</p>
	<p>— Білокорове, пусти мене з цего дуба.</p>
	<p>— Зараз, почекай трохи.</p>
	<p>Пішли вони, Білокоров, Трикамінь і Суньгора, в той двір роздивитися, що там є. Входять в той двір, а там три дівчині. Одна циганка, друга попівна, а третя панська. Питається Білокоров:</p>
	<p>— Відки ви тут, дівчата, прийшли?</p>
	<p>— Нас, — каже, — цей дідо Ірод забрав сюди. Каже Білокоров:</p>
	<p>— Моя дівчина буде циганка. Попівська — Суньгорі, а Трикаменеви — панська.</p>
	<p>Тоді каже Білокоров циганський дівчині:</p>
	<p>— Я зараз пускаю діда Ірода з дуба. Ми будемо з ним боротися на залізнім току&nbsp;<sup>*</sup>. Мені треба дати цебер води дужчої, а дідови Іродови слабшої.</p>
	<p>І пустив Білокоров діда з дуба. Дідо каже:</p>
	<p>— Добре, що ти мене пустив, Білокоров. Тепер будемо боротися. Ти відци вже не підеш, — каже дідо Білокорову.</p>
	<p>Циганська дівчина дала цебер води Білокорову і цебер дідови. Імилися вони оба боротися, Білокоров з дідом. Білокоров забив діда в залізний тік по коліна. І топором діда вбив і в той тік залізний приплескав. Тоді сказав хлопцям:</p>
	<p>— Суньгора і ти, Трикамінь, беремо дівчат і йдемо на той світ. Най сідають у корито ці три дівчині і сідайте ви два. І беріть мою рушницю. Я вас туди витягну. А ви мене потому витягнете, як вийдете на той світ.</p>
	<p>Тоді Білокоров витяг їх на той світ. Вони спускають відти корито знов у споди. Тягнути Білокорова. А Білокоров найшов такий камінь, як він самий, затяжкий&nbsp;<sup>*</sup> і поклав той камінь у корито. І тягнуть відти Трикамінь і Суньгора. Витягли той камінь до середини тої діри. Думали, що тягнуть Білокорова. Білокоров уступився геть від тої діри. А Трикамінь і Суньгора пустили відти камінь назад. (Думали, що пускають Білокорова). Камінь упав і так розсипався, що й кусків не осталося. Кажуть Трикамінь і Суньгора:</p>
	<p>— Уже Білокорова нема. Уже ми два будемо найсильніші в світі. Трикамінь і Суньгора забирають усіх дівчат і їхають до пана й до попа женитися. Приїхали і вже будуть робити весілля. А ту дівчину-циганочку, що мав брати Білокоров, будуть мати за служницю.</p>
	<p>Заплакав Білокоров, як пустили вони каменя. «Відци на той світ уже не вийду», — подумав він. Та й пішов лісами й пущами на тому світі. Іде, чує, щось пищить. А там пищать змієнята малі. Бо підсувається крокодил тих змієнят виїдати. Білокоров того крокодила вбив. Тоді змієнята кажуть:</p>
	<p>— Білокорове, ховайся, бо зараз мама прийде і тебе з’їсть. Приходить змія, мама тих змієнят.</p>
	<p>— Хто вас, діти вборонив? — питає.</p>
	<p>— А ви його не з’їсте, як ми скажемо?</p>
	<p>— Ні, — каже.</p>
	<p>— Чоловік генде&nbsp;<sup>*</sup> схований, Білокоров. Він нас оборонив. Каже змія Білокорову:</p>
	<p>— Виходи відти. Що ти хочеш за те, що ти мені діти вборонив? Каже Білокоров:</p>
	<p>— Нічого не хочу, лиш винеси мене на той світ.</p>
	<p>— Ой, Білокорове! — сказала змія. — Воліла би дітей не видіти, як я маю тебе нести на білий світ. Але буду нести. Шукай дванадцять цебрів води і дванадцять волів.</p>
	<p>Білокоров то все найшов, вона на себе поклала, Білокоров сів. І сказала вона йому:</p>
	<p>— Подивлюся в лівий бік, цебер води давай мені, подивлюся в правий — вола давай.</p>
	<p>І почала вона нести його вгору, у ту діру. Подивиться вона в лівий бік, дає води цебер, подивиться в правий бік — вола. Ще є кавалок діри на той світ, подивилася в лівий бік — нема води, подивилася в правий бік — нема вола. Він тоді втяв кавалок свеї литки і кинув їй в рот. І винесла його наверх, на цей світ.</p>
	<p>Питає змія:</p>
	<p>— Що ти за м’ясо мені дав, таке добре? А. він каже:</p>
	<p>— Я втяв кавалок литки. Тоді сказала змія:</p>
	<p>— Якби я була знала, що таке з тебе м’ясо добре, Білокорове, то була б тебе з’їла під землею.</p>
	<p>І вона виплюнула м’ясо і притулила йому до литки назад. І то зцілилося. Білокоров дужий, та як був. Розлякувалися вони, змія полетіла в споди, а Білокоров пішов.</p>
	<p>Іде Білокоров полями, слуги пасуть худобу.</p>
	<p>— Що така веселість у селі, фани&nbsp;<sup>*</sup> повивішувані? — питається в слугів Білокоров.</p>
	<p>— Тут, — каже, — два силачі женяться. Сьогодні весілля в попа та й у пана.</p>
	<p>Білокоров іде на весілля до Трикаменя й Суньгори. Приходить він там, а Суньгора й Трикамінь говорять:</p>
	<p>— Би ви тут не пускали ніяких дідів.</p>
	<p>Суньгора й Трикамінь сидять собі з молодими жінками за столом. А на столі перед них Білокорова рушниця. Ту рушницю несли вони оба, Трикамінь і Суньгора, бо оден не міг нести. Така «легонька» та рушниця була.</p>
	<p>Виходить циганочка надвір, а Білокоров уже коло двора. Циганочка пізнала його та й каже:</p>
	<p>— Ідіть у хату, я вам дам їсти.</p>
	<p>Увійшов Білокоров, дивиться, за столом сидять Трикамінь і Суньгора. Питаються весільні:</p>
	<p>— Що це за рушниця, хто з неї стріляє? Кажуть Суньгора й Трикамінь:</p>
	<p>— Лиш Білокоров з цеї рушниці стріляв. Але, — Білокорова вже нема. Більше ніхто з неї не стріляє.</p>
	<p>А Білокоров, перебраний на діда старого, каже:</p>
	<p>— Дозвольте мені на цю рушницю подивитися. Я ще такої рушниці не видів.</p>
	<p>— Що ти, — каже, — діду, годен? Лиш оден Білокоров з цего стріляв.</p>
	<p>Кажуть весільні:</p>
	<p>— Та най подивиться дідо.</p>
	<p>Дідо приходить та й рушницю в руки! Здоймив. Суньгора й Трикамінь уздріли це та й кажуть:</p>
	<p>— Ого! Це Білокоров. Тоді сказав Білокоров:</p>
	<p>— Ви думали, що я загинув? Що ви мене пустили в споди́? Тоді взяв він їх за руки, вивів обох надвір і повів на площу. І з тої рушниці їх розстрі́лив. І взяв циганочку за жінку. А ті дві дівчині пішли до своїх татів.</p>
	<p>Я був у Білокорова на весіллі, пив, гуляв, набувався. І пішов до Радовець, купив дірявий горнець, та й байці конець.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__footnotes">
			<p><sup>*</sup> Роска́ль — заступ.</p>
			<p><sup>*</sup> То́пір — сокира з довгим руків’ям.</p>
			<p><sup>*</sup> Йти дров — йти по дрова.</p>
			<p><sup>*</sup> Приспо́дня, споди́ — пекло.</p>
			<p><sup>*</sup> Волові́д, волови́ця — налигач, мотузок.</p>
			<p><sup>*</sup> Тік — тут: місце для боротьби.</p>
			<p><sup>*</sup> Затяжки́й — тут: тяжкий.</p>
			<p><sup>*</sup> Ге́нде, ге́нди — он там.</p>
			<p><sup>*</sup> Фа́на — прапор.</p>
		</div>
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Село Річка (хутір Фейлики), Косівського району, Івано-Франківської області 17 листопада 1985 року Григорчук Василь Михайлович (1919 року народження)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Гуцульщини/">Фольклор Гуцульщини</a></li>
	</ul>
</footer>
<!--#include virtual="/-/inc/general__page_end.inc" -->
