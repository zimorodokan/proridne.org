<!--#include virtual="/-/inc/general__page_start.inc" -->
<title>Золоті черевички ☼ Українська народна казка ☼ Народна творчість</title>
<meta name="Description" content="Українська народна казка Кіровоградщини «Золоті черевички» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Золоті черевички.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Золоті черевички <br><span class="article__headerDescription">Українська народна казка Кіровоградщини</span></h1>
	<p>Жили собі дід з бабою і була у них донька. Захворіла бабуся і перед смертю покликача доньку і каже:</p>
	<p>— На тобі зернятко, і як я помру, посадиш його в кінці городу і виросте з нього верба. Як тобі буде потрібна допомога, підійди і скажи: «Вербо-яра відчинись, Ганна-панна йде».</p>
	<p>Після цих слів бабуся померла. Довго плакала Ганнуся за своєю матінкою, та потім згадала про зернятко, пішла на город, посадила його і невдовзі з нього виросла верба. Дівчина тішилася з цього, але недовго.</p>
	<p>Дід надумав одружитися та взяв в дружини сусідку, злющу бабу та ще й з дочкою. Прийшла баба і стала господинею в домі, дідовій дочці проходу не давала. Заставляла багато працювати, виконувати найтяжчу домашню роботу, била її. Щонеділі баба зі своєю дочкою ходили до церкви. Нарядить свою доньку, як королеву, прибереться сама та й ідуть, і дід з ними. А бідна дідова дочка мусила дома робити всю роботу. А їй так хотілося піти до церкви, гарно вбратися, людей побачити.</p>
	<p>І одного разу, коли всі пішли до церкви, вона зважилася. Побігла до верби і сказала:</p>
	<p>— Вербо-яра, відчинися, Ганна-панна йде.</p>
	<p>Верба відчинилася, а з неї діви так і виринули. Питають її:</p>
	<p>— Панно наша мила, панно наша люба, що будемо робити?</p>
	<p>Дівчина відповідає:</p>
	<p>— Причешіть і приберіть мене до церкви.</p>
	<p>Діви розчесали й заплели її довгу косу, вбрали у вишиту сорочку, гарну плахту, а на ноги взули золоті черевички.</p>
	<p>Побігла дівчина до церкви. Вже йшла служба Божа. Стала збоку, плаче, б’є поклони. Мало хто з людей звернули на неї увагу, тільки панич зі своїм челядинцем не зводив з неї очей. Ще служба не закінчилась як дівчина вибігла з церкви. Прибігла до верби, віддала свій святковий одяг, надягла своє стареньке платтячко, і давай готувать до столу. Поприходили всі з церкви, обідають і розповідають, яка гарна дівчина була сьогодні в церкві, і як панич не зводив з неї очей.</p>
	<p>Наступної неділі було те саме. Нарядилась вона у вербі-ярій постояла в церкві і втекла. А паничу дівчина дуже сподобалася і він захотів з нею познайомитися. Порадився з челядинцем, а той каже:</p>
	<p>— На тому місці, в церкві, де вона стоїть, полиймо трохи смоли, черевички і попристають.</p>
	<p>Так і зробили. На третю неділю дівчина знову прийшла до церкви, і коли хотіла втекти зі служби, черевички поприставали. Вона смикнула, але один черевичок залишився на підлозі. Панич питає:</p>
	<p>— А що далі робити?</p>
	<p>Челядинець каже:</p>
	<p>— Підемо цей черевичок міряти усім дівчатам. Кому він підійде, то і є та дівчина, яку ми шукаємо.</p>
	<p>Ходять по дворах, міряють. А наша баба свою дочку гукає:</p>
	<p>— Йди доню, мий ніжки, золотий черевичок міряти. Ти гарна дитина, ніжки біленькі.</p>
	<p>А до дідової дочки:</p>
	<p>— Лізь на піч, нечупара, ледащо!</p>
	<p>Ще й занавіску закрила за нею. От панич зайшов на подвір’я, міряє бабиній дочці черевичок — не підходить. А дідова дочка виглядає із печі. Челядинець побачив.</p>
	<p>— А що там у вас за дівчина на печі?</p>
	<p>Баба каже:</p>
	<p>— Та то нечупара, грязнуля.</p>
	<p>Але вони попросили дівчину злізти з печі. Міряють черевичок, а він підходить! Потім побігла дівчина на город до верби, принарядилась, взяла другий черевичок і прийшла до хати. Всі дуже з цього дивувались. Панич забрав Ганнусю до свого двору й одружився з нею. А верба-яра ввійшла в землю, а біля паничевого двору вийшла.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>157 (8041). Золоті черевички. СУС 510А. Записала Вербовська Надія 2010 року. Вербовська Ганна Антонівна (1902). Кіровоградська область, Новоархангельський район, Іванівка</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Кіровоградщини/">Фольклор Кіровоградщини</a></li>
	</ul>
</footer>
<!--#include virtual="/-/inc/general__page_end.inc" -->
