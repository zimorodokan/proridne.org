<!--#include virtual="/-/inc/general__page_start.inc" -->
<title>Як дурень розбагатів ☼ Українська народна казка ☼ Народна творчість</title>
<meta name="Description" content="Українська народна казка Закарпаття «Як дурень розбагатів» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Як дурень розбагатів.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Як дурень розбагатів <br><span class="article__headerDescription">Українська народна казка Закарпаття</span></h1>
	<p>В одному селі жив собі жонатий чоловік. Мав добре ґаздівство, бо, знаєте, давно, коли леґінь женився, позирав, щоб молода принесла якийсь посаг. Дівка-відданиця мусила мати бодай невелику трикоблову землю, бичата і ялівку... Але щоб і скриня була не порожня та й грошенят не бракувало.</p>
	<p>А молода теж собі дивилася, за кого виходити, якщо їй дають посаг, то щоб і леґінь був не з порожніми руками. І до молодого ішли на оглядини: своїми очима хотіли побачити, який його достаток. Бо не раз траплялося, що леґінь, як сватав — шістьма крятав, а як треба орати — нічого впрягати, — хвалився тим і тим, а потім виявлялося, що він голий, як бубон.</p>
	<p>У нашого женача все було як слід: і він мав ґаздівство, й жінка дістала добрий посаг.</p>
	<p>Народився у них син Лука. Коли виріс, став такий хлопчище, наче велетень. І силу хлопець мав страшну, та в голові не все було в порядку. Так його в селі й назвали: «Міхом ударений Лучище».</p>
	<p>Але сам Лука аж ніяк не турбувався тим, як його прозивали. Жив собі спокійно.</p>
	<p>Батько гордився своїм! сином, що такий дужий, як бик. Коли допікали за придурка Луку, лише махав рукою:</p>
	<p>— Знаєте, чесні люди, коли у машині одним коліщатком більше або менше — то не така й велика біда...</p>
	<p>Минав день за днем. Чоловік постарівся, помер. Лука лишився з матір’ю. Та й мати вже стара, хотіла би сина оженити, доки ще жива, бо без ґаздині Лука пропаде.</p>
	<p>В неї були знайомі у сусідньому селі, і ось послала до них Луку сватати. Пішов легінище й потрапив на те місце, куди його спровадила мати. Вклонився й говорить, хто він за один.</p>
	<p>— Добрі є, хлопче, — відповів газда, — я знайомий із твоїми рідними. Статечним чоловіком був, прощений би, твій нянько. Сідай у нас і кажи, який маєш намір.</p>
	<p>— Та я прийшов сватати вашу дівку.</p>
	<p>— Гм... Непогане діло! Айбо знаєш, то не можна так — раз-два! — й дівчину віддати. До неї треба наперед ходити, а тоді вже просити за жінку.</p>
	<p>— Най буде й так. Буду до вас ходити.</p>
	<p>Трохи ще посидів, випив паленки, а коли відкланювався вже, подарували йому голку.</p>
	<p>Йде Лука додому й несе голку в руках. По дорозі зустрів віз із сіном. Виліз на сіно, сів собі й не журиться. Айбо коли вилазив — стратив голку.</p>
	<p>Вдома мати його вже чекала.</p>
	<p>— Но, чи знайшов молоду?</p>
	<p>— Ага, знайшов. Погостили мене паленкою, ще й подарували голку.</p>
	<p>— Та де голка?</p>
	<p>— Впала у сіно й стратилася...</p>
	<p>— Треба було задіти її у клебаню, й не стратилася б.</p>
	<p>— Но, вже іншим разом зроблю так.</p>
	<p>Вдруге в молодої подарували хлопцеві рожен. Лука задів його у клебаню, як мати порадила, та йде, свищучи, вулицею. Коли се побачила сільська дітвора, почала бігти за ним, сміятися. Але Лука задер носа д’горі й крокує поважно.</p>
	<p>Мати почула гамір, вибігла на місточок, що перед двором, і дивиться: в Луки у клебаню встромлений рожен, а діти за ним чередою біжать і верещать. Мати заганьбилася.</p>
	<p>— Луко, Луко, що ти робиш?</p>
	<p>— Що роблю? Нічого. Подарували мені в молодої рожен, я й поклав його в клебаню, а дітвора за мною кричить, не можна обігнатися.</p>
	<p>— Та тобі не так було вчинити: взяти рожен у руку, як красну паличку, та й іти собі вулицею, свищучи.</p>
	<p>— Но, то іншим разом так і зроблю.</p>
	<p>Наступного разу подарували йому вила. Вхопив їх у руку та йде собі, співаючи, свищучи. Діти і пси — за ним. Дітвора верещить, а пси гавкають.</p>
	<p>Мати знову чує ґвалт. Вибігла на місточок.</p>
	<p>— Що сталося, синку?</p>
	<p>— Подарували мені вила. Я йшов, свищучи й махаючи вилами, а діти й пси побігли за мною.</p>
	<p>— Тобі не так треба було робити: покласти вила на плече й принести домів.</p>
	<p>— Но, іншим разом так вчиню.</p>
	<p>Через пару днів знову пішов до дівчини: там подарували йому залізні колішні від плуга. Лука колішні — на плече й несе їх додому.</p>
	<p>Сонце пече, з Луки тече, а люди за ним гойкають і регочуться. Ледве причвалав у свій двір. Мати вибігла з хати і ганьбить його:</p>
	<p>— Луко, Луко, що ти наробив?! Хіба треба колішні нести? Прив’язав би до них мотузок і тягнув за собою.</p>
	<p>— Но, та іншим разом так зроблю.</p>
	<p>Коли пішов до дівчини знову, там різали свиню, й Луці дали ціле стегно. Він прив’язав до нього мотузок і волочить — тільки порох куриться. Пси нанюхали свіже м’ясо і сунуть за ним. Доки Лука дотяг стегно додому, лише сама кістка на мотузку лишилася.</p>
	<p>Мати на дверях звідує:</p>
	<p>— Що ти приніс від молодої?</p>
	<p>— Дали мені свиняче стегно, айбо доки я його дотяг, кляті пси обгризли усе м’ясо.</p>
	<p>— Луко, Луко! — ганьбить його мати. — Тобі не так було чинити: принести стегно в руках, засолити, повісити в комин і добре задимити.</p>
	<p>— Не біда... Так і зроблю...</p>
	<p>І коли іншим разом подарували ялівку, взяв її на руки, приніс додому і — у комин, аби закурилася.</p>
	<p>— Чоловіче, чоловіче, — бідкається мати, — таж ялівку треба повести у хлів, прив’язати і дати їй сіна.</p>
	<p>— Но, нич... Іншим разом я так і вчиню.</p>
	<p>Минуло кілька днів. Лука знову прийшов до своєї нареченої. Старий каже:</p>
	<p>— Но, Луко, тепер слухай. Ми вже тобі дали посаг дівчини: голку, рожен, вила, колішки, свиняче стегно й ялівку. Тепер бери собі й молоду.</p>
	<p>Лука прив’язав дівці мотузок на шию й веде за собою. Вдома затяг її у хлів, прив’язав до ясел, кинув команиці й заходить до хижі.</p>
	<p>— Но, синку, що нового?</p>
	<p>— Привів собі жінку.</p>
	<p>— Та де є?</p>
	<p>— Там у хліві! Їсть...</p>
	<p>Мати відразу побігла у хлів. Дивиться: дівчина і справді прив’язана до ясел.</p>
	<p>Розв’язала заплакану дівку і веде до хижі. А Лука — за ними, сміючись.</p>
	<p>Та що тут чинити? Раз дівчину дали Луці за жінку, треба їх поженити.</p>
	<p>— Най з одної жебрачої тайстри будуть уже дві, — вирішила мати.</p>
	<p>Молоді побралися й почали ґаздувати. День поза день, час минав. Жіночка була робітна. Що сама не встигала, свекруха їй допомагала.</p>
	<p>Тільки Луці не хотілося робити. Ходив собі, витріщивши очі. А як стара мати віддала богові душу, молода жінка не могла з лінивцем дати собі ради. Не жила, лише бідувала, бо Лука дуже тяжко прихилявся до якогось діла. Змагалася, аби в них було так, як у всіх людей.</p>
	<p>— Знаєш що, Луко? — говорить раз жіночка. — Наші волики старі. Треба би обміняти.</p>
	<p>— Як обміняти, обміняємо. Завтра поведу і продам. Рано Лука воли на налигач і повів на торговицю.</p>
	<p>Іде він, іде. До міста було ще досить далеко, та як сонце припекло, став собі! спочити, а воли лишив при дорозі пастися.</p>
	<p>Нараз наздогнав його чоловік на коні. Але ж то був не кінь, а шкапа така, ледве плела ногами.</p>
	<p>— Добрий день! — вклонився чоловік.</p>
	<p>— Добрий день! Куди йдеш із конем?</p>
	<p>— Жену на торговицю — хочу його виміняти.</p>
	<p>— А я жену на мінянку воли.</p>
	<p>— Гм... твої воли вже постарілі. Коби тобі такого коня, як мій татош, ти би добре мався. І сам їздив би на ньому й жінку на бричку посадив. Словом, усе ним можна робити. А грошей... йо-йой! — стільки з ним заробиш, що і не злічити. Й годувати коника не треба, лиш на ніч випустити в поте, а рано запрягай та й — на заробітки!</p>
	<p>— Та ба! — каже Лука. — У мене не в за що коня купити.</p>
	<p>— Слухай сюди! Ми можемо стати в пригоді один одному. Ти ведеш воли міняти, а я коника. Тоді поміняймося. Даси мені старі грибаки, а я тобі свого татоша — та й готовий торг...</p>
	<p>— Хіба? — загойкав дурень і аж підскочив з радості.</p>
	<p>І тої ж хвилини вдарили по руках. Чоловік узяв за налигач воли, а Луці дав шкапу. Ще його і підсадив на коника?</p>
	<p>— Бувай здоровий! Та вважай на татоша, бо у нього натура дуже горда: йде, йде, а далі розсердиться, ляже — і не хоче встати, аж поки його люди не підіймуть.</p>
	<p>Чоловік погнав воли, а Лука на татоші їде так пихато, наче якийсь везир. Айбо не довго нісся. Надокучило йому, бо у татоша хребет був такий гострий, як пленкач, та і хід кульгавий. Через! це Лука подумав, що ліпше буде пішки йти.</p>
	<p>Веде коня помалу. А кінь раптом — бух! — впав і не хоче встати. Оглядається Лука сюди-туди. Де б хоч які люди, щоб допомогли.</p>
	<p>Раз лиш підійшов чоловік, який ніс гуску.</p>
	<p>— Добрий день! — вклонився наперед Лука. — Куди се ти, чоловіче, йдеш?</p>
	<p>— На торговицю. Гуску продати.</p>
	<p>— А я вже з торговиці... Я за воли виміняв сього татоша.</p>
	<p>— Недобре ти поторгував. Тобі треба було таку гуску, як моя, купити, то були б і яйця на яєшню, і гусята б вивела, і м’ясо, і пір’я, і грошей, скільки хочеш... Кінь може тебе й жінку в ярок перевернути і — боронь боже! — покалічити. Гей, не добрі, не добрі ти поторгував! Але знаєш що? Я заміняю із тобою гуску за коня й лишу тебе біди.</p>
	<p>— Згода! — зрадів Лука і луснув чоловікові в долоню. Взяв від нього гуску й передав йому вуздечку з конем. Та й пішов собі радіючи: що так легко обдурив якогось чоловіка.</p>
	<p>Йде, йде... Несе гуску. Раз лиш побачив купку незнайомих: обступили майстра, який гострив ножі, ножиці і бритви. Той обертає колесо й приспівує собі. А люди сміються, аж за черева хапаються.</p>
	<p>Став і наш Лука коло точильника, дивиться на нього, витріщивши очі, а той собі далі гострить і співає:</p>
	<p>Ой, добрі тому, хто точить, Повний міх він грошей носить.</p>
	<p>І подзвякує дрібними монетами.</p>
	<p>А коли точильник побачив Луку, то ніби чорт йому шепнув, що з цим чоловіком можна побалакати.</p>
	<p>— Чи хотів би й ти точильником стати і заробляти багато грошей?</p>
	<p>— Та ба! Добре би! — говорить Лука.</p>
	<p>— Що ж, можемо зробити ґешефт. У мене є камінь, що ним можна всі ножі гострити. Дай ти мені гуску, а я тобі камінь і жменю грошей. Згода?</p>
	<p>— Згода! — сказав Лука й всунув гуску майстрові.</p>
	<p>А той вийняв зі скриньки старий щербатий камінь й відсипав на нього жменю крейцерів.</p>
	<p>Лука вхопив камінь, як чорт грішну душу, та й — ноги під себе! Боявся, що точильник передумає.</p>
	<p>«Но й обдурив я майстра!» — думає собі. Зайшов до корчми, за крейцер купив децу паленки, випив і знову тікає.</p>
	<p>Добіг до річки. Став собі на мості й дивиться у воду. А там риби плавають. Одна щука все під верхом в’ється. Наш Лука приглянувся, вийняв камінь, націлився в щуку, ще й поплював на камінь і — бух! Але не влучив. Камінь лиш булькнув у глибину. Тоді Лука полегшено зітхнув.</p>
	<p>— Н-но, та й щасливий був у мене день! І воли заміняв, і татоша продав, і гуску згирив, і каменя позбувся. Так добре, що ліпше й вигадати не можна!</p>
	<p>І з легким серцем рушив далі.</p>
	<p>Йде, йде... Нараз дивиться: люди несуть мертвого на кладовище. Жони й діти плачуть, а піп та дяк співають. Лука дивиться збоку й посміхається. Але якийсь чоловік луснув його по голові:</p>
	<p>— Коли таке бачиш, то не смійся, а проговори: «Задля кого сі люди зібралися, най йому буде блаженний покій і вічная пам’ять».</p>
	<p>Ще раз вдарив Луку поза вуха й пішов собі за похороном далі.</p>
	<p>Лука йде, йде — зустрівся з весіллям. Цигани грають, свати й свашки співають, звачі, дружбове і дружки танцюють, розмахують хустками.</p>
	<p>Лука дочекав, як весільний поїзд проходив біля нього, й на весь рот загойкав:</p>
	<p>— Задля кого сі люди зійшлися, щоб йому був блаженний покій і вічная пам’ять!</p>
	<p>Коли таке почули гості, позіскакували із возів, вхопили Луку й почали лупити. Як досхочу оббокували, тоді йому кажуть:</p>
	<p>— Коли таке побачиш, то настроми клебаню на палицю та й гойкай на всю вулицю: «У-йу-йуй! У-йу-йуй!»</p>
	<p>І пішли собі. А наш Лука, побитий, також рушив далі.</p>
	<p>Йде, йде. Нараз зустрівся з чоловіком, який жене свині. Це був купець. Накупував багато свиней і гнав їх додому. Свині котра куди розбігаються, а він їх завертає — вже аж тече з нього, так намучився.</p>
	<p>А Лука приготувався: настромив на палицю клебаню, замахав нею й на всю горлянку.</p>
	<p>— У-йуй-йуй!..</p>
	<p>Свині так перелякались, якби межи ними скочив чорт — пропав би, щоб за морем йому була вечеря! — й зачали тікати. Купець кинувся за ними. А Лука і далі:</p>
	<p>— У-йуй-йуй!..</p>
	<p>Купець дуже розсердився. Налетів на нього й почав сповідати з усіх боків криванею. Як добре набив, каже:</p>
	<p>— Коли таке побачиш, повінчуй: оце, із чим мучитеся, най в десять разів примножиться!</p>
	<p>— Добрі, — погодився Лука, — так буду робити.</p>
	<p>Іде далі... Дивиться: чоловік поле пшеницю — колюх такий густий, що задавив ниву. Чоловік аж лається. А Лука йому:</p>
	<p>— Най бог дасть, аби те, з чим маєте муку, примножилося У десять разів!</p>
	<p>Чоловікові не треба було більше. Скочив до Луки, почав його шмагати. Як добре набив, каже:</p>
	<p>— Ще як подібне десь побачиш, допомагай людям!</p>
	<p>— Добрі, так буду чинити.</p>
	<p>Йде, йде. Вже недалеко від свого села бачить: двоє п’яних б’ються. Лука думає собі: «Котрому допомагати? Но, буду обом». І то одного, то другого почав мастити палицею. А ті бачать, що він не жартує, й обернулися на нього. Лука ледве вирвався. Так тікав, що став аж вдома. Ледве тримався на ногах.</p>
	<p>Но нич. Жінку не застав у хаті, бо на полі копала картоплю. Покрутився, покрутився. Хотів чогось поїсти, бо дуже зголоднів, але нічого не знайшов. Подумав собі: «Як маю ще ладити їсти, ліпше ляжу собі й відпочину». Перевернувся на постіль у платтю, запорошений, обдертий. Лежить і прислухається, як його болить з усіх боків.</p>
	<p>Прийшла жінка з поля, дивиться: Лука лежить і крекче. Приступила ближче до постелі:</p>
	<p>— Тьху-тьху! Нівроку, аби тобі не наврочила. Ти вже вдома? Бачу, що ти добре продав воли й випив.</p>
	<p>Лука тоді якось тяжко встав і почав розповідати все від початку до кінця: як він красно заміняв воли на коня, коня на гуску, гуску за камінь... Не забув сказати і про те, як йому м’якшили цілу дорогу ребра.</p>
	<p>Жінка слухала, слухала, а як Лука скінчив свою бесіду, озвалася:</p>
	<p>— Но, втратив ти воли, й, може, тебе розуму навчили. Тепер здоровий зоставайся. Я тебе лишаю. Йду широким світом і проживу легше, як із таким дурним чоловіком!</p>
	<p>І почала збирати пожитки. Зв’язала в рядно і — гайда! А Лука, коли побачив, що жінка не жартує, схопився з постелі:</p>
	<p>— Гой-йой, жінко! Май бога! Як ти мене лишиш, що буде зі мною?</p>
	<p>І просить, і молить, і тягне їй із плеч клунок. Але жону ніяк не можна ублагати, лиш хоче йти геть! Як зрозумів Лука, що біда, почав обіцяти:</p>
	<p>— Я вже буду розумний, і тобі коло мене буде, як у бога за дверима.</p>
	<p>Доти її просив-молив, що погодилась.</p>
	<p>— Но, добрі є, Луко. Ще сього разу не лишу тебе. Завтра йдемо до няня на пораду, а тоді видно буде, що чинити.</p>
	<p>Переночували, а на зорях рушили до жінчиних родичів.</p>
	<p>Йдуть вони, йдуть. Вже доста далеко відійшли від дому й під лісом сіли відпочити та трохи поїсти. Їдять, айбо бесіди не є межи ними. Раз лиш жінка звідує:</p>
	<p>— Луко, чи ти замкнув двері в хижі?</p>
	<p>— Ба, я не замкнув.</p>
	<p>— Йо-йой! Що ж тепер буде? Злодії зайдуть і все покрадуть! Знаєш що? Вертайся й замкни двері, а я тут почекаю.</p>
	<p>— Але щоб ти від мене не втекла!..</p>
	<p>Ноги під себе — побіг додому. Хоче замкнути двері, але тут біда: ніде нема ключа! Поперевертав усе ґаздівство, а дарма. «Що чинити?» — питає себе. І здогадався: зняти двері! Зняв із одвірків двері, звалив собі на плечі й — бігцем, аби його жінка не лишила.</p>
	<p>Вже й сонце пригріло. Лука зігнувся, але двері тягне, аж язика вивалив.</p>
	<p>Тим часом жінка сиділа під лісом. Дивиться: той двері на плечах несе: такий мокрий, аж тече із нього, як з водяника. Гукає йому здалеку:</p>
	<p>— Луко, що ти наробив?</p>
	<p>— Та ключ десь загубився! От і додумався, що коли здійму двері, то не ввійде ніхто: хто захоче увійти до хижі, мусить спочатку двері відчинити, а тут дверей не буде, нічого відчиняти! Так ніхто й не зайде до нашої хижі. Розумно я вчинив?</p>
	<p>— Ой, розумно... Дуже... Розумніше й вигадати важко! — говорить жінка, а сама аж труситься од злості. Та що вже робити? Треба іти далі...</p>
	<p>Зібралися і йдуть. Як дійшли до середини лісу, стали відпочивати, бо Лука, хоч і здоровий хлоп, але вже вморився, тягнучи двері.</p>
	<p>Раз лиш у лісі щось зашелестіло... Наставили вуха й прислухаються, приглядаються — побачили людей, які йшли шепочучись. Ближче, ближче, а то — дванадцять розбійників: несуть гроші, котрі десь накрали.</p>
	<p>Що тут чинити? Коли злодії побачать, обох повбивають. Ніколи довго радитися, бо ті наближаються. Й вирішили, що найліпше буде вилізти на дуба і там переждати, доки злодії пройдуть.</p>
	<p>Так і зробили. Раз, два! Жона перша підхопилася на дуба. Не тяжко було лізти, бо майже від землі на дереві виросло гілля. За нею Лука, але й двері тягне, що аж крекче.</p>
	<p>Причаїлися в галуззі та й чекають. А розбійники, коли дійшли до дуба, говорять межи собою:</p>
	<p>— Но, тут поділимося грішми. Висипали з міха золоті й почали рахувати.</p>
	<p>А наш Лука з жінкою на дубі. Жона зі страху аж зубами цокотить. Лука голову далі та далі висуває із-поміж галуззя — цікавить його, як злодії діляться грошима. Думає собі: добре би й мені хоч маленьку частину дістати.</p>
	<p>Так доласився на гроші, що хряснула гілка. Лука зі страху вхопився за іншу, і двері — бух! — упали просто на голову ватага.</p>
	<p>Злодії розскочилися, а тут за дверима гепнув і Лука. Впав межи них, як з неба!</p>
	<p>Розбійники подумали, що ото погоня, і ноги під себе: хто куди, і гроші полишали! Не встигли взяти і пістолі.</p>
	<p>А наш Лука, як опам’ятався, бо й він насмерть перелякався, вхопив пістоля й стрілив разів два. У лісі почулося, наче бозна-скільки жандармів стрілило. І розбійники — ще швидше. Якби був їх зі свічкою глядав по всьому лісу, і так би їх не знайшов.</p>
	<p>Коли все утихло, злізла з дуба і Лукова жінка. Позбирали все золото-срібло. Насипали повний міх грошей.</p>
	<p>Вернулися додому. Нікому не кажуть, що трапилося з ними. І почали собі ґаздувати. Бо звикли говорити, що з грошима і дурень розумний.</p>
	<p>А все це правда, бо я там був і видів на свої власні очі.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p>Як дурень розбагатів. «Сравнительный указатель сюжетов: Восточнославянская сказка / Сост. Л. Бараг, И. Березовский, К. Кабашников, Н. Новиков. — Л.: Наука, 1979.» — 1415+ 1685+1696 + 1653А. Подається за: «Три золоті слова: Закарпатські казки Василя Короловича / Запис текстів та впорядкування П. Лінтура. — Ужгород: Карпати, 1968.», с. 76 — 84. У інших казкарів збірки сюжет не зафіксовано.</p>
			<p><a href="/Український фольклор Книги/Петро Лінтур ☼ Зачаровані казкою/">Зачаровані казкою: Українські народні казки Закарпаття в записах П. В. Лінтура</a> [Упорядники І. М. Сенька та В. В. Лінтур; вступна стаття, примітки та словник І. М. Сенька; післямова П. В. Лінтура; Редколегія: В. І. Данканич, О. І. Дей, П. К. Добрянський та ін.; Художник М. М. Дем’ян]. — Ужгород: Карпати, 1984. — 528 с, іл. (Бібліотека «Карпати»).</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Закарпаття/">Фольклор Закарпаття</a></li>
		<li><a href="/Українська міфологія/Чорт.html">Чорт в українській міфології</a></li>
	</ul>
</footer>
<!--#include virtual="/-/inc/general__page_end.inc" -->
