<!--#include virtual="/-/inc/general__page_start.inc" -->
<title>Як Іван врятував попа від смерті ☼ Українська народна казка ☼ Народна творчість</title>
<meta name="Description" content="Українська народна казка Бойківщини «Як Іван врятував попа від смерті» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Як Іван врятував попа від смерті.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Як Іван врятував попа від смерті <br><span class="article__headerDescription">Українська народна казка Бойківщини</span></h1>
	<p>Їхав дорогою цар. І був той цар дуже сухий. А в церкви надійшов піп, та такий тлустий, що йому аж карк закотився. Цар подивився на попа, що він такий тлустий. Видно, дуже добре попови. І мовив цар так:</p>
	<p>— Ходи сюди.</p>
	<p>Закликав попа т’собі і сказав:</p>
	<p>— До місяця часу ти маєш прийти до мене і мені сказати що я мислю, кілько я вартий і за скілько часу я свій край об’їду. А як ні, то тобі кат голову зрубає.</p>
	<p>І цар поїхав, а піп пішов та й мовить:</p>
	<p>— Йой-йой-йой, коби таку біду знав, то був би тя десятою горою обійшов, щоби з тобою не стикався.</p>
	<p>І прийшов він додому і став повідати їмости. Їмость плаче, доньки плачуть, сини плачуть, бо ще хіба місяць піп жиє та й усе. Мовив піп:</p>
	<p>— Ну що? Я відгадаю, що він мислить, я відгадаю, кілько він вартий, я знаю, за кілько він край об’їде? Та відки я то все відгадаю? Я то не знаю, і буде моя смерть.</p>
	<p>Та й так він ходив і думав. Ще до місяця лишився тиждень. І піп так змарнів, що лице зробилося, як торба. А карк геть усох. Геть змінився піп. «Ну, — гадає собі, — йду, бо мені вже треба йти до царя відгадувати. Але іду ще подивлюся на свої отари овець. Там пастухи пасуть вівці, то йду попрощатися з ними, бо йду на видиму смерть».</p>
	<p>Пішов до отари, а там старший вівчар Іван. І мовить він:</p>
	<p>— Отче, що з вами є? Вас уже пів нема. Що ви так змарніли? Та ви були такі тлусті, а теперка такі сухі, що нема на що дивитися.</p>
	<p>— Ай, — мовить, — Іване, Іване, що ти мені поможеш у тому?</p>
	<p>— Та ви повіджте.</p>
	<p>— Та що ти поможеш мені в тому?!</p>
	<p>— А може поможу. Ви повіджте.</p>
	<p>І піп став йому розказувати, як здибався з царем.</p>
	<p>— Над’їхав цар бричкою, закликав мене й сказав, жеби я до місяця прийшов і сказав йому, кілько він вартий, за кілько часу свій край об’їде і що він мислить. Я тото не відгадаю, і буде моя смерть.</p>
	<p>Іван подумав, подумав і мовить:</p>
	<p>— Знаєте що, отче?</p>
	<p>— Що?</p>
	<p>Мовить вівчар:</p>
	<p>— Нате вам палицю, ідіть пасіть за мене вівці, а я йду за вас до царя.</p>
	<p>— Ну й що буде?</p>
	<p>— Я щось і зроблю, що ви будете жити.</p>
	<p>— Добре, — сказав піп, узяв палицю і пішов пасти вівці. І ще мовив йому Іван:</p>
	<p>— Єгомость, напишіть мені картку, щоби їмость мені все дала, чого мені треба.</p>
	<p>— Добре.</p>
	<p>І написав йому піп таку картку.</p>
	<p>А Іван був зарослий. Пішов він у фризиєрню, состригся, побрився, причепурився файно. А їмость кури рубає, Івана годує, бо Іван має уберегти попа від смерти. І пішов Іван.</p>
	<p>Приходить Іван до царя, а цар за тото вже й забув. І там не пущають його. Він сказав, у якій справі.</p>
	<p>— Ну, — каже цар, — пущайте його.</p>
	<p>Його пустили, він прийшов і сказав цареви про свою справу.</p>
	<p>— Добре, — мовить цар. — То за кілько часу я свій край об’їду?</p>
	<p>— Будете їхати, аж поки не об’їдете.</p>
	<p>А цар собі гадає, що то піп, же то не Іван, який пас вівці.</p>
	<p>— А що я вартий?</p>
	<p>Мовить Іван:</p>
	<p>— Ви варті тридцять ринських.</p>
	<p>— А то чого так мало?</p>
	<p>— Ба та як мало?</p>
	<p>— Бо мало.</p>
	<p>— Ісус Христос проданий за двадцять вісім, а ви варті на два ринських більше.</p>
	<p>— А що, — мовить, — я мислю?</p>
	<p>— Ви мислите, що з попом розмовляєте, а ви розмовляєте з простим Іваном.</p>
	<p>І вернув Іван відтам. І цар засміявся, що той усе відгадав і захистив попа від смерти.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>120 (2334). Як Іван врятував попа від смерти. СУС 922. 26 серпня 1990 р. Драч Антон Григорович (1909). Львівська область, Турківський район, село Ісаї</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Бойківщини/">Фольклор Бойківщини</a></li>
	</ul>
</footer>
<!--#include virtual="/-/inc/general__page_end.inc" -->
