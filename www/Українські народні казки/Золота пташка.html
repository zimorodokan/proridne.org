<!--#include virtual="/-/inc/general__page_start.inc" -->
<title>Золота пташка ☼ Українська народна казка ☼ Народна творчість</title>
<meta name="Description" content="Українська народна казка Кіровоградщини «Золота пташка» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Золота пташка.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Золота пташка <br><span class="article__headerDescription">Українська народна казка Кіровоградщини</span></h1>
	<p>В одного чоловіка було три сини, два розумні, а третій — дурник.</p>
	<p>Якось старший син пішов у ліс рубати дрова. На дорогу мати дала йому смачного пирога і пляшку чистої води. У лісі хлопець побачив малого старого чоловічка, який сказав:</p>
	<p>— Дай мені шматок пирога і ковток води, бо я дуже хочу їсти й пити.</p>
	<p>Але розумний син відповів:</p>
	<p>— Якщо я пригощу тебе, то сам залишуся голодним.</p>
	<p>І пішов далі. Почав він рубати дерево. Рубонув якось невдало та й поранив ногу. Так йому помстився старий чоловічок.</p>
	<p>Потім до лісу пішов середній син. Його теж покарав старий за скупість. Тоді рубати дрова пішов третій син. На дорогу мати дала йому коржа твердого і пляшку солоної води. Старий малий чоловічок і у нього попросив їсти і пити.</p>
	<p>— Але ж у мене їжа не смачна. Та якщо ви не проти, то давайте разом і поїмо.</p>
	<p>Коли дурник вийняв сніданок, то побачив, що у нього в руках шматок смачного пирога, а в пляшці — чиста вода. Як поснідали, то чоловічок сказав:</p>
	<p>— За твоє добре серце я дарую тобі щастя. Ось бачиш, стоїть старе дерево. Зрубай його і в корінні щось знайдеш.</p>
	<p>Дурень зрубав дерево і між корінням знайшов золоту пташку. Він взяв її з собою і пішов далі, щоб десь переночувати. Зайшов в одну хатину, а в того господаря було три доньки. Коли дівчата побачили золоту пташку, то захотіли дістати хоч одну пір’їну.</p>
	<p>Та тільки старша донька смикнула пташку за крило, як її рука міцно прилипла. Побачила це середня дочка і собі захотіла смикнути. Вона також прилипла. І третя сестра прилипла до пташки.</p>
	<p>На другий день узяв дурень пташку та й пішов собі. А дівчата мусили бігти за ним. Куди він, туди й вони. Отак прийшли вони до одного міста. Король, що правив там, мав дочку. Але вона була дуже сумна. Тому він оголосив, що той, хто зуміє її розвеселити, стане його зятем.</p>
	<p>Почувши це, дурник прийшов з своєю пташкою до королівської доньки. Коли це побачила королівна, то дуже розсміялася.</p>
	<p>Король зрадів, що його дочка звеселіла, і справив їм весілля. А після його смерті дурник успадкував королівство і довго-довго жив зі своєю дружиною.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>33 (7915). Золота пташка. СУС 571+559. Записала Костянецька Олександра 2010 року. Колєснік Леонід Григорович (1934). Кіровоградська область, Олександрівський район, Підлісне</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Кіровоградщини/">Фольклор Кіровоградщини</a></li>
	</ul>
</footer>
<!--#include virtual="/-/inc/general__page_end.inc" -->
