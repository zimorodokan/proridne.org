<!--#include virtual="/-/inc/general__page_start.inc" -->
<title>Кутя і вовна ☼ Українська народна казка ☼ Народна творчість</title>
<meta name="Description" content="Українська народна казка Полтавщини «Кутя і вовна» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Кутя і вовна.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Кутя і вовна <br><span class="article__headerDescription">Українська народна казка Полтавщини</span></h1>
	<p>Було це після Щедрого вечора, коли минула Багата кутя і можна було засилати сватів до дівчат.</p>
	<p>Жили собі чоловік і жінка, і була в них дочка на виданні. Хазяїн пішов у клуню молотити хліб, а жінка з дочкою залишились у хаті вовну валить. Батько з хати, а дівка поставила величезну макітру на стіл та й їсть кутю прямо з макітри. Зайшли сватачі до хати, питають у неї:</p>
	<p>— А де батько?</p>
	<p>— У клуні молотить.</p>
	<p>— А де мати?</p>
	<p>— На печі вал валить.</p>
	<p>— А ти що робиш?</p>
	<p>— А я кутю їм.</p>
	<p>Пішли свати до батька в клуню. Батько радий, що дочку сватать прийшли. Пишаючись, питає старостів:</p>
	<p>— Що вона, валить?</p>
	<p>— Та валить... — кажуть сватачі.</p>
	<p>— Ото за день три такі звалить! — гордо каже батько, маючи на увазі вали вовни.</p>
	<p>— Ну, то ходімо звідсіля, бо вона нам і вуха пооб’їдає.</p>
	<p>Та й пішли старости іншої дівки шукати. Батько заходить у хату та й питає:</p>
	<p>— Дочко, а що ти робила, як сватачі приходили?</p>
	<p>— Кутю їла, — каже дівчина.</p>
	<p>— То проїла ти своє щастя.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>83 (4672). Кутя і вовна. СУС —. Записала Кустреюк Таїсія 2008 року. Головай Півонія Миколаївна (1944). Полтавська область, Пирятинський район, Вікторія</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Полтавщини/">Фольклор Полтавщини</a></li>
	</ul>
</footer>
<!--#include virtual="/-/inc/general__page_end.inc" -->
