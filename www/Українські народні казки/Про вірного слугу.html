<!--#include virtual="/-/inc/general__page_start.inc" -->
<title>Про вірного слугу ☼ Українська народна казка ☼ Народна творчість</title>
<meta name="Description" content="Українська народна казка Полтавщини «Про вірного слугу» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Про вірного слугу.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Про вірного слугу <br><span class="article__headerDescription">Українська народна казка Полтавщини</span></h1>
	<p>Жив собі цар. Мав він вірних слуг. Одного разу надумав він поїхати і подивитися, що на його землях робиться. Їхав він декілька днів і дуже втомився від далекої мандрівки. Застала його ніч в дорозі. А тут, як на зло, ще й дощ почався. Закутався цар у плащ і каже слугам:</p>
	<p>— Оце якби де знайти теплу хату, чисту постіль та випить чогось, то нічого й журиться. До самого ранку казки б розказували, брехні точили.</p>
	<p>Раптом один з слуг бачить, що далеко в темноті вогник світиться. Поїхали вона туди. Приїжджають, аж там і справді хата стоїть.</p>
	<p>Зайшли в хату, а там все прибране, натоплено, ліжко розстелене, а на столі квас у глечику стоїть, хлібина лежить. От повечеряв цар зі своїми слугами та й вклався спать.</p>
	<p>Заснули всі, крім одного слуги, якого цар дуже не любив за те, що він неповороткий був. А тримав він його при собі тільки тому, що цей слуга був великим вигадником, умів веселити царську родину.</p>
	<p>Не спить цей слуга вночі. Раптом чує, як щось говорить:</p>
	<p>— От лихі люди! Казали ж недавно, що якби їм тепла хата, чиста постіль та випить чогось, то до самого ранку казки б розказували. Хай начуваються тепер, хай не ждуть добра за те, що не виконують обіцяного. Оце як буде їхати цар додому, то побачить вишню з достиглими ягодами. Як скуштує він з своїми слугами ягід, то відразу перетворяться на дерева.</p>
	<p>Злякався слуга, коли почув таке. А панові боїться розказувати, бо й так у нього в немилості.</p>
	<p>Вирішив почекати, що ж воно буде далі. Так і лежав аж доки півні не заспівали.</p>
	<p>Вранці повставали всі та й вирушили в дорогу. Їдуть вони собі та й їдуть. Аж бачать край дороги вишня невисока росте, а ягід на ній…такі спілі, мовби просяться, щоб їх зірвали.</p>
	<p>Захотілося цареві ягід. Наказує він тому слузі, щоб зірвав вишень. Заліз слуга на коня, під’їхав до дерева, а тоді махнув мечем та й зрубав його. А воно враз перетворилося на попіл. Всі від здивування очі повитріщали, роти повідкривали і довго так стояли.</p>
	<p>Зрозумів цар, що слуга йому життя врятував. Щоб віддячити йому, віддав цар за слугу свою доньку та ще й півцарства в придачу.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>146 (4752). Про вірного слугу. СУС —. Записано Гриценко Т. 2008 року. Кіяшко Е. Г. (1919). Полтавська область, Лубенський район, Шеки</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Полтавщини/">Фольклор Полтавщини</a></li>
	</ul>
</footer>
<!--#include virtual="/-/inc/general__page_end.inc" -->
