<!--#include virtual="/-/inc/general__page_start.inc" -->
<title>Про змія-лиходія та Івана-визволителя ☼ Українська народна казка ☼ Народна творчість</title>
<meta name="Description" content="Українська народна казка Поділля «Про змія-лиходія та Івана-визволителя» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Про змія-лиходія та Івана-визволителя.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Про змія-лиходія та Івана-визволителя <br><span class="article__headerDescription">Українська народна казка Поділля</span></h1>
	<p>Не за горами високими, не за степами широкими, а тут недалечко було містечко. Жив люд у тому містечку, не тужив, землю обробляли та різні речі майстрували.</p>
	<p>За містечком за два дні ходу було болото. На тім болоті поселився Змій-лиходій. То поля людські розорить, то вогнем будинки палить. А потім і зовсім розійшовся, став вимагати викуп, щотижня. А за викуп давали йому дівчину. Спочатку сиріт віддавали Змієві, потім простих містечкових дівчат.</p>
	<p>Аж тут дійшла черга воєводовій дочці Марічці до Змія іти. Зажурився воєвода. Але робити нічого, повів дочку до Змія. А сам такий указ видав: хто Змія переможе та дівчат виручить, той Марічку за дружину візьме.</p>
	<p>Охочих парубків було чимало, але хто не йшов — ніхто не повертався. Залишилися у містечку одні старі та малі, ні дівчат немає до Змія вести, ні парубків щоб їх виручати.</p>
	<p>Та в одній хаті жив парубок Іванко. Колись у дитинстві впав він з коня. З тих пір став неходячим калікою, все на лавці сидить, з хати не виходить.</p>
	<p>Одного разу йшов тим містечком мудрий старець. Підійшов до Іванової хати та й каже:</p>
	<p>— Парубче, а чого це ти на лавці сидиш, піди-но витягни води та дай мені напитися.</p>
	<p>— Чи ти знущаєшся, старче? Невже не бачиш, що я каліка?</p>
	<p>— Не переч мені, вставай та іди!</p>
	<p>Звівся Іван на ноги, похитнувся, але втримався. Невпевненим кроком дійшов до криниці, набрав води, подав старцеві. Напився той і подає кухоль Іванові:</p>
	<p>— Випий, Іване, води і сили твої відновляться. Крім тебе нікого здатного побороти Змія немає, на тебе одного надія. Подивись, навколо одні старі та малі залишились. Іди, звільни люд наш від Змія проклятущого, поверни парубків і дівчат.</p>
	<p>Зібрав Іван харчів на дорогу, взяв булаву та й пішов на болото Змія шукати, людей визволяти. Іде день, іде другий. Аж тут печера біля самої трясовини. Став він кликати Змія на бій. Вийшов Змій та й питає:</p>
	<p>— Хто це мене кличе? Хто загибелі своєї шукає?</p>
	<p>— Не загибелі я шукаю, а прийшов своїх людей із полону твого визволяти. Давай битися!</p>
	<p>Як змахнув Іван булавою, так і загнав Змія по кісточки в болото. Вдарив Змій у відповідь і загнав парубка в болото по коліна. Другий раз змахнув Іван і загнав Змія по самі крила у болото. Відрубав йому крила. А той лютує, вибирається і у відповідь загнав хлопця у болото по пояс.</p>
	<p>Зібрався Іван із силами, згадав про містечко рідне, про дівчат і хлопців полонених і як вдарив булавою та й відрубав лиходію голову. Потім пішов у печеру, визволив людей своїх. А як побачив Марічку, то закохався у неї одразу. Та й він сподобався дівчині. Повернулись усі до містечка.</p>
	<p>Зрадів воєвода, побачивши доньку живою та здоровою. Та й благословив її на шлюб з Іваном. І влаштували люди гучне весілля молодим. Накрили великий стіл через усе місто. А вже страв різних та медів солодких було досхочу. Я теж там був і мед пив, з вус текло та в рот не попало. А хто казку слухав, той мав добрі вуха.</p>
	<p>Нашій казочці кінець, а хто слухав — молодець!</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>58 (6385). Про змія-лиходія та Івана-визволителя. СУС 3001. Записала Любчак І. 2009 року.. Вінницька область, Вінницький район, Оленівка</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Поділля/">Фольклор Поділля</a></li>
	</ul>
</footer>
<!--#include virtual="/-/inc/general__page_end.inc" -->
