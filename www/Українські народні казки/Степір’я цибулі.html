<!--#include virtual="/-/inc/general__page_start.inc" -->
<title>Степір’я цибулі ☼ Українська народна казка ☼ Народна творчість</title>
<meta name="Description" content="Українська народна казка Поділля «Степір’я цибулі» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Степір’я цибулі.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Степір’я цибулі <br><span class="article__headerDescription">Українська народна казка Поділля</span></h1>
	<p>Події відбувалися давно-давно на небесах.</p>
	<p>У святого Петра померла мама і, на жаль, потрапила до пекла. Бідному синові було дуже шкода неньку й він думав: «Я ж завжди допомагаю Господу та знаходжуся поряд із ним. Невже моя мама не заслуговує на те, щоб потрапити до раю?!»</p>
	<p>Вирішив святий Петро піти до бога й попросити його змилосердитися над нею. Уважно вислухав господь свого учня та сказав:</p>
	<p>— Добре, я дозволю тобі спробувати врятувати маму. Але пам’ятай: вона потрапить до раю тільки при умові, що дійсно гідна цього. Коли ти прийдеш до неньки, то попроси, щоб вона уважно подивилася навколо й узяла до рук те, що придбала на тому світі, тобто те, що дала на тому світі іншим людям. Нехай міцно тримається за придбане, а ти візьмися за інший його бік й тягни маму нагору. Та накажи неньці, щоб, доки ти її не визволиш, ні в якому разі не промовила жодного слова.</p>
	<p>Подякував Петро Всевишньому за милість та й пішов до пекла. Унизу, у глибокій ямі, він побачив багато людей, серед яких і свою маму. Пояснивши їй, чому прийшов, син попросив неньку подивитися, що вона придбала на тому світі. Мама сказала, що поряд немає нічого.</p>
	<p>— Як це: немає нічого?! Невже ви, проживши вік, ніколи нікому нічого не дали?! Подивіться, будь ласка, уважніше, пошукайте, — попросив Петро.</p>
	<p>Жінка подивилася навколо, але нічого не побачила. Раптом у куточку вона помітила щось маленьке. Приглянувшись, зрозуміла, що це степір’я цибулі. Жінка відразу ж пригадала, як колись, сапаючи цибулю, побачила подорожню з дитиною на руках. Вони просили милостиню. Петрова мама нічого не хотіла давати їм, але оченята маляти так благально дивилися на неї, що вона не стрималася і, зірвавши з цибулі степір’я, простягнула його незнайомцям...</p>
	<p>Побачивши степір’я цибулі, святий Петро скрушно похитав головою, але сказав мамі, щоб вона міцно тримала придбане. Учепилася мама за степір’я і син потягнув її вгору. Інші ж люди, теж бажаючи звільнитися, почали триматися за жінку. Петрова ненька спочатку мовчала, а потім не стрималася й вигукнула:</p>
	<p>— Чого ви вчепилися? Син мене в бога випросив, а не вас! Відчепіться!</p>
	<p>Як тільки жінка це промовила, цибулиння увірвалося й мама, а з нею й інші люди, полетіла донизу.</p>
	<p>Сумний святий Петро повернувся до Всевишнього. Господь, поглянувши на нього, усе зрозумів(та він і раніше це знав!) і сказав:</p>
	<p>— Ну що ж, спробуй удруге! Але цього разу дуже добре проси маму, щоб мовчала.</p>
	<p>Подякував Петро Господу й радісний пішов до неньки.</p>
	<p>— Мамочко, зберіть, будь ласка, докупи залишки степір’я, тримайтеся за нього міцно й мовчіть! Пам’ятайте: тільки мовчання може вас урятувати.</p>
	<p>Удруге потягнув син неньку догори, знову почали чіплятися за неї люди, бажаючи потрапити в рай.. .Довго стримувалася жінка, але не витримала й вигукнула:</p>
	<p>— Та що ж це таке? Син мене у бога випросив, а Ви все чіпляєтеся!</p>
	<p>У ту ж хвилину степір’я увірвалося і ненька разом з іншими людьми полетіла донизу.</p>
	<p>Засмучений Петро знову прийшов до Господа. Усевишньому було дуже шкода учня, тому він сказав:</p>
	<p>— Даю тобі ще одну, останню спробу врятувати маму. Тільки ж добре проси її мовчати.</p>
	<p>Подякувавши Господу, Петро знову повернувся до неньки й пояснив їй, що вона обов’язково має мовчати, бо в іншому випадку назавжди залишиться в пеклі.</p>
	<p>Цього разу мама терпіла з усіх сил, незважаючи на те, що багато людей знову ж таки вчепилися за неї. Коли ж син уже майже витягнув неньку наверх, вона, не стримавшись, крикнула:</p>
	<p>— Господи милосердний, це мене син у бога випросив! Чого ви вчепилися? Відчепіться!</p>
	<p>Степір’я увірвалося і мама (та й інші люди) полетіла в яму. Засмучений повернувся Петро до бога. Подивився господь і відразу ж усе зрозумів.</p>
	<p>— Нічого не зробиш, Петре. На жаль, мама твоя не гідна потрапити до раю. Якби вона була людиною доброю, то із задоволенням допомогла б іншим урятуватися. Завжди треба робити добро!</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Козятинський район Вінницька область</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Поділля/">Фольклор Поділля</a></li>
	</ul>
</footer>
<!--#include virtual="/-/inc/general__page_end.inc" -->
