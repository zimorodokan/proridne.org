<!--#include virtual="/-/inc/general__page_start.inc" -->
<title>Доля тих, що народжуються ☼ Українська народна казка ☼ Народна творчість</title>
<meta name="Description" content="Українська народна казка Гуцульщини «Доля тих, що народжуються» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Доля тих, що народжуються.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Доля тих, що народжуються <br><span class="article__headerDescription">Українська народна казка Гуцульщини</span></h1>
	<p>Був у селі хлопець, син багатих людей, і полюбив він циганську дівчину. А родичі не дозволяли йому її взяти. Тоді він кинув своє село і пішов у світ. Іде лісом і надибає хатину стареньку. А надворі вже ніч. Дивиться він у вікно, а в хаті старенький дід. І при чотирьох стінах розставлені четверо ліжок: золоте, срібне, дерев’яне і солом’яне. А дід скаче з одного ліжка на друге, з другого на третє, з третього на четверте. І так без кінця, без упину. Посидить трошки на ліжку і скаче на друге.</p>
	<p>Зайшов хлопець до хати і проситься в того діда, чи би не переночував у нього. Дід йому відповідає:</p>
	<p>— Я тебе прийму, тільки будеш цілу ніч сидіти на кріслі, бо на ці ліжка тобі не можна лягати.</p>
	<p>Питається хлопець у діда:</p>
	<p>— Чого ви, дідусю, так пересідаєте з ліжка на ліжко і не перестаєте ні на хвилину?</p>
	<p>А дід розказує:</p>
	<p>— Я — доля тих, що народжуються. Як сяду на золоте ліжко, вродиться в ту хвилину багата людина і буде жити в достатку. Як сяду на срібне, буде жити не дуже багато. А як скакну на дерев’яне, і в ту хвилину народиться дитина, то буде вона жити бідно. А як я в ту хвилину скакну на солом’яне ліжко, то таки дуже буде бідувати.</p>
	<p>— Тоді скажіть мені, діду, — каже хлопець, — на якім ліжку моя доля вродилася.</p>
	<p>А дід відказує:</p>
	<p>— Твоя доля вродилася на золотому ліжку.</p>
	<p>Тоді хлопець вернувся до свого села і жениться з тою бідною дівчиною-циганкою. А її батько робив ковалем і привчив і його до ковальства. Одного разу пішли вони з жінкою до лісу рубати йому довбню до ковальства. Зрубали дерево, а там було дупло, повне золота. Вони то золото насипали в віз, повезли додому і дуже розжилися. І його родичі з ними помирилися.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Село Старі Кути, Косівського району, Івано-Франківської області 29 квітня 1984 року Близнюк Ганна Іванівна (1933 року народження)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Гуцульщини/">Фольклор Гуцульщини</a></li>
	</ul>
</footer>
<!--#include virtual="/-/inc/general__page_end.inc" -->
