<!--#include virtual="/-/inc/general__page_start.inc" -->
<title>Іван і чарівна сопілка ☼ Українська народна казка ☼ Народна творчість</title>
<meta name="Description" content="Українська народна казка Гуцульщини «Іван і чарівна сопілка» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Іван і чарівна сопілка.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Іван і чарівна сопілка <br><span class="article__headerDescription">Українська народна казка Гуцульщини</span></h1>
	<p>Одна жінка мала трьох синів. Два були розумні, а третій, Іван, трохи дурненький. Довго жили вони вчотирьох. І вмерла мама. А ті розумні хлопці кажуть до Івана: — Іване, ти будеш дома, а ми підемо в місто. Зібралися ті два хлопці. Та ще розчинили хліб, поклали корито на піч і кажуть Іванови:</p>
	<p>— Дивися, аби ти не йшов нікуди, бо ми йдемо в місто.</p>
	<p>— Добре, най буде.</p>
	<p>Вони пішли, а Іван замкнув двері і сидить у хаті. А хліб на печі кисне. І все каже: «Фоль, фоль». А Іван каже до хліба:</p>
	<p>— Ти лиш зо мною не сварися, бо я тебе зараз кину в кочерги. Хліб нічого не розуміє і далі собі кисне. Іван розлютився, здоймив корито з печі і кинув під поріг. Розчина висипалася з корита. А Іван сів у корито і їде на тій розчині по хаті. Чує, хтось гримає в двері. Іван питає:</p>
	<p>— Хто там?</p>
	<p>— Це ми, Іване, браття твої, пускай. А Іван каже їм:</p>
	<p>— Чекайте, най доїду. А ті надворі кажуть:</p>
	<p>— Ба на чім Іван уже їде?</p>
	<p>Приїхав Іван до дверей, розімкнув. Браття входять до хати.</p>
	<p>— Іване, що ти зробив з розчиною?</p>
	<p>— Та що-м зробив? Вона зо мною дуже сварилася. Я сказав, аби вона сиділа тихо, а вона не слухала мене. Я мусів її кинути під поріг.</p>
	<p>— Ну нічого, Іване. Байка, най буде так. Іван питає браттів:</p>
	<p>— Ви щось купили чи ні? А браття кажуть:</p>
	<p>— Ні, Іване, нічого не купили, бо магазини були заперті. Каже Іван:</p>
	<p>— Нічого. Я завтра піду на базар і куплю все, що треба.</p>
	<p>— Най буде, іди вже ти, — кажуть брати.</p>
	<p>На другий день зібрався Іван і йде в місто. Кажуть йому браття:</p>
	<p>— Аби ти купив колачів, рижу, масла і сала.</p>
	<p>— Добре, буде все, — каже Іван.</p>
	<p>І пішов до міста, і купив колачів, рижу, масла і сала — всього, що казали браття.</p>
	<p>Іде Іван з базару додому. Іде дорогою, дивиться, а горобці на вербі сидять. Іван каже горобцям:</p>
	<p>— Бідні курята мої. Хотять їсти.</p>
	<p>Та висипав свій риж на землю і каже:</p>
	<p>— Їжте, курята, кілко хочете.</p>
	<p>І пішов далі дорогою. Іде, дивиться, біжить пес. А Іван каже:</p>
	<p>— Ти не їж мене. Я тобі зараз дам сала.</p>
	<p>Взяв і дав псови кусок сала. Пес сало взяв і втік. А Іван пішов далі дорогою. Дивиться, а одного чоловіка розвалився пліт. А Іван говорить:</p>
	<p>— Ой недобрий у тебе ґазда, не хоче тебе поправити, би ти був добрий.</p>
	<p>Узяв Іван колачі, понатикав на колики, і вже пліт стоїть, як має бути. А Іван пішов далі дорогою. Іде, дивиться, так попукала земля. Іван подумав собі: «Оце мамині груди попукали. Треба помастити». Узяв масло і мастить землю. Вимастив усе масло і йде додому без нічого.</p>
	<p>Прийшов Іван, а браття питають його:</p>
	<p>— Іване, ти купив щось чи ні?</p>
	<p>— Я все покупив.</p>
	<p>— Ну а де то, що ти купив?</p>
	<p>А Іван і розказує їм все, як було. Що висипав горобцям риж, сало дав псови, колачі понатягував на колики замість оживок, а маслом змастив землю.</p>
	<p>—...Так що я все купив і все пороздівав.</p>
	<p>— І дурний же ти, Іване. Нема в тебе хісна ні дома, ні в місті.</p>
	<p>А це все мало бути на похорон, бо мертва мама їхня була ще не похована. То так вони й поховали маму без нічого. Кажуть розумні браття один до другого:</p>
	<p>— Знаєш що. Мусимо від цего дурного тікати геть.</p>
	<p>— Добре, тікаймо. Як буде вечір, підемо.</p>
	<p>А Іван зачув, що вони це говорили, та й собі думає: «Ні, я вас не лишуся».</p>
	<p>Зробився вечір, розумні йдуть геть. Перейшли трохи від хати, а Іван замок хату, терлицю на плечі і за братами. Брати кажуть Іванови:</p>
	<p>— Іване, ти й тут нас найшов? А Іван відповідає їм:</p>
	<p>— Я вас не лишуся ніколи.</p>
	<p>Зайшли вони у великий ліс. Кажуть розумні один до другого:</p>
	<p>— Де будемо спати? А Іван каже їм:</p>
	<p>— Знаєте, де? Дивіться, де є велика смерека. Повилазимо на смереку і поприв’язуємося. І так будемо спати до рання.</p>
	<p>Послухали розумні Івана. Найшли велику смереку, повилазили на ню. А Іван лізе за ними і тягне за собою терлицю. Каже:</p>
	<p>— То мамині ноги. Браття кажуть:</p>
	<p>— Лишай її, дурню, на земли, бо ти не годен будеш її тут тримати.</p>
	<p>— Що ви знаєте!</p>
	<p>І витягнув за собою на смереку терлицю. Та й каже браттям:</p>
	<p>— Отут будемо ночувати.</p>
	<p>Так сиділи вони на тій смереці до півночі. Чують, хтось іде лісом. А то йшли опришки. І прийшла під ту саму смереку, де вони три сиділи. Сіли опришки під смереку та й говорять один до одного:</p>
	<p>— Маємо гроші і маємо мішок ладану. Рано ми цим поділимось.</p>
	<p>А Іван каже тихо до браттів:</p>
	<p>— Я вже ці мамині ноги не можу тримати. А розумні кажуть:</p>
	<p>— Тихо, Іване, чуєш, хтось є під смерекою.</p>
	<p>— Най буде, хто хоче. Я не годен тримати і все.</p>
	<p>І пустив терлицю надолину. Терлиця зачала падаючи ковтати по гіллю, а опришки напудилися і повтікали. Лишили і гроші, і ладан. Кажуть розумні один до другого:</p>
	<p>— Злізаймо геть, бо як ті вернуться, то повибивають нас.</p>
	<p>Злізли розумні наперед, а Іван ззаду. Не квапиться. Розумні взяли гроші, а ладан лишили. Іван узяв мішок з ладаном. Розумні пішли додому, а Іван не йшов. Думає: «Іду геть з цего лісу». Пішов він і так довго йшов, що зробилася йому днина. Вийшов він на велике поле. Та й думає: «Що я буду нести з собою цей мішок?» Висипав ладан з мішка на землю та й запалив. Дивиться, злітає з неба ангел. Та й каже Іванови:</p>
	<p>— Іване, що ти хоч’ за то, що ти запашив цілий світ? А Іван відповідає:</p>
	<p>— Я в тебе багато не хочу. Лиш хочу, аби ти мені дав таку сопілку, що як заграєш, аби все гуляло.</p>
	<p>Каже ангел:</p>
	<p>— Добре, я тобі дам. Іди стань коло ріки і дивися. Буде плисти три сопілки. Ти собі вибереш з них, яку схочеш.</p>
	<p>Пішов Іван до ріки і дивиться на воду. Пливе одна сопілка. Іван узяв ту сопілку і заграв. Дивиться, на вербі сидять горобці і не гуляють. Думає: «Недобра ця сопілка». Пливе друга. Узяв Іван і ту другу. Заграв — горобці далі не гуляють. Думає Іван: «І ця недобра». Пливе третя сопілка. Взяв Іван і третю. Заграв, і горобці на вербі загуляли. «Аж це буде моя сопілка», — подумав Іван.</p>
	<p>Став Іван та й думає: «Що я маю робити, куди йти? Піду на друге село». Пішов на друге село та й питає людей:</p>
	<p>— Ви не знаєте, кому у вашім селі треба слуги? Одна жінка каже Іванови:</p>
	<p>— Тут є у нас піп, що шукає пастуха, корови пасти.</p>
	<p>— Піду я до него, — каже Іван. Прийшов Іван до попа та й питає:</p>
	<p>— Не треба вам слуги?</p>
	<p>А піп каже:</p>
	<p>— Треба.</p>
	<p>— А що робити у вас?</p>
	<p>— В мене легка робота. Пасти корови.</p>
	<p>— Може би я у вас наймився? Піп каже:</p>
	<p>— Най буде. Але на рік.</p>
	<p>Погодилися Іван з попом і лишився Іван у попа служити. На другий день дав піп Іванови їсти. Іван попоїв, узяв хліба в торбу і пішов у поле з коровами. Вигнав корови на велике поле. Корови пасуть, а Іван сів собі та й сидить. Та й подумав: «Заграю в сопілку. Будуть корови гуляти чи ні?» Заграв Іван — усі корови гуляють. А Іван грає, не перестає. Грав до вечора, і корови гуляли цілий день. А вечір бере Іван і гонить корови додому. Корови голодні, ричуть. Пригнав Іван корови, а піп каже:</p>
	<p>— Іване, щось корови голодні.</p>
	<p>— Я не винен, я пас цілий день. А що вони не хотіли пасти, то хіба я винен?</p>
	<p>Пішла служниця увечір доїти корови — нічого нема. Увійшла до хати та й каже попови:</p>
	<p>— Нема молока. Корови голодні. А піп каже:</p>
	<p>— Так Іван їх напас. Будемо видіти, що буде на другий день. Пігнав Іван корови другої днини. Та сів та й сидить собі. Думає, най трохи корови попасуть, аби годні гуляти. Корови трохи попасли, та й подумав Іван: «Буде вам пасти, треба трохи гуляти». І знов грав Іван аж до вечора, а корови гуляли. Увечір гонить їх знов додому. Каже піп до Івана:</p>
	<p>— Іване, що ти робиш, що корови такі голодні?</p>
	<p>— Та що, отче, роблю? Нічого не роблю. Вони не хотять пасти та й уже.</p>
	<p>Знов пішла служниця доїти. Попробувала — знов нема ніякого молока. Прийшла до хати та й каже:</p>
	<p>— Я більше не буду йти доїти, бо то нема що доїти. Каже піп до жінки:</p>
	<p>— Знаєш що? Завтра я піду в поле і сховаюся. Як Іван вижене пасти корови, я буду видіти, що він з ними робить.</p>
	<p>— Добре, підеш, — каже жінка.</p>
	<p>Зібрався піп і пішов раненько в поле. Там був корч глогів. Подумав піп: «Заховаюся в цей корч глогів і буду видіти, що Іван робить». Дивиться, гонить Іван корови пасти. Пригнав на поле, сів і сидить собі. Корови пасуть. Пасли до обіду. Тоді подумав Іван: «Доста вам уже пасти, треба трохи гуляти». Узяв сопілку і зачав грати. Зачали корови гуляти, а піп і собі в глогах. Так піп гуляв, що геть у тих глогах пообдирався. Та й кричить:</p>
	<p>— Стань, Іване, грати, бо я вже не годен тілко в глогах гуляти!</p>
	<p>А Іван навіть не хоче це чути. Далі грає. Грав аж до д’вечеру. Нарешті подумав: «Доста вже грати, най уже піп іде з тих глогів додому».</p>
	<p>Як піп тікав через село додому, то люди думали, що то дідько такий пірваний. І жінки били його патиками. Насилу піп прибіг додому. Як убіг до хати, то жінка так напудилася! Зачала кричати. Прибігла служниця та й питає:</p>
	<p>— Що є, що ви кричите? А попадя каже:</p>
	<p>— Та не видиш, що якийсь дідько прибіг до хати?</p>
	<p>— Та де? — каже служниця. — Це не дідько, це ваш чоловік.</p>
	<p>— Не може бути. Мій чоловік не був такий обдертий, — каже попадя.</p>
	<p>— Ви добре придивіться. Це ваш чоловік, лиш ми не знаємо, що з ним є.</p>
	<p>А піп каже до жінки:</p>
	<p>— Знаєш що, жінко? Я пішов у поле і сховався в глоги. Хотів видіти, що Іван буде робити з коровами. А Іван має таку сопілку, що як заграє, то все гуляє. Я так гуляв у глогах, що геть обдерся. Видиш, який я обдертий. Як Іван прижене ввечір корови, то ми його наженемо геть.</p>
	<p>Пригонить Іван увечір корови додому, а піп каже:</p>
	<p>— Видиш, Іване, я думав, що ти будеш добрий слуга, а ти недобрий. Дивися, що ти з мене зробив.</p>
	<p>А Іван каже:</p>
	<p>— Я з вас нічого не зробив. Ви собі самі це зробили.</p>
	<p>— Знаєш що, Іване? Як було — було. А тепер я вже не хочу, щоб ти був у мене.</p>
	<p>А Іван каже попови:</p>
	<p>— Я ж наймався на рік.</p>
	<p>— Ні, я таки тебе не хочу.</p>
	<p>— А я таки нікуди не піду від вас, — каже Іван.</p>
	<p>— Ну то добре, — каже піп, — най буде так, як ти кажеш. Пішов Іван надвір, а піп до попаді каже:</p>
	<p>— Знаєш що? Лишаймо все це добро і тікаймо геть.</p>
	<p>— Най буде, підемо.</p>
	<p>А Іван це зачув та й подумав: «Ні, я вас не лишуся. Піду й я з вами». Увечір піп зібрав у мішок всі свої книжки. Та й каже до жінки:</p>
	<p>— Пізніше підемо. Аби Іван не видів.</p>
	<p>Піп та й попадя пішли до стайні давати їсти коровам, а Іван за той час вибрав книжки з мішка, сам заліз у мішок, поклав собі три книжки зверху на голову та й сидить у мішкови. Приходить піп з жінкою до хати. Та й каже піп до жінки:</p>
	<p>— Тепер можемо тікати геть. Івана нема, десь пішов.</p>
	<p>Піп мішок на плечі і пішов з жінкою. Ідуть вони, ідуть, прийшли до ріки. Каже попадя:</p>
	<p>— Треба якось переходити цю воду. А піп каже:</p>
	<p>— Помалу перейдемо.</p>
	<p>Піп пішов наперед, а жінка ззаду. Іде піп водою, а мішок опустився і трохи мочиться здолини. А Іван каже з мішка:</p>
	<p>— Догори, попоньку, догори, бо книги мочаться. Піп каже до жінки:</p>
	<p>— Чуєш, як книги говорять? А жінка каже:</p>
	<p>— Вони хочуть, аби їх уже читати.</p>
	<p>— Зараз перейдемо на той бік, сядемо та й будемо відпочивати. Перейшли вони воду і вийшли на берег. Посідали собі вбоє. Та й каже піп:</p>
	<p>— Подивлюся, чи не намочилися мої книжки. Чи добре намочилися, чи лиш трохи.</p>
	<p>Він узяв одну книжку, другу, узяв третю, дивиться, а там Іванова голова. Піп каже до Івана.</p>
	<p>— Бог би тебе, Іване, скарав! Ти таки нас не лишаєшся. А Іван каже:</p>
	<p>— Я мушу бути з вами рік.</p>
	<p>— Добре, — каже піп, — най буде так. І важе піп до жінки:</p>
	<p>— Треба трохи лягти спати.</p>
	<p>— Лягаймо, — каже жінка.</p>
	<p>— Як будемо лягати? — каже Іван. — Я скажу так: жінка най лягає від ріки, ви попри жінку, а я коло вас.</p>
	<p>— Най буде, — каже піп.</p>
	<p>Полягали спати. Піп та й попадя добре заснули, а Іван не спав. Думає собі Іван: «Що маю тут з ним робити? Потручу тихо попа, а піп попадю, най попадя втопиться». Так Іван і зробив.</p>
	<p>Пробудився піп — жінки нема. Питає він Івана:</p>
	<p>— Іване, де жінка? А Іван сміється.</p>
	<p>— А я відки знаю, де ви її діли? Я ж попри ню не спав. Ви вночі, видко, викручувалися на другий бік та й трутили жінку в воду.</p>
	<p>А піп подумав: «Може, я так і зробив?» Пішов піп до води, дивиться, а жінка у воді втоплена. Каже піп до Івана:</p>
	<p>— Ой Іване, це твоя робота. Ти мені жінку втопив.</p>
	<p>— Не я це зробив, — каже Іван. — Але нічого, жінка ваша й так була стара. А ви тепер її поховайте та й можете женитись другий раз.</p>
	<p>Сказав Іван це та й пішов від попа геть. А піп узяв мертву жінку на плечі та й несе додому. Служниця побачила це та й здивувалася: що це є? Та й питає попа:</p>
	<p>— Отче, що ви зробили з жінкою?</p>
	<p>І піп розказав служници все, як було. А служниця каже попови:</p>
	<p>— Видите, як ви виграли з Іваном? Що збулися й жінки.</p>
	<p>— Нічого, — каже піп, — поховаємо жінку, то якось-то буде. Поховав піп жінку та й одружився із своєю служницею.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Бабинопілля (Акришори), Косівського району, Івано-Франківської області 28 березня 1983 року Грицюк Марія Дмитрівна (1944 року народження)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Гуцульщини/">Фольклор Гуцульщини</a></li>
	</ul>
</footer>
<!--#include virtual="/-/inc/general__page_end.inc" -->
