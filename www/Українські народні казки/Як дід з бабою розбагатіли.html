<!--#include virtual="/-/inc/general__page_start.inc" -->
<title>Як дід з бабою розбагатіли ☼ Українська народна казка ☼ Народна творчість</title>
<meta name="Description" content="Українська народна казка Гуцульщини «Як дід з бабою розбагатіли» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Як дід з бабою розбагатіли.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Як дід з бабою розбагатіли <br><span class="article__headerDescription">Українська народна казка Гуцульщини</span></h1>
	<p>Були три хлопчики. І дуже пусті вони були. Тата й мами в них не було, лиш дідо та й баба. А вони не хотіли діда та й баби слухати. Дідо з бабою кажуть: — Бодай вас біда побила! Не хотіли вони дідови та й бабі нічого допомагати та й пішли в ліс. І захватала їх там ніч. Вони вздріли в лісі якусь хатчину і пішли проситися на ніч. Увійшли, а там баба, сліпа на одно око. Приймила їх та баба на ніч. У баби на жердці овечі шкури. І вівці баба в хаті тримає. А найпущий хлопець зачав брязкати якимось залізом. Баба питає:</p>
	<p>— Шинку, що ти робиш?</p>
	<p>— Я, бабко, коваль. Я можу вам очко доробити.</p>
	<p>— Як би ти доробив? — питає бабка.</p>
	<p>А він як шпихнув тим гарячим залізом, та й вибив бабі і то друге око. Баба дуже розлютилася і хоче його імити. Хлопці кажуть:</p>
	<p>— Тікаймо!</p>
	<p>Ті два зразу втекли, а цей найпущий ще дражниться з бабою:</p>
	<p>— Я тут! Я тут!</p>
	<p>А баба стала на дверях, і він не може втечи. Тоді він схопив з жердки овечу шкіру, завився в неї та й попри бабу пробіг. Баба думала, що то вівця, та й пропустила його. Він відбіг та й знов дражниться:</p>
	<p>— Бабко, я гезди, я гезди! А баба каже:</p>
	<p>— На тобі, шинку, цю паличку.</p>
	<p>Він імився за паличку, а рука до палички приліпилася і бабка тягне його до хати. І закричав він на тих двох братів:</p>
	<p>— Рубайте руку, бо гину!</p>
	<p>Брат гахнув сокирою по пальцях, і лиш пальці його лишилися на тій паличці. І вони всі три пішли лісом. Тікають та й радяться, що мають робити тепер. А там, на горі, полонина, пасуть люди худобу. Той найпущий каже:</p>
	<p>— Знаєте, що мемо робити? Городім загороди. Котра худоба забіжить у наші загороди, то буде наша.</p>
	<p>Ті два городять з пруття, а цей, без пальців, з бур’янів та хвої.</p>
	<p>— Ади, — кажуть, — з чого наш дурний загороду городить.</p>
	<p>А сонечко як пригріло, як худобу мухи обсіли, худоба збецкалася і побігла в ті загороди. Та в ту загороду, що зелена була, багато худоби забігло, а в добрі загороди з пруття забіг оден бичок. А ті два кажуть:</p>
	<p>— Та до тебе стільки худоби забігло. Що ти будеш з тою худобою робити? Дай її нам.</p>
	<p>— Най буде, — каже, — беріть, а я візьму собі цего бичка.</p>
	<p>— Най буде.</p>
	<p>Як пастухи вздріли, що худоба побігла в зелену загороду, збіглися і забрали свою худобу. А той дістав десь корман, узяв свого бичка на корман і втік з ним.</p>
	<p>— О, я маю бичка!</p>
	<p>Ідуть всі три далі. Він собі веде бичка, а ті два підганяють. Та й питають його:</p>
	<p>— Що меш робити з бичком?</p>
	<p>— Продам, каже той.</p>
	<p>Ідуть вони, ідуть, приходять до старої трепети. А трепета на вітрі скрип. Той питає її:</p>
	<p>— Що, купуєш бичка?</p>
	<p>А трепета знов: скрип, скрип.</p>
	<p>— Добре, я продаю тобі бичка. Де силяти? Я силяю. Та й присилив до трепети.</p>
	<p>— Аби-с знала, ми прийдемо завтра і щоб були гроші. А як не буде, то тебе втнемо.</p>
	<p>Переночували вони в лісі, та й каже той без пальців:</p>
	<p>— Йдемо до трепети по гроші.</p>
	<p>Приходять, а з бика тільки кісточки, з’їли його вовки. А трепета далі скрипає.</p>
	<p>— Давай гроші! Вона не дає.</p>
	<p>— Рубаймо, як не дає.</p>
	<p>Зачали рубати, а трепета дуплава. А колись опришки зносили та зсипали в то дупло гроші. Може, то Довбушеві опришки нанесли грошей, а може, які другі. Як утяли хлопці трепету, сипнулися гроші. Брати кажуть:</p>
	<p>— Що ти будеш робити з цими грішми? Дай нам.</p>
	<p>Він дає. Набрали вони грошей у мішки та й несуть. Та й ті два кажуть тому, що його бичок був:</p>
	<p>— Аби ти не казав людям, що ми гроші несемо, як будуть питати. Кажи, що ми палили в лісі вугля та й несемо.</p>
	<p>Ідуть вони селом. А люди питають:</p>
	<p>— Що ви, хлопці, несете? Ті два кажуть:</p>
	<p>— Вугля. А він каже:</p>
	<p>— Гроші.</p>
	<p>А люди сміються з него, бо вони повірили, що то вугля несуть. Прийшли вони до баби свої, до діда. Ще лиш зближалися до свої хати, а той кричить:</p>
	<p>— Ми гроші несемо! А ті два далі кажуть:</p>
	<p>— Вугля.</p>
	<p>Дідо й баба дивляться. Ті два висипали — вугля посипалося. А той без пальців висипав — гроші! Та й дідо й баба їх полюбили. Та й добре вони жили.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Уторопи, Косівського району, Івано-Франківської області 12 лютого 1983 року Бейсюк Василь Юрійович (1909 року народження)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Гуцульщини/">Фольклор Гуцульщини</a></li>
	</ul>
</footer>
<!--#include virtual="/-/inc/general__page_end.inc" -->
