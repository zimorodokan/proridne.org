<!--#include virtual="/-/inc/general__page_start.inc" -->
<title>Іван у корчмі ☼ Українська народна казка ☼ Народна творчість</title>
<meta name="Description" content="Українська народна казка Буковини «Іван у корчмі» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Іван у корчмі.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Іван у корчмі <br><span class="article__headerDescription">Українська народна казка Буковини</span></h1>
	<p>Єврей тримав корчму, а багатий дядько ходив до тої корчми пити. Сьогодні п’є, завтра п’є, і за пару років пропив у того єврея все своє хазяйство. Поки мав гроші, єврей поважав його («Сідайте, бадю Іване, кажіть, що вам дати»), а як збіднів — став його корчмар вигонити.</p>
	<p>— Як не маєш грошей, то вийди. Тут сядуть хазяї.</p>
	<p>Думає Іван: «Що робити?» І надумався. Приходить до корчми.</p>
	<p>— Добрий день, пане!</p>
	<p>— Сідайте, бадю Іване. Щось вам дати?</p>
	<p>— У мене грошей нема, але я вам прийшов щось сказати.</p>
	<p>— Кажіть. Може, щось інтересне?</p>
	<p>— Я позавчора був на ярмарку. Випив там добре. Ішов відти й заблукав. І цілу ніч ходив, не знаю де. А вдосвіта попав на ваше окописько. Там, де ваші батько поховані, на гробі дві свічки ясні горіли!</p>
	<p>— Що ви кажете, бадю Іване?! Це правда?</p>
	<p>— Правда. Так було.</p>
	<p>— Слухайте, я вас просю, прийдіть до мене завтра. Я вас погодую, дам вам випити добре. І ще щось дам. Я прикличу нашого рабина, і ви будете розказувати. Хочу, щоб він чув.</p>
	<p>Іван пішов додому. Мошко дав йому з собою півлітри горівки, дав хліба й ковбаси.</p>
	<p>На другий день Мошко прикликав рабина, а Івана ще немає. Дивиться Мошко, іде Іван другим боком вулиці і минає корчму. Мошко кричить:</p>
	<p>— Бадю Іване, бадю Іване! Що ви, забули? Ідіть сюди! Іван приходить.</p>
	<p>— Мой, я й забув. Рабин є? — питає.</p>
	<p>— Є, ми вже чекаєм тут. Ну, ходіть, будете розказувати. Рабин сидить у кімнаті. Я відхилю двері, так, щоб він чув, і ви будете говорити.</p>
	<p>Мошко відхилив двері, щоби рабин чув. Іван сів і починає:</p>
	<p>— Так-от, пане. Я позавчора був на ярмарку, спізнився. Йшов додому і заблудив. Та й попав на ваше окописько. Там, де ваші батьки поховані, такі дві ясні свічки горіли! Підходю трошки ближче, придивляюся добре, а то пес сидить на могилі вашого батька. Йому очі світяться, а я думав, що то свічки...»</p>
	<p>Тут Мошко крикнув:</p>
	<p>— Пішов вон з хати! Мій тато був такий богомільний, і пес у него на могилі? Вийди з хати!</p>
	<p>Та й пішов Іван.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Нелипівці, Кельменецького району, Чернівецької області 18 березня 1980 року Сікорський Олексій Васильович (1909)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Буковини/">Фольклор Буковини</a></li>
	</ul>
</footer>
<!--#include virtual="/-/inc/general__page_end.inc" -->
