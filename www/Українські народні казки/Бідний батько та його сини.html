<!--#include virtual="/-/inc/general__page_start.inc" -->
<title>Бідний батько та його сини ☼ Українська народна казка ☼ Народна творчість</title>
<meta name="Description" content="Українська народна казка Подніпров’я (Наддніпрянщини) «Бідний батько та його сини» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Бідний батько та його сини.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Бідний батько та його сини <br><span class="article__headerDescription">Українська народна казка Подніпров’я (Наддніпрянщини)</span></h1>
	<p>Жив бідний чоловік. У нього було три сини. Найстаршого звали Петром, середульшого Гаврилом, а найменшого — Іваном. Коли хлопці виросли, батько покликав їх до себе та й каже:</p>
	<p>— Старий я став, не можу вас прогодувати. Ідіть собі в світ, шукайте роботу, а через рік повертайтесь додому. Хто з вас найбільше заробить, той залишиться коло мене.</p>
	<p>Розійшлися сини в різні сторони, й кожний найшов собі службу. Минув рік. Повернувся додому найстарший син, приніс з собою багато грошей. Другого дня повернувся середульший син. Він приніс золото. На третій день повернувся наймолодший, але не приніс нічого.</p>
	<p>Розсердився батько на найменшого сина і вигнав його з дому. Пішов хлопець світ за очі. Ішов, йшов, аж поки не настав вечір. Зайшов до лісу, сів на пеньок і почав їсти. Та все думає бідолашний, що йому робити, куди податись. Аж раптом перед ним з’явився велетень.</p>
	<p>— Чого ти, хлопче, зажурився? — питає велетень.</p>
	<p>Іван про все йому розповів.</p>
	<p>— Якщо хочеш, то йди до мене у найми! — запропонував Іванові велетень.</p>
	<p>Іван погодився та й пішов за велетнем у гущавину, де була його хата.</p>
	<p>Жилося Іванові добре. Роботи було мало. Велетень навчив хлопця їздити на коні, битися шаблею. Навчив читати, писати. Минув рік. Приходить одного дня велетень додому й каже Іванові:</p>
	<p>— Приготуй, Іване, коня, зброю та й їдь на південь. Там знайдеш великий замок. У ньому живе змій, якого ти повинен убити.</p>
	<p>Хлопець зібрався та й поїхав. Три дні був у дорозі, а на четвертий побачив великий чорний замок, огороджений чорною стіною. В’їхав Іван за огорожу, а там змій сидить. Побачив Івана та й каже:</p>
	<p>— Що тобі тут треба?</p>
	<p>— Я приїхав битися з тобою! — відповів Іван.</p>
	<p>Змій розреготався і кинув у Івана залізною палицею. Та Іван відскочив і палиця пролетіла повз нього. Тоді хлопець вхопив ту палицю, прицілився добре та як шпурне та й забив змія до смерті. Зайшов до замку, знайшов там чорного коня і забрав з собою.</p>
	<p>Повернувся Іван додому, віддав коня велетню. Той похвалив хлопця, а коня завів до стайні. Минув час. Велетень знову кличе Івана й каже:</p>
	<p>— Тепер мусиш їхати на північ. Проїдеш непрохідні ліси, болота і там побачиш замок. Там живе ще один змій. Багато горя завдав він людям, треба і його вбити.</p>
	<p>Іван зібрався і поїхав на північ. їхав, їхав, поки не заїхав у густий ліс. Цілий день прорубував він собі дорогу, доки не застала його ніч. Спутав Іван коня, а сам ліг спати. Та недовго спав. Прокинувся й бачить, що дерева довкола розступилися. Все навкруг сяє, земля вкрилась пахучими квітами. Над головою Івана, на гілці дерева сидить сова і розмовляє з горлицею.</p>
	<p>Прислухався Іван і довідався, що цей ліс був заклятим, все тут було мертве. І тільки коли в цей ліс прийшов Іван, прорубавши дорогу, і дійшов до середини, в лісі все ожило.</p>
	<p>Знов заснув Іван. А коли прокинувся, то побачив, що він на краю лісу, а перед ним простелилося поле, вкрите квітами. Осідлав коня й поїхав далі. Недовго їхав, коли побачив замок, оточений стіною. Влетів Іван на двір замку й одразу почав битися із змієм. Швидко покинула змія сила. Забив його Іван, а із замку забрав коня й поїхав до велетня.</p>
	<p>Зрадів господар, побачивши Івана. Взяв коня і відпустив хлопця відпочивати. Та недовго Іван відпочивав. Довелося їхати на схід, щоб побороти третього змія. На цей раз довелося їхати безводними степами й пустелями.</p>
	<p>Нарешті приїхав до великого білого замку. Тут довелося витримати найбільший бій. Та побив він і третього змія, забрав від нього білого коня й повернувся назад. По дорозі назад Іван побачив, що пустелі зазеленіли, наповнилися водою озера, на деревах співали пташки.</p>
	<p>Заїхав він до одного міста. Аж там всі люди плачуть, бо страшенний дракон викрав князеву доньку і заніс її до печери. Іван зібрався й поїхав до печери й став гукати:</p>
	<p>— Гей, ти, вилазь, буду з тобою битися!</p>
	<p>Допіру сказав це, як з грізним криком і громом вискочив дракон. Іван стрибнув на свого коня й кинувся драконові назустріч.</p>
	<p>Почався бій страшний. Іван рубав драконові усі голови одну за одною, але на їх місці виростали нові. Чує Іван, що покидають його сили. Дракон звалив його разом з конем під себе і почав душити. Та Іван підставив меч і розпоров драконові черево.</p>
	<p>Глянув Іван, а недалеко стоїть князівна. Взяв він її на коня і завіз до міста. А тут люди побиваються, плачуть за князівною.</p>
	<p>— Годі плакати! Я жива, а Іван — мій рятівник! — сказала дівчина.</p>
	<p>Зраділи люди, повели Івана з дівчиною до князя. А той як побачив її</p>
	<p>веселою і щасливою, заплакав з радості. Коли ж довідався, хто врятував його дочку від загибелі, видав князівну за Івана. Почався такий банкет, якого ще ніхто не бачив.</p>
	<p>Іван запросив і свого господаря велетня. Але не давала Іванові спокою думка: чому його господар сам не ходив боротися? От він і спитав велетня:</p>
	<p>— Ви на мене не сердьтеся, але скажіть, чому ви самі не пішли боротися із зміями, а. посилали мене?</p>
	<p>Велетень посміхнувся і відповів:</p>
	<p>— Бачиш, синку, коли велике діло зробить сильний і мудрий, воно не має тої сили. Пам’ятай, що великі справи роблять не ті люди, які мають багато сили і багато знають, а ті, що мають велику волю і бажання.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>175 (5223). Бідний батько та його сини. СУС 3001. Записано 2008 року. Вишневська Ніна Карпівна (1932). Черкаська область, Уманський район, Юрківка</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Наддніпрянщини/">Фольклор Подніпров’я (Наддніпрянщини)</a></li>
	</ul>
</footer>
<!--#include virtual="/-/inc/general__page_end.inc" -->
