<!--#include virtual="/-/inc/general__page_start.inc" -->
<title>Як чоловік жінку навчив працювати ☼ Українська народна казка ☼ Народна творчість</title>
<meta name="Description" content="Українська народна казка Подніпров’я (Наддніпрянщини) «Як чоловік жінку навчив працювати» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Як чоловік жінку навчив працювати.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Як чоловік жінку навчив працювати <br><span class="article__headerDescription">Українська народна казка Подніпров’я (Наддніпрянщини)</span></h1>
	<p>Жив собі нежонатий, парубок. Мав землю, господарство, та не було кому робити, бо він один, а мати стара. Пройшли роки, мати померла. Залишився парубок сам, не міг все робити і вирішив оженитись. Сподобалась йому одна дівчина, гарна, вродлива. Пішов до неї свататись. А мати дівчини й каже:</p>
	<p>— Донька наша гарна й здорова нівроку. Але ми нічого не навчили її робити.</p>
	<p>А донька й собі каже:</p>
	<p>— Хочу заміж. Але щоб мій чоловік не заставляв мене нічого робити.</p>
	<p>Подивився хлопець на батька дівчини, а той йому підморгнув. Парубок і каже:</p>
	<p>— Хай так буде! Я не буду заставляти тебе робити.</p>
	<p>Оженилися молоді, почали жити разом. Чоловік рано встане, попорає, зварить сніданок. Жінка встане і сідає їсти. Чоловік їде в поле робити, а жінка принарядиться і по селу. Там постоїть, там поговорить, там послухає. Пообідає в матері і знову на балачки. Вертається чоловік з поля й не знає, що робити. Свині вищать, корови мукають, кури й гуси за ноги кусають.</p>
	<p>Поки попорає худобу, вже й ніч, а ще ж вечерю варити. І так кожного дня. Бачить чоловік, що не видержить. Одного ранку, коли мав їхати на поле, каже до кицьки:</p>
	<p>— Я їду в поле, а коли повернуся, щоб ти все поробила.</p>
	<p>— Ти, що, чоловіче, здурів?</p>
	<p>— А ти лежи, я ж тебе не заставляю щось робити.</p>
	<p>Ввечері повернувся чоловік, а вдома скрізь непорядок. Він схопив кицьку за ноги, прив’язав жінці на плечі і гайда бити. Кицька рветься, дряпає жінці плечі так, що аж кров ллється. Жінка в сльози і гайда до матері. А мати питає:</p>
	<p>— Як же він тебе бив?</p>
	<p>— Не мене, а кицьку на мені.</p>
	<p>— А-а-а, то ми на нього ніякого права не маємо.</p>
	<p>Пішла жінка додому. Рано чоловік встав, попорав і наказує:</p>
	<p>— Дивись, кицько, щоб був порядок.</p>
	<p>І поїхав у поле. Жінка встала, поїла і пішла по селу. Але каже до кицьки:</p>
	<p>— Роби щось, бо знов тебе буде бити.</p>
	<p>Ввечері чоловік приїхав, бачить, порядку немає.</p>
	<p>— Кицько, що я тобі казав?</p>
	<p>Схопив кицьку, прив’язав до хребта жінки і давай бити палицею. Кицька рве жінці тіло, та кричить на всю хату. Поплакала і лягла спати голодна. Рано чоловік збирається на поле і знов кричить:</p>
	<p>— Дивись кицько, не поробиш все, то не чекай мене жива, забирайся з обістя.</p>
	<p>Кішка з переляку дременула надвір. Чоловік пішов на поле, а жінка помаленьку взялась до роботи. Застелила ліжко, помила посуд, прибрала в хаті, зварила їсти. Чоловік здивувався, коли побачив це все.</p>
	<p>— О, пішло на користь кицьці, — сміявся.</p>
	<p>Жінка тільки почервоніла. Згодом з неї стала справжня хазяйка.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>95 (5152). Як чоловік навчив жінку працювати. СУС (901В*). Записано 2008 року. Пастушенко Марія Хтомівна (1938). Черкаська область, Монастирищенський район, Бачкурине</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Наддніпрянщини/">Фольклор Подніпров’я (Наддніпрянщини)</a></li>
	</ul>
</footer>
<!--#include virtual="/-/inc/general__page_end.inc" -->
