<!--#include virtual="/-/inc/general__page_start.inc" -->
<title>Як газда ходив на ліки для жони ☼ Українська народна казка ☼ Народна творчість</title>
<meta name="Description" content="Українська народна казка Закарпаття «Як газда ходив на ліки для жони» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Як газда ходив на ліки для жони.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Як газда ходив на ліки для жони <br><span class="article__headerDescription">Українська народна казка Закарпаття</span></h1>
	<p>Було що не було, жили собі чоловік та й жона. Дітей не мали. Жона полюбила попа, але не знала, як з ним стрітися і вчинилася хворою. Не встає з постелі й йойкає:</p>
	<p>— Йой, дуже мене болить... Іти би за попом, аби мене висповідав...</p>
	<p>Чоловік — швидко за паном превелебним. Привів його у свою хижу, і той почав сповідати хвору. Чоловік вийшов на двір, бо при сповіді ніхто не сміє бути...</p>
	<p>Піп сів коло постелі, а жона обняла його за шию і шепче йому на вухо:</p>
	<p>— Пане превелебний, я давно хотіла з вами стрітитися... я вас люблю...</p>
	<p>— Йой, небого, — відтягається піп, — тут про таке гріх говорити. Та ж на мені патрахіль, а коло мене — чаша...</p>
	<p>А далі подивився на красну жіночку, злакомився, і каже:</p>
	<p>— Я можу прийти увечері... Але твого чоловіка треба послати у вариш на ліки... Я напишу рецептик (у той час рецепти могли писати й попи)...</p>
	<p>Так договорилися. Піп закликав чоловіка до хижі:</p>
	<p>— Іване, твоя жона дуже хвора. Збирайся у вариш за ліками. Я напишу рецептик...</p>
	<p>Сів за стіл і наскоро написав. Чоловік одівся, обувся і в дорогу. Город був далеко. Треба було йти цілу ніч, аби на ранок дійти.</p>
	<p>За той час жона готувала гостину. Зарізала курку, напекла калачів. Ходить весела по хижі і приспівує собі:</p>
	<p>Пішов газдик на ліки, Обстав би ся навіки...</p>
	<p>А чоловік іде пішком у город, спішить, аби чим скоріше хворій ліки купити. Вже змучився, ледве ноги тягне. Видить — сперед нього — віз: чіпкар везе всякі товари. Як повстрічався з чоловіком, зазвідав його:</p>
	<p>— Куди так спішиш?</p>
	<p>— Жона похворілася, і йду в аптеку на ліки...</p>
	<p>— На які ліки?</p>
	<p>— Еге, пан превелебний написали рецептик...</p>
	<p>Чіпкар був грамотний. Взяв рецептик, прочитав і догадався, що жона вчинилася хвора, а чоловіка відправила геть, аби могла з попом погуляти.</p>
	<p>— Вертайся, хлопе, додому... Твоя жона здорова, як бук... Тебе обманюють...</p>
	<p>Чоловік вірує і не вірує... Думає собі: «Може чіпкар фіглює зо мною».</p>
	<p>— Якщо твоя жона хвора, дам ти сього коня... Я, брате, не мало по світу находився і добре знаю сякі діла... Увидиш своїми очима, що я правду говорю, і подякуєш мені...</p>
	<p>— Та як я увижу, що жона обманює?</p>
	<p>— Зав’яжу тебе у міх, аби тебе не впізнали, і припрошуся на ніч до твоєї жони...</p>
	<p>Чоловік погодився... Чіпкар сховав його у мішок, і так вони привезлися до чоловікового дому. Тут чіпкар зупинив коня, зліз з воза, втворив дверці. Видить: молода жіночка весела, бігає по дворові, наганяє корови у хлів, свині в кутець, приспівує собі:</p>
	<p>Чіпкар поклонився:</p>
	<p>— Добрий вечір!</p>
	<p>— Дай боже і вам! Що вам треба, бачіку?</p>
	<p>— Я чіпкар, везу товари... У дорозі мене застигла ніч... Чи не можна би у вас переночувати?</p>
	<p>— Йой, бачіку, я би вас прийняла, айбо нема дома мого чоловіка...</p>
	<p>— То нічого, я вам заважати не буду... Я задаремно не хочу. Заплачу вам грошима, або полотном... Маю красне полотно. Пригодилося би вам на плаття. Ви молода і красна жіночка...</p>
	<p>В той час магазинів по селах не було, і фабричне полотно нелегко діставали...</p>
	<p>Жона подумала, що їй пригодилося б полотно, і впустила чіпкаря з возом у свій двір.</p>
	<p>Чіпкар випряг коня, прив’язав до воза, дав йому їсти, а сам ліг на віз коло міха і шепче.</p>
	<p>— Но, чи хвора твоя жона?</p>
	<p>— Правду ви говорили, обманула мене...</p>
	<p>— Лежи тихо... Увидимо, що далі буде...</p>
	<p>Вночі прийшов піп. Жона вклала його за стіл, принесла печену курку, калачі, вина... Гостяться і приспівують: Жона:</p>
	<p>Пішов газдик на ліки, Обстав би ся навіки...</p>
	<p>Піп:</p>
	<p>Бума — бум, бума — бум! Бума — бум, бума — бум!</p>
	<p>Чіпкар потермосив міх:</p>
	<p>— Чуєш, яка твоя жона хвора? Чоловік аж у зуби ріже і стискає п’ясті: — Розв’язуйте мене скоро!</p>
	<p>— Лежи тихо... Дораз ще не таке вчуєш... Слухай мене... У хижі гостина в розгарі. Піп, як випив півлітра вина, став веселіший. Захотів співати. Каже:</p>
	<p>— Коби нас більше, заспівали би ми голосніше...</p>
	<p>— Пане превелебний, на дворі спить чіпкар... Він у мене заночував... Може, його закликати?</p>
	<p>— Заклич, заклич, веселіше буде...</p>
	<p>Жона вийшла і почала кликати чіпкаря до хижі...</p>
	<p>— Айбо у мене тут на возі в мішку дорогі речі і дехто ще вкраде...</p>
	<p>— Та занесіть міх до хижі.</p>
	<p>— Міх тяжкий...</p>
	<p>— Я вам поможу...</p>
	<p>І ймили міх — чіпкар за один кінець, жона за другий, і занесли до хижі... Піп, чим увидів чіпкаря, почав просити його, аби співав.</p>
	<p>— Пан превелебний, — каже, — вам добре співати, бо ви вже залили горлянку, а я ще нічого не пив.</p>
	<p>— Та пий! Вина досить.</p>
	<p>І присунув чіпкареві повний погар. Чіпкар випив. І тоді почали співати. Жона:</p>
	<p>Пішов газдик на ліки, Обстав би ся навіки</p>
	<p>Піп:</p>
	<p>Бума — бум, бум — бум! Бума — бум, бума — бумі</p>
	<p>— А ти, чіпкарю, чому не співаєш?</p>
	<p>— Не можу, бо я ще лиш один погар випив. Піп наповнив йому і другий погар.</p>
	<p>Жона:</p>
	<p>Пішов газдик на ліки, Обстав би ся навіки.</p>
	<p>Піп:</p>
	<p>Бума — бум, бума — бум! Бума — бум, бума — бум!</p>
	<p>Тепер уже і чіпкар заспівав:</p>
	<p>Як свій мішок розв’яжу,</p>
	<p>Я вам шутку покажу...</p>
	<p>Піп прислухався і замовчав.</p>
	<p>— Що ти, чіпкарю, моркониш? Ану покажи свою шутку?! Тоді чіпкар розв’язав міх і звідти вискочив чоловік! Вхопив палицю і на пана превелебного...</p>
	<p>А той руки вверх і почав молитися-просити:</p>
	<p>— Люди чесні! Не вбийте мене. Я маю велике богатство. Дам вам, що будете хотіти...</p>
	<p>Жона спудилася і втекла з хижі, а чіпкар піймав чоловіка за руку і звідує попа:</p>
	<p>— Та що дасте, пане превелебний?</p>
	<p>— Дам вам воли і корову...</p>
	<p>— Мало, давайте ще й коні...</p>
	<p>Піп погодився дати і коні, лише дуже просив, аби нікому не говорили про днешню історію...</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p>Як газда ходив на ліки для жінки. «Сравнительный указатель сюжетов: Восточнославянская сказка / Сост. Л. Бараг, И. Березовский, К. Кабашников, Н. Новиков. — Л.: Наука, 1979.» — 1360С. Друкується вперше. Варіанти: Плешинець — «Як чоловік відьму підкував, а кішку вчив працювати: Закарпатські народні казки. Гумор та сатира / Запис текстів та впорядкування П. Лінтура. — Ужгород: Карпати, 1966.», с. 100 — 104; Лазар — Архів П. В. Лінтура.; Гебрян — Архів П. В. Лінтура.</p>
			<p><a href="/Український фольклор Книги/Петро Лінтур ☼ Зачаровані казкою/">Зачаровані казкою: Українські народні казки Закарпаття в записах П. В. Лінтура</a> [Упорядники І. М. Сенька та В. В. Лінтур; вступна стаття, примітки та словник І. М. Сенька; післямова П. В. Лінтура; Редколегія: В. І. Данканич, О. І. Дей, П. К. Добрянський та ін.; Художник М. М. Дем’ян]. — Ужгород: Карпати, 1984. — 528 с, іл. (Бібліотека «Карпати»).</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Закарпаття/">Фольклор Закарпаття</a></li>
	</ul>
</footer>
<!--#include virtual="/-/inc/general__page_end.inc" -->
