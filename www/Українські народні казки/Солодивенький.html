<!--#include virtual="/-/inc/general__page_start.inc" -->
<title>Солодивенький ☼ Українська народна казка ☼ Народна творчість</title>
<meta name="Description" content="Українська народна казка Подніпров’я (Наддніпрянщини) «Солодивенький» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Солодивенький.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Солодивенький <br><span class="article__headerDescription">Українська народна казка Подніпров’я (Наддніпрянщини)</span></h1>
	<p>Був король. Мав одного сина, і їздив той в ліс чорний на прогулянку. Він сина завжди просив, що як умре, то щоб той ніколи не заходив туди.</p>
	<p>Син взяв хорти, сів на коня і поїхав у той ліс на полювання. Але на дорогу вибіг заєць. Той затравив його хортами, і заєць завів його в такі гущі, що він погубив і дорогу, і хортів. В трубу грає і не чути ніякого голосу. Але надибав стежку. Каже до себе:</p>
	<p>— Піду я нею. Хтось то її втоптав, то нею десь зайду.</p>
	<p>Але пішов і приходить. На кінці стежки стоїть двір чугуновий, огорожа чугунова. Відтворилася йому брама чугунова, і виходить старий Сідун до нього.</p>
	<p>— А що, Іване Королевичу, поламав батькове слово? — питає.</p>
	<p>— Поламав, — каже.</p>
	<p>— А що ж тепер, Іване Королевичу, чи будеш в мене служити, чи битись?</p>
	<p>А той каже:</p>
	<p>— Не буду з вами битися, але буду служити.</p>
	<p>Почалася десь там війна і прислав до Сідуна якийсь король бумагу, щоби він йшов йому на поміч. Вибирається Сідун і каже:</p>
	<p>— Ходи собі, Іване Королевичу, всюди, тільки в той покій не ходи, що личком зав’язані двері.</p>
	<p>Та й поїхав. Але той ходить і каже:</p>
	<p>— Щоби я був за такий, що тут служив і не заглянув?</p>
	<p>Приходить до одного замку, а там стоїть кінь на залізних ланцюгах і перед ним на їдло м’ясо поставлене. Приходить до другого замку, а там стоїть левиця на ланцюгу і перед нею сіно. Стало йому жалко. Взяв положив перед конем сіно, а перед левицею м’ясо, і кінь їсть сіно, а левиця м’ясо.</p>
	<p>Глянув Сідун по зорях, пізнав, що дома діється, приїхав додому, взяв меч, хоче Іванові Королевичу голову стяти. Проситься в нього королевич:</p>
	<p>— Даруйте мені, батьку, першу смерть, поки жити буду, не буду вашого слова ламати.</p>
	<p>Пише другий король, щоби приїздив Сідун на поміч. Той виїздить і каже:</p>
	<p>— Скрізь собі ходи, тільки до тих замків не заглядай.</p>
	<p>А королевич взяв відімкнув, стало йому жалко. Переложив перед тою левицею м’ясо, а перед коня — сіно.</p>
	<p>Знов Сідун глянув по зорях, пізнав, покинув баталію, їде додому. Приїхав, знов хотів йому голову стяти. Знов той у нього просить:</p>
	<p>— Даруйте мене другою смертю. Поки жити буду, не буду вашого слова ламати!</p>
	<p>Взяв Сідун його і пустив. Але пише третій король до Сідуна, щоби їхав на поміч. Виїздить він і наказує:</p>
	<p>— Гляди, щоби ти того не робив, бо скоро взнаю, то тобі голову зітну.</p>
	<p>Виїхав. Той ходить. Жаль йому зробилося, відімкнув замки, взяв переложив перед коня сіно, а перед левицею м’ясо. Обзивається до нього кінь:</p>
	<p>— Стій, Іване Королевичу, знаю, що тобі нас жалко. Піди, Іване Королевичу, в льох там стоїть чашка вина зеленого і випий.</p>
	<p>Випив він, приходить до коня, питається його кінь:</p>
	<p>— Що ж ти, Іване Королевичу, як ти на своїм здоров’ю чуєшся?</p>
	<p>— Так, — каже, — оті три замки з сріблом і злотом, якби вдарив, то на прах розбив би.</p>
	<p>— Іди, Іване Королевичу, в другий склеп. Там стоїть чашка вина зеленого. Випий і приходь до мене.</p>
	<p>Той пішов, випив, приходить до коня. Питається його кінь:</p>
	<p>— Що ж ти, Іване Королевичу, як ти на своїм здоров’ю чуєшся?</p>
	<p>— Чуюся, що мізинним пальцем ланцюг той би перервав, що ти прип’ятий.</p>
	<p>— Іди в третій склеп. Там стоїть чашка вина червоного. Випий і приходь до мене.</p>
	<p>Приходить до нього. Кінь питається:</p>
	<p>— Ну, що ти, як на своїм здоров’ю чуєшся?</p>
	<p>— Так чуюся, що тую чугунову браму розбив би до ранку.</p>
	<p>— Бери, Іване Королевичу, відбивай мене від замка.</p>
	<p>Допіро відбив, приводить кінь його до одного склепу, кипить там срібло в котлах.</p>
	<p>— Бери, Іване Королевичу, черпак і лий на мене.</p>
	<p>Взяв, полив на нього. Кінь став такий срібний, аж блищить. Тоді каже:</p>
	<p>— Скачи ти сам, Іване Королевичу.</p>
	<p>Той каже:</p>
	<p>— Я боюся, бо гаряче.</p>
	<p>Взяв кінь трошки над ним вистудив, той вскочив і вийшов. А кінь каже:</p>
	<p>— Бери, Іване Королевичу, веди мене до другого замку.</p>
	<p>Повів його. Кипить там в котлі золото. Каже кінь:</p>
	<p>— Лий на мене.</p>
	<p>Той обілляв його, і кінь став такий золотий, що на сім полів блиск б’є.</p>
	<p>— Скачи сам, Іване Королевичу.</p>
	<p>Той каже, що боїться, бо гаряче. Кінь знов пофоркав, вистудив, і королевич вскочив, вискочив також золотим, аж блиск б’є. Каже кінь:</p>
	<p>— Сідай на мене, Іване Королевичу.</p>
	<p>Сів той, кінь питається:</p>
	<p>— А що, як у своїм здоров’ю чуєшся, втримаєшся чи ні?</p>
	<p>— Втримаюся.</p>
	<p>— Ну, як же тебе нести — поверх ліса чи посеред ліса?</p>
	<p>— Неси мене поверх ліса.</p>
	<p>Знісся кінь поверх ліса і перелетів у другу сторону за темний ліс. Виїхав з ліса і каже:</p>
	<p>— Ну, тепер ти, Іване, йди в свою сторону, а я піду в свою.</p>
	<p>І вирвав з гриви волосину і дав йому й каже:</p>
	<p>— Як тобі буде треба мене, то подмеш на неї, я до тебе прибуду.</p>
	<p>Прощаються, але йдуть ще разом. Іван надибує, що гайдай пасе панський товар.</p>
	<p>— Іди ж, — каже кінь, — проси його, най тобі продасть бугая. А коли не схоче, то ти сам візьми за роги і убий. Здери з нього шкуру, лишень найскоріше, бо вже Сідун вглянув по зорях, буде доганяти. Буде питатися, звідки і де ти йдеш, щоби ніяк до нього не казав, тільки «солодивенький», «паршивенький» і вчинися дурним. Поки жити будеш, то щоб нічого більше не говорив. Тільки тії слова, бо він тебе вб’є.</p>
	<p>Прийшов королевич до того пастуха і каже йому:</p>
	<p>— Продай мені того бугая, що хочеш тобі дам, тільки продай.</p>
	<p>Той не хоче.</p>
	<p>— Тим не можна, бо пан буде мене бити.</p>
	<p>І що б йому не давав, то не дає. Тоді той взяв бугая за роги, забив сам, зняв шкуру з нього і натяг на себе і йде дорогою в світ. Але оглядається назад себе, видить, що Сідун женеться за ним, аж земелька стогне. Пригнувся до нього, питається:</p>
	<p>— Що ти за один?</p>
	<p>— Солодивенький.</p>
	<p>Каже Сідун до себе:</p>
	<p>— То якийсь дурний!</p>
	<p>І поїхав, об’їхав скрізь, бачить, що не дожене, повернув назад. Знов здибав королевича і питає його:</p>
	<p>— Може, видів, що хтось йшов собі чи їхав?</p>
	<p>— Паршивенький, — каже.</p>
	<p>— То якийсь дурний!</p>
	<p>Взяв і повернувся додому. Той зайшов у чужу землю до короля. Там його питають:</p>
	<p>— Звідки ти, чий ти?</p>
	<p>Він відказує:</p>
	<p>— Солодивенький, паршивенький.</p>
	<p>Повеліває король:</p>
	<p>— Візьміть його, добре буде по саду стежечки стругати. Видна річ, що він якийсь несповна розуму.</p>
	<p>Прийняли його, але в третій день отемнів король на очі. Допіро приснилося у сні наймолодшій дочці, що в городі є верба і щоби її вирубати, там буде криниця, і буде поличка для сліпців, для калік.</p>
	<p>Врубали тую вербу і джерело вискочило, як з барилка. Взяв король вмився, зобачив світ.</p>
	<p>Іван Королевич щовечора, як сонце зайде, скидає з себе одяг, ту шкуру і мусить купатися. Вгледіла його біля того джерела наймолодша панна, бо то як в лице блиск вдарить на всенький город. Вглянула вона одного вечора, і другого та й подумала: «Вже тут щось є».</p>
	<p>Але присилається до неї король з заграниці, щоб вона йшла заміж, а вона не хоче. Присилається другий, вона не хоче. І батько силує, а вона не хоче. Батько розкричався:</p>
	<p>— Коли ти не хочеш іти за королівського сина, то віддам тебе за Солодивенького.</p>
	<p>Та каже:</p>
	<p>— Піду.</p>
	<p>І король подружив їх, але вимурував для них з цегли кам’яницю з одним вікном.</p>
	<p>Але присилає перший король, що сватав, щоб старий ставав до баталії, бо буде змій з трьома головами. Не хотів наймолодшу панну дати, тепер побачить, що буде.</p>
	<p>Допіро повідає король до своїх старших зятів:</p>
	<p>— Ідіть воювати, може, господь допоможе, що ви не дастеся ворогу.</p>
	<p>Тії поїхали. Каже той Солодивенький королівні:</p>
	<p>— Іди до свого батька, хай мені дадуть якогось коника, хоч подивлюся на ту баталію.</p>
	<p>То та пішла, йому дозволили взять того коня, що воду ним возять. Взяв того коня, виїхав за село, пустив в отаву і подув на свою волосину. Прибігає до нього кінь:</p>
	<p>— Що, Іване Королевичу, служба чи не служба?</p>
	<p>— То прислужба, а ще буде служба!</p>
	<p>Сів на нього, кінь знісся вгору і полетів повітрям. Прилітає на ту баталію, змія побив, язики повирізував і на шнурок почепив. Всю баталію розігнав. Приїздить під своє село, коня пустив, а на того сідає і їде. Заким він доїхав до брами, його швагери догнали. Сміються з нього. Кажуть:</p>
	<p>— Наш дурний Солодивий, ми вже всю баталію розігнали, а він іще тут сидить!</p>
	<p>Приїхав він додому, ліг спать, то спав цілу добу. Присилає другий король і каже:</p>
	<p>— Не хотів за мене дочки дати, нехай іде воювати. Буде змій з шістьма головами.</p>
	<p>Допіро король просить своїх іти воювати:</p>
	<p>— Коли б було знати, то маленькою і голову зняти.</p>
	<p>Поїхали вони, а той посилає жінку до старого:</p>
	<p>— Іди, — каже, — проси батька, нехай дасть якогось коня, най би я хоч подивився, що то за баталія.</p>
	<p>Король повідує до неї:</p>
	<p>— Нехай собі візьме того, що воду ним возять.</p>
	<p>Пішов він, але коняка не могла його везти, він ще і тягнув її. Але як витягнув за село і пустив, подув на свою волосину. Прибуває до нього кінь:</p>
	<p>— Служба чи не служба?</p>
	<p>— Це прислужба, ще буде служба!</p>
	<p>Сів на нього, знісся, прибуває на баталію, а там є змій. Він збив йому голови, повитягував язики, повтинав, у кишеню поховав. Приходить до своїх швагерів і каже:</p>
	<p>— Давайте, панове, сигнати з себе.</p>
	<p>Ті дали. Він поїхав додому, приїхав під село, пустив свого коня і взяв того коня з болота і тягне. Тії здоганяють, сміються з нього:</p>
	<p>— От наш Солодивий. Ми дві баталії розігнали, а він ще стоїть в болоті.</p>
	<p>Приїхав додому, спав дві доби. Допіро присилає третій король посланця і каже:</p>
	<p>— Не хотів за мене дочки дати, нехай прибуває на баталію, бо буде змій дев’ятьма головами і Сідун до помочі.</p>
	<p>Тії плачуть, просяться:</p>
	<p>— Їдьте, — каже король, — і я сам поїду.</p>
	<p>Дивиться той, що вже не жарти. Вже не посилає за конем, тільки ввійшов у шалаш, подув на волосину і кінь прибіг до нього:</p>
	<p>— Що, Іване Королевичу, служба?</p>
	<p>— Служба!</p>
	<p>— Будеш, Іване Королевичу, поранений в правую руку, а я в лівий туп.</p>
	<p>Сів, приїхав. Іще Сідуна не застав, змія потоптав, скоро і язики повирізував і на шнурку в кишеню сховав.</p>
	<p>Але приїхав Сідун на левиці. Як пізналися, давай битися на повітрі, так як ті горобці. Пустив Сідун громовою стрілою і поранив його в праву руку, а коневі лівий туп. Вглянув король, взяв із шиї хусточку і кинув йому, щоби він собі завинув руку. Аж Іван якось поверх Сідуна як махне мечем, так і втяв йому праву руку. Не має чим Сідун вдержатися, бо левиця як стряслась, а він упав, аж маззю розіллявся.</p>
	<p>Взяв Івана на тім місці вогнем перепалив, щоб не відновився, взяв левицю за стремена, веде до своїх швагерів. А там музика грає парадна, бо вони думали, що то ангел з неба злетів на поміч. Але він каже:</p>
	<p>— Давайте з себе знаки, скидайте шмаття, буду видирати пояси з вас.</p>
	<p>— Але, пане, а з жінчиного батька?</p>
	<p>— Треба з молодих.</p>
	<p>Взяв видрав зі двох швагрів два пояси так, як дріт. Пустив їх, поїхав додому. А під своїм селом знов тягається з клячею.</p>
	<p>Їдуть ті з баталії, сміються з нього.</p>
	<p>— Ми, — кажуть, — вже Сідуна побили, а він теліпається.</p>
	<p>Але приїхав додому, ліг спати. Спить одну добу, спить другу. В третій день поглянула жінка, пізнала батькову хусточку. Йде до батька з тим словом:</p>
	<p>— У мого мужа батькова хусточка є на руці.</p>
	<p>Батько і говорити не дав. Витрутив її з хати і собаками затравив. І щось собі подумав, послав вірного слугу подивитися, чи то правда. Той прийшов, подивився і каже:</p>
	<p>— Правда! Ваша хусточка в його на руці.</p>
	<p>Той не довіряє, бере сам іде, взявши паличку. Прийшов, вглянув, що хусточка є на руці, і впав на коліна, лізе до нього. Той схопився і каже:</p>
	<p>— Чекайте, не хочу я, щоб ви передо мною кланялись.</p>
	<p>А старий просить до себе на обід і спрошує усіх трьох зятів. І каже:</p>
	<p>— Хто першу баталію розігнав?</p>
	<p>То ті обзиваються:</p>
	<p>— Ми!</p>
	<p>— Подавайте, — каже, — які в вас є знаки.</p>
	<p>А вони кажуть:</p>
	<p>— Ми без знаків.</p>
	<p>А той витягує язики і каже:</p>
	<p>— От в мене є язики.</p>
	<p>Питається знов король:</p>
	<p>— Хто змія з шістьма головами побив і розігнав баталію?</p>
	<p>То ті знов кажуть, що вони. Питається король:</p>
	<p>— Які ви знаки маєте?</p>
	<p>— Ми без знаків.</p>
	<p>Той королевич знов витягує шість язиків і каже:</p>
	<p>— Нате, от в мене є знак.</p>
	<p>І показує сигнати їхні. Питається знов король:</p>
	<p>— Хто ж Сідуна звоював і змія з дев’ятьма головами?</p>
	<p>Вони хваляться, що вони.</p>
	<p>— Покажіть знаки!</p>
	<p>А вони кажуть:</p>
	<p>— Ми без знаків.</p>
	<p>Той королевич витягує і показує з них паси і одежу, язики змієві. Допіро старий закладає бал, і всі королі з’їздяться, і просить найстарший зять:</p>
	<p>— Дозволь мені свого коня, я поїжджу по подвір’ю.</p>
	<p>Той королевич дозволив, але зять тільки виліз на того коня, кінь стрясся та й той впав і вбився. Другий хвалиться і каже:</p>
	<p>— Я б білий світ на нім проїхав би.</p>
	<p>Але кінь знов стрясся, той впав і вбився. І каже той кінь до свого Івана:</p>
	<p>— Втинай мені голову!</p>
	<p>Той плаче, каже:</p>
	<p>— Як я тобі буду голову втинати, коли ти мене од смерті відняв?!</p>
	<p>— Втинай і не питай! — каже.</p>
	<p>Той взяв, втяв йому голову, а з неї вискочив хлопець ще гарніший від нього. Тут каже йому левиця:</p>
	<p>— Втинай мені голову!</p>
	<p>Той втяв, з неї вискочила краща панна, як його жінка. Тут закладають бал на чотири роки і балюються. Пишуть і бумаги посилають по світі: «Хто отця-матері не слухає, то що на ярмарку гнилого пса нюхає, а ще і коло того як добре справляється, то й добре потім буває».</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>203 (7449). Солодивенький. СУС —. Записав Багаченко Олексій 2009 року. Сизонкіна Євдокія Павлівна (1923). Дніпропетровська область, Васильківський район, Артемівка</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Наддніпрянщини/">Фольклор Подніпров’я (Наддніпрянщини)</a></li>
	</ul>
</footer>
<!--#include virtual="/-/inc/general__page_end.inc" -->
