<!--#include virtual="/-/inc/general__page_start.inc" -->
<title>Про милосердя і заздрість ☼ Українська народна казка ☼ Народна творчість</title>
<meta name="Description" content="Українська народна казка Бойківщини «Про милосердя і заздрість» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Про милосердя і заздрість.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Про милосердя і заздрість <br><span class="article__headerDescription">Українська народна казка Бойківщини</span></h1>
	<p>Була собі вдовиця і дуже бідно жила. І мала вона одну дочку. Дивиться вона, іде до них бідний чоловік. Прийшов до хати і просить жінку, щоби дала йому якусь милостинь, бо він бідний. І жінка дала йому останній кусник хліба. Дідо подякував і сказав:</p>
	<p>— Дай бог, щоби-сте що зачнете робити, ледве до вечора скінчили. І дідо пішов. А мати каже до дочки:</p>
	<p>— Внеси полотно та наміряєм трохи, щоби продати та купити їсти. Дочка внесла полотно та як зачали міряти, то міряли цілий день і так доста наміряли. Так було много того полотна, що ніколи в них тілько не було. І хліба купили за то полотно, і вбралися. Так їм той дідо поблагословив.</p>
	<p>А багата сусідка позавиділа бідній, що в неї вже дещо появилося в хаті. І спитала в сусідки:</p>
	<p>— Відки ви то все маєте?</p>
	<p>Жінка розказала, як вона дала дідови останній кусник хліба і як він її поблагословив, сказав, щоб цілий день полотно міряла.</p>
	<p>— ...І я міряла, і я за то полотно все придбала.</p>
	<p>Багата сусідка побачила, як той дідо вдруге йшов, і каже:</p>
	<p>— Ходіть, діду, до мої хати.</p>
	<p>Дідо йде, а вона скоренько вкроїла кавалок хліба і дала в руку дитині. Дідо ввійшов, а вона відібрала в дитини той хліб і сказала:</p>
	<p>— То я вже останній кавалок хліба вам даю. І дідо подякував. І сказав:</p>
	<p>— Якщо ти пічнеш робити рано, щоби ледве до вечора скінчила. Внесла вона до хати полотно, щоби міряти. Але дуже захотілося їм пити. Мати каже:</p>
	<p>— Біжи, дочко, винеси води. Нап’ємося та й будем міряти.</p>
	<p>І сталося так, що вони то полотно не міряли, а цілий день носили воду й пили. Так їм той дідо поблагословив. Так наділив їх за їх заздрість.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Урич, Сколівського району, Львівської області 14 грудня 1990 року Сенишин Дарія Пилипівна (1920)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Бойківщини/">Фольклор Бойківщини</a></li>
	</ul>
</footer>
<!--#include virtual="/-/inc/general__page_end.inc" -->
