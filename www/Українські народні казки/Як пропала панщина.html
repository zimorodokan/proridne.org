<!--#include virtual="/-/inc/general__page_start.inc" -->
<title>Як пропала панщина ☼ Українська народна казка ☼ Народна творчість</title>
<meta name="Description" content="Українська народна казка Буковини «Як пропала панщина» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Як пропала панщина.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Як пропала панщина <br><span class="article__headerDescription">Українська народна казка Буковини</span></h1>
	<p>Був чоловік і мав три хлопці. Помер він, і жінка його померла, і лишилися діти сиротами. А тоді була панщина і дуже важко жилося. Пан бив і катував людей. І вирішили хлопці йти у світ і десь найнятися служити.</p>
	<p>Ідуть вони містом, дивляться — у хаті коло вікна шиє швець. Заходять вони до того шевця, а він каже: «Один може лишитися в мене, я вивчу його на шевця». І старший лишився у шевця. А два пішли далі і надибали римаря. Римар каже: «Хай один лишається в мене. Я навчу його шити хомути, і буде він добре жити». Середущий лишився у римаря. А менший зостався сам. Вийшов він з того міста, довго йшов полем і потрапив у ліс. І ніяк не може вийти з лісу, а тут і вечір настав.</p>
	<p>Почав хлопець кричати, свистати. Почув то лісник, прийшов на той звук, знайшов хлопця і питає: «Що ти за один і чого кричиш?» А він і розказує, як було. Тоді лісник сказав: «Іди до мене, я вивчу тебе на розбійника». Погодився хлопець і пішов до лісника.</p>
	<p>Почав лісник його вчити на розбійника. Що читав з книжки, а що так розказував. Як провчив рік, каже лісник хлопцеві: «Ходи зі мною». Пішли вони лісом, і забачив лісник на дубі вороняче гніздо. І ворона сидить у гнізді на яйцях. Лісник каже: «Вилізь на дуба і вкради з-під во; рони яйця. І так вкради, щоб вона цього не помітила, щоб ти зліз з дуба, а вона ще сиділа на гнізді».</p>
	<p>Поліз він. Ворона злетіла. «Злазь», — каже лісник. Та взяв його додому і вчив ще рік. А тоді каже: «Ходім знов шукати ворону на гнізді. Спробуй ще раз украсти з-під неї яйця».</p>
	<p>Пішли вони і знайшли на дубі вороняче гніздо. І ворона сидить на яйцях. «Лізь, — каже лісник, — але так укради, щоб ворона не помітила, щоб ти зліз, а ворона ще сиділа».</p>
	<p>Узяв хлопець патик, загострив його і поліз на дуба, та так тихо, що ворона не помітила, як він ліз. І зачав тим гострим патиком вертіти у гнізді діру. А тоді витяг патик, і яйця з-під ворони помаленьку попадали йому в пазуху. А ворона так і сиділа. І зліз він, а ворона зосталася на гнізді.</p>
	<p>Прийшли вони додому, і каже йому лісник: «Ти вже можеш бути розбійником».</p>
	<p>І відпускає його лісник. Дає йому хорошого коня, одяг, шаблю, пістолет, нагайку. І золота, скільки він зміг узяти на коня. І з тим поїхав хлопець додому. На той час брати вже збудували собі хати, а стару, батьківську, лишили йому. Обидва брати жили в межу з ним, один з правого боку, а другий з лівого.</p>
	<p>Розговорилися з ним брати, а він каже: «Що буде, браття, то буде, а панщину робити ми не будемо. Я сам не піду і вас не пущу».</p>
	<p>Переночували вони, а на другий день їде від пана ватага і кричить селом: «На роботу!» Прийшов він і до розбійника. І б’є у ворота. Розбійник виходить і каже:</p>
	<p>— Я сам не піду на панщину і братів не пущу.</p>
	<p>А в той час дуже строго було з панщиною. Як він сказав, що не піде, ватага підкликав його до воріт.</p>
	<p>— Що ти за один, що до пана на роботу не хочеш іти та ще й братів не пускаєш?</p>
	<p>— Я — розбійник.</p>
	<p>Ватага хотів його вдарити. А він нічого не каже. Та пішов до хати, взяв нагайку, почепив собі шаблю й пістолет і виходить.</p>
	<p>— Як хочеш жити, то злазь з коня! — крикнув він до ватаги.</p>
	<p>Той чи хотів, чи не хотів, але мусив злазити. Як почав його розбійник маштиганити нагайкою! Б’є його, скільки хоче. Той проситься:</p>
	<p>— Лиши мене! Я піду до пана і скажу йому все, скажу, що ви три на роботу не йдете.</p>
	<p>— Ні, ти скажи, що все село ми на роботу не пускаємо. Сідає ватага на коня, їде до пана і каже:</p>
	<p>— У цім селі є розбійник. Він дуже набив мене і каже, що не пустить на панщину ні одного чоловіка з села,</p>
	<p>— Сідай на коня, їдь до нього і по-хорошому з ним поговори, скажи, я просив, щоб він приїхав до мене, — каже пан.</p>
	<p>Поїхав ватага до розбійника і каже йому все це.</p>
	<p>— Їдь, я приїду, — сказав розбійник.</p>
	<p>Той поїхав, а розбійник убрав на себе найкращу одежу, почепив шаблю, пістолет, сів на коня й поїхав до пана. Пан приготував стіл з наїдками й напитками. Сіли вони, пригощаються. Пан і питає його:</p>
	<p>— Скільки ж ти вчився на розбійника?</p>
	<p>— Три роки, — відповідає розбійник.</p>
	<p>— А де ж та школа?</p>
	<p>Розбійник не хоче сказати. Пан його й лишив. І говорить йому:</p>
	<p>— Коли ти розбійник, то вкради у моєї жінки перстень з пальця. Як украдеш, дам тобі третю часть маєтку.</p>
	<p>— Вкраду, — каже розбійник.</p>
	<p>— Коли?</p>
	<p>— Увечері.</p>
	<p>— А як же ти зайдеш до хати, як двері у пані все на замку? — питає пан.</p>
	<p>— Вікном зайду.</p>
	<p>— Яким вікном?</p>
	<p>— А оцим, — показав розбійник на одне вікно.</p>
	<p>Пішов він додому та скинув добру одежу і вбрав дрантиву. І знову пішов до панського подвір’я. А панські слуги питають:</p>
	<p>— Чого тобі треба?</p>
	<p>— Хочу найнятися до пана на роботу. Я бідний. Лишився без тата й без мами.</p>
	<p>Сказали слуги панові, а він каже:</p>
	<p>— Добре, най іде гуси пасти. Прийшли слуги та й кажуть йому:</p>
	<p>— Як хочеш гуси пасти, то пан приймає тебе.</p>
	<p>— Добре.</p>
	<p>Сказали йому, щоб до вечора спочивав, а завтра рано гнав гуси.</p>
	<p>Надвечір гуляють пан із панею по саду. А хлопець тим часом забрався у кімнату і заліз під ліжко. Погуляли пани по саду, і каже пан пані:</p>
	<p>— Скоро прийде розбійник перстень красти. Ти йди лягай спати, а я візьму рушницю і буду стерегти. Як прийде, уб’ю його.</p>
	<p>Пішла вона спати... А пан сидів, сидів з рушницею надворі, а тоді прийшов та й сів коло пані на ліжку. Посидів та й знов пішов надвір. А хлопець виліз з-під ліжка і ліг коло пані. Паня думала, що то пан. А хлопець шепче їй тихенько:</p>
	<p>— Давай мені перстень. Може, ми заснемо. Як прийде розбійник, то кинеться за перснем до тебе. А як у тебе його не буде, то нічого він і не зробить.</p>
	<p>Дала вона йому перстень, а він полежав ще трохи та й каже тихо:</p>
	<p>— Піду я до вікна та постережу трохи. Та не до вікна пішов, а знову під ліжко.</p>
	<p>А панові набридло чекати надворі, йому теж прийшла в голову думка: взяти в пані перстень. Прийшов він до неї та й каже:</p>
	<p>— Скільки я там буду сидіти? Ти лучче зніми перстень та дай мені. Я заховаю його в себе.</p>
	<p>А вона йому каже:</p>
	<p>— Я ж уже дала. Скільки тобі ще перснів давати?</p>
	<p>— Як то «дала»? Нічого ти мені не давала, — каже пан. І зрозумів пан, що перстень забрав розбійник. Схопив пан рушницю і побіг доганяти його. А хлопець і собі надвір. Та й утік.</p>
	<p>Пішов розбійник додому, переодягнувся, сів на коня і поїхав до пана. І питає:</p>
	<p>— Є перстень?</p>
	<p>— Та де ж він є, як ти вкрав, — каже пан.</p>
	<p>— То давайте третю часть майна. Під документом! Дуже жаль панові, що дав розбійникові такий документ.</p>
	<p>І з того серця він сказав:</p>
	<p>— Як украдеш у мене паню, то дам тобі ще половину свого майна.</p>
	<p>— Добре, вкраду, — каже хлопець. А пан питає:</p>
	<p>— Як ти зайдеш до хати?</p>
	<p>— Оцим вікном зайду.</p>
	<p>А пан думає: «Буду тримати жінку коло себе. Хоч він і зайде, то не візьме її. Я вб’ю його, все одно вб’ю». Та й питає хлопця:</p>
	<p>— Коли вкрадеш?</p>
	<p>— Увечері.</p>
	<p>Увечері пішов розбійник на кладовище, викопав недавно похованого чоловіка, поклав його на підводу і везе до пана. Став з підводою на дорозі, взяв покійника на плечі, проніс його поза хатою і сторцює перед вікном. Пан глянув — стоїть хтось перед вікном. «Є!» І стрілив у покійника. А хлопець пустив його, і покійник упав.</p>
	<p>— Ото добре, — каже пан жінці. — Я вбив його і не будемо давати третю часть майна. Але треба десь заховати вбитого. Віднесу його на кухню, а завтра рано поховаємо.</p>
	<p>Пішов пан надвір за вбитим. А розбійник заходить до пані, виймає пістолет і каже аби йшла за ним, бо застрілить. Вона налякалася і пішла за ним. І повіз її розбійник підводою.</p>
	<p>Пан заходить у кімнату — нема пані. Почав кричати, кликати — нема. Пішов до кухні, подивився — аж то не розбійник убитий.</p>
	<p>Їде розбійник з панею через ліс. Виходять напроти нього чорти і кажуть:</p>
	<p>— Продай нам цю жінку.</p>
	<p>— Продам, але дайте шапку золота.</p>
	<p>Чорти дали йому шапку золота, взяли паню й пішли. На другий день розбійник питає пана:</p>
	<p>— Ну як, є паня?</p>
	<p>— Де ж є, як ти вкрав.</p>
	<p>— То давайте документ ще на половину вашого маєтку. Дав йому пан такий документ. Але взяв його жаль, що лишився без жінки. Та й каже він хлопцеві:</p>
	<p>— Верни мені жінку, то лишу тобі все своє майно, а сам піду в світ.</p>
	<p>— Верну, — каже хлопець. Але як узяти паню від чортів?</p>
	<p>Наймає він із десять підвід, вантажить їх каменем і везе в ліс на те місце, де продав паню. І не дорогою їде в ліс, а через поле. І спіймав живого зайця.</p>
	<p>Приїхали в ліс, скидають камінь, а чорти приходять і кажуть:</p>
	<p>— Що за камінь ти привіз? Це місце — наше.</p>
	<p>— Церкву хочу будувати на цім місці, — каже розбійник.</p>
	<p>А чорти не хочуть цього.</p>
	<p>— Он коло озера, — кажуть, — пасеться біла коняка. Візьми її на себе, перенеси через озеро і до нас принеси. То дозволимо тобі церкву будувати.</p>
	<p>А він каже:</p>
	<p>— Що мені на плечі її брати. Я її між ногами потягну.</p>
	<p>Іде він до коняки, заводить її в воду, сідає на неї верхи — і через озеро! А чорти бачать, що він коняку між ногами несе. Розбійник під’їхав до чортів, і подумали вони: «Ми можемо коняку на собі нести, а він між ногами несе. Він сильніший за нас».</p>
	<p>А в тому лісі був здоровенний дуб. Чорти й кажуть розбійникові:</p>
	<p>— Давай бігти до того дуба. Як ми скоріше добіжимо, то не будеш будувати церкву, а як ти скоріше, то будеш.</p>
	<p>А він каже:</p>
	<p>— Що там бігти. У мене хлопець є, що може забігти скоріше, як ви. Але дивіться, щоб не загубився. Бо як загубиться, то будете відповідати.</p>
	<p>Відчинив він сумку та й пустив зайця. І лиш чорти побачили, що він пустив, а де дівся заєць, то не вгледіли. І зажурилися чорти. Раз, що скоріше за них добіг «хлопець», а друге, що забіг десь і треба за нього відповідати. Питають вони розбійника:</p>
	<p>— Що ти хочеш з нас, щоб лиш не будував ту церкву?</p>
	<p>— Нічого не хочу, лиш хочу ту жінку, що я вам продав, — каже їм хлопець. І не було що робити чортам. Привели вони паню і дали її розбійникові.</p>
	<p>Віддав розбійник панові жінку, а пан дав йому під документом все своє майно. Та взяв жінку і пішов у світ. А розбійник лишився на панськім добрі. І від тої пори не було панщини.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p>Як пропала панщина. Сравнительный указатель сюжетов: Восточнославянская сказка. Составитель Л. Бараг, И. Березовский, К. Кабашников, Н. Новиков. — Л.: Наука, 1979 + 1082 + 1072 + 152А. Записано 4 квітня 1979 року у селі Вашківцях Сокирянського району Чернівецької області від Дьордія Степановича Скаженюка (1907 року народження, молдаванин, родом із села Колінківців Хотинського р-ну. У Вашківцях проживає 30 року Удівець, колгоспний пенсіонер).</p>
			<p>Чарівна квітка: Українські народні казки з-над Дністра. Запис, упорядкування, примітки та словник М. А. Зінчука; Художники: Н. В. Кирилова і П. А. Гулін. — Ужгород: Карпати, 1986. — 301 с: іл.</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Буковини/">Фольклор Буковини</a></li>
	</ul>
</footer>
<!--#include virtual="/-/inc/general__page_end.inc" -->
