<!--#include virtual="/-/inc/general__page_start.inc" -->
<title>Як баба до дітей ходила ☼ Українська народна казка ☼ Народна творчість</title>
<meta name="Description" content="Українська народна казка Бойківщини «Як баба до дітей ходила» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Як баба до дітей ходила.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Як баба до дітей ходила <br><span class="article__headerDescription">Українська народна казка Бойківщини</span></h1>
	<p>Єдна жінка мала доньку і сина. Овдовіла і вийшла заміж за другого чоловіка. Та й той чоловік мав сина. Чоловікового сина пасербом називають. Діти повиростали, донька віддалася далеко, і син далеко женився, і другий чоловік умер, лишилася баба сама. Той пасерб теж далеко був. Прийшов до баби син та й каже:</p>
	<p>— Мамо, продайте хату й ходіть до мене.</p>
	<p>Стара мама продала хату, взяла за неї великі гроші та й поїхала до сина. Дуже нею втішилися син, невістка і діти.</p>
	<p>— Баба приїхала!</p>
	<p>Бабу вгощують — баба ніц не хоче ні їсти, ні пити.</p>
	<p>— Може, ви, мамо, слабі?</p>
	<p>— Не слаба, лиш дуже-м сумна.</p>
	<p>— Чому? — питається.</p>
	<p>— Заснула-м у поїзді, і хтось усі гроші украв у мене.</p>
	<p>— Та що, всі вкрав? А вона:</p>
	<p>— Всі.</p>
	<p>— Та не лишив нічого, хоть на хліб вам?</p>
	<p>— Та ні, — каже стара.</p>
	<p>— Що ж будете, мамо, їсти?</p>
	<p>Побула вона два дни в сина та й пішла до доньки. А в доньки то саме, що й у сина було. Зразу дуже втішилися:</p>
	<p>— Бабця прийшла!</p>
	<p>А бабця не їсть, і не п’є, і плаче.</p>
	<p>— Я в поїзді засіла, а хтось у мене з пазухи гроші вкрав.</p>
	<p>— І що будете, мамо, тепер їсти?</p>
	<p>І пішла баба до пасерба. Дуже ся втішили бабою діти й невістка. А баба сумна й не хоче ні їсти, ні пити. Сидить і плаче.</p>
	<p>— Чо’ ви, мамо, такі сумні?</p>
	<p>— Бо хтось у мене в поїзді всі гроші вкрав. Ті, що за хату взяла.</p>
	<p>— Мамо, не гризіться. Що я буду їсти, то й ви будете їсти, — каже пасерб. — Не плачте. Украв то вкрав.</p>
	<p>Баба подивилася у вікно, а там така сама хата, як вона продала. А пасерб каже:</p>
	<p>— Ту хату господар продає.</p>
	<p>Сподобалася та хата бабі, зовсім така сама, гей вона продала.</p>
	<p>— Ходім подивимося на ту хату, — каже баба.</p>
	<p>І пішла з пасербом подивитися. Питає баба того господаря:</p>
	<p>— Що ви хочете за цю хату?</p>
	<p>— Тілько й тілько.</p>
	<p>Якраз тілько хоче, як вона за свою хату взяла. І каже вона пасербови:</p>
	<p>— Ходім до віта.</p>
	<p>Заплатила ґазді за хату і ту хату купила. Пасерб перебрався з сім’єю до тої хати, бо його хата була дуже старенька. Дочка й син довідалися про то та й дуже жалувалися.</p>
	<p>— Чо’ ви дали чужому, а не нам? А вона їм:</p>
	<p>— Ви боялися, що я буду у вас їсти. А він мене прийняв. І я не вам дала, а йому.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Підгородці, Сколівського району, Львівської області 13 грудня 1990 року Якуц Петро, син Матія і Катерини</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Бойківщини/">Фольклор Бойківщини</a></li>
	</ul>
</footer>
<!--#include virtual="/-/inc/general__page_end.inc" -->
