<!--#include virtual="/-/inc/general__page_start.inc" -->
<title>Про муху та павука ☼ Українська народна казка ☼ Народна творчість</title>
<meta name="Description" content="Українська народна казка Поділля «Про муху та павука» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Про муху та павука.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Про муху та павука <br><span class="article__headerDescription">Українська народна казка Поділля</span></h1>
	<p>Була собі на світі муха, зовсім не схожа на інших мух. Природа наділила її незвичайною вродою: голова в неї зелена із золотим відтінком, спина голуба — з жовтим, а крила червоні — з коричневим. Усі мухи їй заздрили і ненавиділи, бо мухи-кавалери були закохані в красуню. Муха знала про це і загравала з ними. Тому подарує усмішку веселу, тому погляд лагідний. Усі вони розум втрачали від неї. Засипали її різними подарунками, гризлися між собою — кожен хотів бути єдиним.</p>
	<p>Натішилася муха над ними, переключалася на комарів. Таке ж було і з комарами. Усі, як один, закохалися в красуню. Тішилася вона ними, поки набридли. Поміркувавши трохи, подалася вона до жуків. Адже це особи поважні, не такі, як комарі. Зачарувала муха й жуків своєю вродою та веселою вдачею. Що тільки було між ними! Перекусались, перебились всі між собою за одну муху.</p>
	<p>Покинула вона й жуків, бо не було між ними такого, на якому могла б зупинитись. Вже й нудьгувати почала. Та ось побачила павука. Будував він свої хороми. Зацікавилася ним. Дивилася й дивилася, як він працює своїми довгими руками. Подумала: «Ну, оце і є той, що мені треба». Муха відчула, що закохалася. Стала вона залицятись до павука.</p>
	<p>— Не для мене, часом, ці хороми будуєш? — лагідно запитала.</p>
	<p>— Давно тебе жду, моя люба, для тебе будую. Хочу, щоб ти назавжди залишилась у моїх хоромах. Заходь же скоріш! — радісно каже павук.</p>
	<p>Зайшла муха; не встигла оглянути хороми, як павук уже заснував той хід, яким вона зайшла.</p>
	<p>— Ну от, тепер ти назавжди залишишся в мене.</p>
	<p>Муха,дивилась на його довгі руки й думала: «Ще ніхто такими руками мене не обнімав. У таких обіймах від щастя померти можна». Як і попереднім своїм кавалерам, вона сказала павуку:</p>
	<p>— Клянуся тобі, що це моє перше й останнє кохання!</p>
	<p>З радістю муха кинулася в павукові обійми, бо він уже простягав до неї свої довгі руки. Міцно обняв павук муху, і вона дійсно померла. Але, як ви здогадуєтесь, не від щастя.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>177 (6443). Про муху та павука. СУС —. Записано 2009 року. Олійник Параска Олександрівна (1923). Вінницька область, Літинський район, Микулинці</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Поділля/">Фольклор Поділля</a></li>
	</ul>
</footer>
<!--#include virtual="/-/inc/general__page_end.inc" -->
