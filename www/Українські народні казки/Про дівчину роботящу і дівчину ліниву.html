<!--#include virtual="/-/inc/general__page_start.inc" -->
<title>Про дівчину роботящу і дівчину ліниву ☼ Українська народна казка ☼ Народна творчість</title>
<meta name="Description" content="Українська народна казка Бойківщини «Про дівчину роботящу і дівчину ліниву» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Про дівчину роботящу і дівчину ліниву.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Про дівчину роботящу і дівчину ліниву <br><span class="article__headerDescription">Українська народна казка Бойківщини</span></h1>
	<p>Були чоловік і жінка. І була в них дочка. Жінка дуже хорувала і померла. Він жалував за жінкою і жалував доньки — дуже тоту доньку любив. А там у сусідстві жила вдова. І вона не раз приходила до них до хати, але не хотіла йому нічого помогти. Але хотіла вона, би він її заміж узяв. А він каже:</p>
	<p>— Я не можу це робити, бо в мене дочка є. І в тебе дочка. Як ми зійдемося, то в нас буде біда.</p>
	<p>А сусідка каже:</p>
	<p>— Я твою дочку буду шанувати, як свою.</p>
	<p>Не хотів він, не хотів, а далі погодився, бо не було йому кому в хаті робити. І він мусів з нею женитися, бо його біда заставила. Привів він мачуху до хати і привів біду для сироти — мачуха зразу зненавиділа її. Все заставляла її робити. І навіть щоб чоловікова дочка її дочку вичесала, помила, убрала. А тої дівчинки батько був на роботі. Він приходив домі, жінка жалілася йому:</p>
	<p>— Роби, що хочеш, дівай її, де хочеш. Вона не хоче мене слухати. А ні, то я йду.</p>
	<p>До того дійшло, що він мусів свою дитину вивести в ліс. Там і здурив дівчину. Наклав огень і каже:</p>
	<p>— Донечко, ти сиди тутки, а я ще піду дров нарубаю.</p>
	<p>Та й пішов, вирубав два поліна і повісив на дерево. Вітер дує, тими полінами стукає, а вона сидить коло вогню і слухає. І думає: «Там мій тато дрова рубає».</p>
	<p>Чекала дитина, чекала, аж огень погас. Зачала дитина плакати, кликати, ходити по лісі — ніхто не приходив. Знову верталася і сідала коло погаслого огню. Нікого не було. Вона встала і пішла шукати дороги. Шукала, шукала, нарешті якась пані підійшла до неї і запитала:</p>
	<p>— Чого ти, дитинко, плачеш?</p>
	<p>— Шукаю дороги додому.</p>
	<p>— Ходи, я тобі покажу дорогу.</p>
	<p>Узяла її та пані за руку і повела стежками, і завела далеко, і їй здавалося, що пані підлетіла з нею вгору. А то так і було. Пані занесла</p>
	<p>її високо-високо і завела до хати. Вона дівчинку гарно там годувала, і була їй лиш одна робота: щоби кожний день перини тріпала.</p>
	<p>— Якщо ти будеш файно перини тріпати, то на землю буде падати сніжок. Буде для дітей радість і для всіх людей. І земля покриється білою периною.</p>
	<p>Вона то сказала і пропала. Осталася дівчина сама в хаті.</p>
	<p>Лягла спати. А як устала рано, їда вже на столі стояла. Поїла, відкрила вікно і зачала тріпати перини. Ставила перини на вікно і тріпала, тріпала. Потріпає, відпочине і знов тріпає.</p>
	<p>А та жінка їй каже: «Як будеш добре перини тріпати, то я тебе добре нагороджу».</p>
	<p>Минуло три доби. Їй здавалося, що то три доби, а то вже три роки минуло. Вивела її пані відтам, втворила двері і каже:</p>
	<p>— Підеш тою дорогою, тим садом.</p>
	<p>Як виходила вона з тої хати, жінка подула на неї, і дівчина стала така, як диямент. І велика від неї ясність стала, все блистіло. Як королева була.</p>
	<p>— ...Тою дорогою підеш, і вона тебе заведе аж додому. Щоб ти ніде не завертала.</p>
	<p>Пішла вона тою дорогою, доходила до хати і стрінула свого батька. Батько її не пізнав, бо за три роки виросла. І така красива зробилася. А вона відразу прискочила до него.</p>
	<p>— Тату мій! Я думала, що я вас уже не увиджу.</p>
	<p>— То ходи, дочко, додому.</p>
	<p>Мачуха дивиться через вікно, що чоловік з якоюсь панею йде. А її дочка була дуже невродлива, погана. Як увів батько дочку до хати, вона сказала:</p>
	<p>— То я, Ганнуся.</p>
	<p>І зачали її допитувати:</p>
	<p>— Відки ти взялася? Хто тебе так нагородив? Хто тебе так убрав? Розказуй, де ти була.</p>
	<p>Вона все розказала. Як її тато лишив, як вона плакала вночі, як шукала дороги додому, як якась пані завела її на тамтой світ.</p>
	<p>— ...І за мою роботу мене так нагородила. Тоді мачуха каже:</p>
	<p>— Водив-ис свою, тепер мою веди.</p>
	<p>Мусів вести і тоту. Так само відвів у ліс, дров їй нарубав — все, як тотій. Наклав їй огень, а сам пішов додому. Дрова згоріли, і вона пішла шукати дороги. Шукала, викрикала. Так само надійшла та пані і взяла її за руку. Так само завела до тої хати, і дала їй ту роботу. Нічого би не робила, хіба перини тріпала.</p>
	<p>— ...Будеш у мене три доби служити — я тебе файно нагороджу. Але лінива дівчина не хотіла нічого робити. Як поїсть, каже: «Мені треба відпочити, бо я поїла». А встане, каже: «Я не буду робити, бо я голодна». І так пройшло три доби. А то були три роки. З’явилася пані.</p>
	<p>— Іди собі, дитино. За твій труд я тебе винагороджу. Утворила двері й каже:</p>
	<p>— Іди.</p>
	<p>Вона вийшла, а на неї посипалася чорна зола. Усе тіло її і вбрання: на ній — усе чорне.</p>
	<p>Як вона прийшла додому, як мати її увиділа — руки заломила. Налляла у цебер води мити її. Мила й мила, і нічого не помогло — уже вона то не могла відмити. Так покарав її Пан Біг за лінивство.</p>
	<p>Дідо свою дочку заміж віддав, а баба свою ховала від людей на печі. Ховала, бо страшна була, чорна.</p>
	<p>І байці конець, а на плоті горнець.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Урич, Сколівського району, Львівської області 16 грудня 1990 року Степанків Марія Пилипівна (1918)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Бойківщини/">Фольклор Бойківщини</a></li>
	</ul>
</footer>
<!--#include virtual="/-/inc/general__page_end.inc" -->
