<!--#include virtual="/-/inc/general__page_start.inc" -->
<title>Два брати і біда ☼ Українська народна казка ☼ Народна творчість</title>
<meta name="Description" content="Українська народна казка Гуцульщини «Два брати і біда» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Два брати і біда.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Два брати і біда <br><span class="article__headerDescription">Українська народна казка Гуцульщини</span></h1>
	<p>Були два брати. Один був бідний, а один багач. І на полі в цего бідного зривало щось з жита й пшениці колоски. І він не знав, що. І прядиво з кукурудзів рвало, і з фасулі цвіт. Прийшов бідний і його жінка з церкви, і каже жінка до чоловіка:</p>
	<p>— Я піду подивитися, що нам, — каже, — колосся стинає і з кукурудзів прядиво рве.</p>
	<p>Каже чоловік до жінки:</p>
	<p>— Я піду. А ти будь дома з дітьми.</p>
	<p>Пішов чоловік, сів собі під фасулю, а пташка прилітає і рве колоски з пшениці і з жита. І з кукурудзів прядиво, і з фасулі цвіт. Коли вона рвала цвіт з фасулі, чоловік її імив. Їмив її, а вона зачала кричати:</p>
	<p>— Пусти мене! А він їй сказав:</p>
	<p>— Я тебе тоді пущу, як ти скажеш, хто ти є. Чого ти в мене рвеш, а братови несеш?</p>
	<p>І сказала вона йому:</p>
	<p>— Я є твого брата щастя.</p>
	<p>— А де моє щастя?</p>
	<p>— В далеких світах твоє щастя. Це все ти спродай свому братови і виберися відци, але так, би тебе Біда не виділа. Та Біда, що сидить у тебе за комином.</p>
	<p>Прийшов він т’хаті і розказав це жінці. Та пішов до брата і каже:</p>
	<p>— Купуй у мене це все, бо я їду геть. Цей город, цю хату і мою землю купуй.</p>
	<p>Братови не жаль було, що він їде. Брат лиш сказав:</p>
	<p>— Добре, їдь, брате. Я плачу.</p>
	<p>Він думав, що добре розживеться на цім усім. Як брат до него приходив позичити кварту муки, то він позичити не хотів, а це каже:</p>
	<p>— Давай, жінко, їсти. Най брат попоїсть, бо брат голоден. І ще передай жінці й дітям.</p>
	<p>Жінка багатого брата дала йому з собою харчів. Він приходить собі т’хаті і каже жінці:</p>
	<p>— Мемо, жінка, вибиратися. Брат платить нам за все, що тут лишаємо. І дав нам харчів. Пожалував нас напослідку брат.</p>
	<p>І вони ся вибрали. А сокиру чоловік забув на сволоці. Та й пішли вони дорогою через ліс, вже файний кавалочок від хати перейшли, так, як відци до Косова. Тоді каже чоловік:</p>
	<p>— Ми вже не годні йти. Відпочинемо тут. Я врубаю дров і звариш, жінко, їсти.</p>
	<p>Він до мішка — все є, а сокири нема. Нема чим дров урубати. Тоді чоловік каже до жінки:</p>
	<p>— Вертаюся додому за сокирою. Жінка каже:</p>
	<p>— Не вертайся, бо причепиться тебе Біда і принесеш її сюди. А він наважився й каже:</p>
	<p>— Ні, я мушу. Я без сокири нічого не варт.</p>
	<p>Вернувся він до хати, за сволок по сокиру, а Біда з-за комина та йому на плечі. І він каже їй:</p>
	<p>— Що ти хочеш? Іди на піч, я йду дров рубати.</p>
	<p>— Ти рубай дрова, а я буду сидіти тобі на плечах. Я вже від тебе не йду нікуди.</p>
	<p>І замок він хату та й іде з нею, з Бідою. Жінка побачила його здалеку та й каже до дітей:</p>
	<p>— Відай наш тато Біду несе. Приходить він, а жінка каже:</p>
	<p>— Казала-м тобі, би-с не вертав т’хаті. Казала-м, що йметься тебе Біда?</p>
	<p>А він мовчить і пахає табаку. А Біда каже:</p>
	<p>— Ти хоть табаку пахаєш, а я таки голодна сиджу. Тоді каже чоловік:</p>
	<p>— Я собі відсипаю табаки в папір, а ти залазь у табахєрку. Я тебе закрию і будеш там пахати, кілко хотіти, поки я їсти не пристараю.</p>
	<p>Вона залізла туди, і чоловік її закрив. І поклав у кишеню. І сказав:</p>
	<p>— Тепер будеш пахати, кілко хотіти.</p>
	<p>Тоді він узяв сокиру, розколов бука, витесав клин і забив у розколину. Щоб у букови була шпарка. І там табахєрку заклав, і тоді клина вибив. І бук притиснув Біду в табахєрці.</p>
	<p>І пішли вони. Заходять у місто, прийшли до шиньку. І тоді каже жінка:</p>
	<p>— Іду я в шиньк та послухаю, що люди говорять.</p>
	<p>Зайшла вона, а там шинькар з дідичем говорять. Каже дідич:</p>
	<p>— Коби мені трафився якийсь чоловік. Я б його з жінкою й дітьми взяв до себе, бо нема кому робити.</p>
	<p>Жінка вийшла і сказала про це чоловікови, чоловік підходить ід’дідичеви та й каже:</p>
	<p>— Паночку, я шукаю роботи. А дідич його питає:</p>
	<p>— Ти сам?</p>
	<p>— Ні, в мене є жінка й двоє дітей.</p>
	<p>— А де вони, твоя жінка та й діти? — питається його дідич.</p>
	<p>— Гозди, — каже, — сидять надворі.</p>
	<p>— Іди, — каже, — клич їх сюди.</p>
	<p>Чоловік пішов і закликав їх. Дідич сказав шинькареви:</p>
	<p>— Давай цим людям їсти.</p>
	<p>Той дав їсти, вони файно попоїли. Дідич заплатив за них і каже:</p>
	<p>— Пішли.</p>
	<p>Виходять надвір, там стоїть бричка, запряжена парою коней.</p>
	<p>— Сідайте, — сказав дідич, і вони поїхали.</p>
	<p>Приїхає дідич т’хаті, напроти виходить його жінка. А він каже:</p>
	<p>— Дивися, жінко, яке нам бог дав щастя. Маємо робітників.</p>
	<p>— Заходіть до хати, — каже жінка, — і мемо полуднувати. Ці відказуються, кажуть, що лиш пополуднували, а дідичка їм:</p>
	<p>— Е, треба і в мене попоїсти.</p>
	<p>Сидять вони навкруг стола, полуднують, а дідич каже:</p>
	<p>— Так, Іване. Це все, що ти видиш, буде як твоє. Я тебе тут кладу ґаздою. Я тобі даю для проживання хату. Твій хлопець буде з тобою хлопську роботу робити, жінка їсти варити. А дівчина твоя теж уже велика, вона буде в склепі продавати.</p>
	<p>А цей бідний чоловік каже:</p>
	<p>— Пане, що я знаю без вас робити?</p>
	<p>— Ти ж ґазда будеш у мене, Іване, ти ж знаєш, як треба робити, щоб усе було добре. Будуть приходити люди на жнива, будуть у нас жати, ти будеш їм за це платити збіжжям.</p>
	<p>І прийшли жнива, і люди все пожали, все поробили і добре заробили. І тоді каже Іван панови:</p>
	<p>— Нам треба пивницю копати.</p>
	<p>— Копай, — каже дідич.</p>
	<p>Копає він з хлопцем пивницю і находить у земли п’ять бочок золота. Каже він до хлопця:</p>
	<p>— Біжи, Васильку, і скажи, най пан та й пані прийдуть сюди. Приходить пан.</p>
	<p>— Що, Іване, скажеш?</p>
	<p>— Ходіть, пане, щось мете видіти. Дідич подивився та й за голову ймився.</p>
	<p>— От, Іване, який ти щасливий! Та й твоя жінка й твої діти. Подивився дідич на свою жінку та й каже:</p>
	<p>— Лишаймо це все на Івана.</p>
	<p>— Як ти лишаєш, то й я лишаю, — сказала жінка. А дідич каже до Івана:</p>
	<p>— Я тебе прошу, Іване, дай мені штири бочки золота, а бочку лишай собі. І я тобі лишаю весь свій маєток і їду з жінкою геть.</p>
	<p>Іван каже:</p>
	<p>— Ну чого ж ви хочете їхати геть? Та ж будьте тут, як були.</p>
	<p>— Ні. Ви собі ґаздуйте, а ми двоє поїдемо.</p>
	<p>І взяв собі дідич штири бочки золота і з жінкою поїхав, а все своє добро лишив Іванови.</p>
	<p>Дідич поїхав, а Іван пише свому братови: «Пириїхай, братчику, будеш видіти, як я жию». Брат приїхав і ймився за голову. «Цей у мене кварту муки зичив, а тепер у такому добрі пливе!» А Іван братови їсти, Іван братови все. Так ся братом тішить. А багач братови не рад. Каже йому багач:</p>
	<p>— Скажи мені, як ти допався до цего добра? Ти ж бут такий бідний. А бідний брат любив брата-багача та й розказав йому всю правду.</p>
	<p>Розказав, як то було. Тоді каже багач:</p>
	<p>— Слухай, ну а де ти її дів, ту Біду?</p>
	<p>— Ади, — каже, — братчику, поклав її в табахєрку, заткав, розколов бука, забив клин і поклав туди табахєрку. Клин вибив, і там її притиснуло.</p>
	<p>— Я чув, як вона там кричала в буці, — каже багач.</p>
	<p>І тоді багач собі подумав: «Я її звідти виб’ю, най вона знов іде до него».</p>
	<p>Рано встає багач і каже:</p>
	<p>— Брате, я поїхав.</p>
	<p>— Братику, та будь ще.</p>
	<p>— Нє, мені треба додому їхати.</p>
	<p>Дає ґазда братови золота, дає випити руму. Наклав йому повну фіру всего. Та й просить:</p>
	<p>— Братчику, коли ще приїдеш?</p>
	<p>— Приїду, приїду.</p>
	<p>Поїхав багатий брат, приїхав д’букови, відважує то, витягає табахєрку з Бідою, розв’язує, розтикає.</p>
	<p>— Йди, небого, твій хазяїн у такім добрі, а ти тут сидиш? А Біда йому сказала:</p>
	<p>— Тепер ти мій, а я твоя.</p>
	<p>І в пазуху йому залізла. І проїхав він, цей фальшивий брат, кілька кроків — впав йому один кінь. Лиш один лишився. Він тим конем ледве т’хаті приїхав. А дома згоріла стайня і в стайни маржина. І хата згоріла. І лиш в’їхав він на загороду, і другий кінь упав. Жінка кричить ґвавту. Питається його жінка:</p>
	<p>— Як це наробилося?</p>
	<p>А він сказав, що випустив братову Біду з бука і тепер Біда в него в пазусі. А жінка як учула це, так упала і вмліла.</p>
	<p>І доживав багач віка в тій хаті, що бідний брат йому продав. А як поховав жінку, тоді собі сказав: «Не копай ні під ким яму, бо сам у ню впадеш».</p>
	<p>І на вербі дзвінчик, а нашій казці кінчик.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Уторопи, Косівського району, Івано-Франківської області 16 травня 1987 року Ласійчук Марія Юріївна (1919 року народження)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Гуцульщини/">Фольклор Гуцульщини</a></li>
	</ul>
</footer>
<!--#include virtual="/-/inc/general__page_end.inc" -->
