<!--#include virtual="/-/inc/general__page_start.inc" -->
<title>Жінка від Баби Яги ☼ Українська народна казка ☼ Народна творчість</title>
<meta name="Description" content="Українська народна казка Гуцульщини «Жінка від Баби Яги» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Жінка від Баби Яги.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Жінка від Баби Яги <br><span class="article__headerDescription">Українська народна казка Гуцульщини</span></h1>
	<p>У царя був син, і казав йому цар женитися. А він: — Я хочу, тату, мати таку жінку, аби лиш у мене така була. Аби на світі кращої не було, як у мене. І пішов він шукати собі таку дівчину. І зайшов у хащу, в ліс. І найшов там хатину, а в хатині був чоловік, дідок старенький. Каже до него дідок:</p>
	<p>— Куди йдеш, царський сину?</p>
	<p>— Іду, — каже, — жінки шукати. Такої гарної, аби лиш у мене така була.</p>
	<p>А той дідок каже йому:</p>
	<p>— Я тобі найду. Є в Баби Яги три доньки. Вони, — каже, — ходять у мій став купатися. Як вони ся розберуть і підуть у воду, а ти би вкрав сорочку з наймолодшої. То буде твоя жінка. І би ти не давав їй сорочки, бо вона втече.</p>
	<p>І він украв ту сорочку. А вона з води вийшла, їмилася за него й питає:</p>
	<p>— Куди ж ти мене ведеш? А він каже:</p>
	<p>— До діда.</p>
	<p>Вона зачала його дуже просити, щоб він дав їй сорочку, бо їй встидно йти до діда голою. Він подав їй рукав. А вона руку всилила, сіпнула, вирвала сорочку і втекла. Прийшов він до діда та й каже:</p>
	<p>— Вона втекла. Я подав їй сорочку, бо пожалів, що гола. А дідо каже:</p>
	<p>— Тепер тобі, сину, треба чекати рік. Вони аж через рік прийдуть.</p>
	<p>За рік він з дідом дуже добре розізнався. Ходив по лісі на полювання, вбивав звірку, та й жили оба з дідом. М’ясо пекли, їли і так собі жили. Так минув рік. І настав той день, коли мали прийти дочки Баби Яги. Дідо каже йому:</p>
	<p>— Ти сховайся, щоб вони тебе не помітили, бо як помітять, то знов треба буде чекати рік.</p>
	<p>І він сховався. Вони прийшли, пороздягалися, і одна за другою — в воду. А він вискочив і сорочку наймолодшої — хап! І вона вже приходить д’нему гола. І веде він її голу до діда. Вже не помагає їй, що вона просить. Дідо йому каже:</p>
	<p>— Не дай їй сорочки, бо втече і не найдеш її. А хоч найдеш, то буде дуже трудна справа її взяти. Веди її, — каже, — додому голу.</p>
	<p>Так він її вів усю дорогу, доки не зайшли в місто. І купив він їй вбрання від ніг до голови — все, що потрібно на женщину. Та й привів її додому.</p>
	<p>А через два місяці йому треба було йти в армію на маневри. І жінку свою він лишає на сестру. І каже сестрі:</p>
	<p>— Щоб ти не дала мої жінці її сорочки. Бо втече, і я її не найду.</p>
	<p>І пішов він на три місяці. А жінка дома показувала три місяці всякі фокуси. Нарешті з’їхалося багато панів, і вона їм каже:</p>
	<p>— Я би вам ще не таке показала, якби мені чоловікова сестра дала мою сорочку.</p>
	<p>Пани склали великі гроші, і чоловікова сестра взяла та й подала їй ту сорочку. А вона вбралася в ту сорочку і втекла.</p>
	<p>Чоловік приходить з армії, а жінки нема. Жаль йому зробилося, і сказав він:</p>
	<p>— Я ще раз піду її шукати. Найду — гаразд, не найду — другий гаразд.</p>
	<p>Пішов він у ліс до того діда, а там, де була дідова хатка, вже лиш кропива росте. Надибав він на дорозі другого діда. Той дідо йому сказав:</p>
	<p>— У тебе жінка — дочка Баби Яги. Вона живе за Скляними горами. І пішов він шукати ті Скляні гори. І добрався до них, і знайшов Бабу</p>
	<p>Ягу з дочками. А ті дочки могли перетворюватися у що хоч: і в лебедів, і в звірів різних. Баба помітила його та й каже:</p>
	<p>— Ти, жениху, прийшов женитися?</p>
	<p>А хата в них огороджена залізним парканом, і на кожній залізній штахетині людська голова наткнута. А одна штахетина коло брами ще порожня. Баба Яга йому каже:</p>
	<p>— От видиш, я всіх поженила. Он ще одна порожня штахетина, то на твою голову.</p>
	<p>Але його жінка вже йому стала тут допомагати. Дала вона йому прутик такий і пищалочку. І сказала:</p>
	<p>— Як мама моя буде щось від тебе вимагати, аби-с свиснув у пищалку. До тебе будуть приходити і будуть тобі помагати.</p>
	<p>Питає баба:</p>
	<p>— Ти хочеш женитися?</p>
	<p>— Хочу, — каже він.</p>
	<p>— Виконаєш три мої завдання і оженишся. І сказала баба:</p>
	<p>— Я, синку, думаю, що в першу чергу треба злагодити на весілля хліба.</p>
	<p>І сказала вона, що він має робити. А жінка його прийшла до него й питає:</p>
	<p>— Що вона тобі сказала?</p>
	<p>— Сказала, аби я злагодив на весілля хліба. І показала мені площу лісу. Щоб я той ліс вирубав, пні викорчував, поле засіяв пшеницею, пшеницю зжав, змолотив, змолов і спік хліб. Це за одну ніч має зробитися.</p>
	<p>А жінка йому сказала:</p>
	<p>— Аби-с увечері свиснув у пищалку. До тебе мають прийти слуги. Ти даш команду, і тобі то зроблять.</p>
	<p>Увечір він свиснув у пищалку, і прийшли слуги.</p>
	<p>— Що треба зробити? А він каже:</p>
	<p>— Цей ліс вирізати, пні викорчувати, насіяти пшениці, і аби на ранок хліб з тої пшениці був.</p>
	<p>Кажуть йому:</p>
	<p>— Лягай, все буде зроблено.</p>
	<p>Рано він устав, подивився, а там лиш поле вже, де був ліс. І пшениця зжата. І хліб уже готовий, лиш їсти. Дає йому баба друге завдання:</p>
	<p>— Треба, — каже, — риби на весілля заготовити. Бачиш, — каже, — долину? Треба, щоб на тому місці був став і щоб у ньому було повно риби. Завтра будемо лапати рибу.</p>
	<p>Увечері свиснув він у пищалку, приходять слуги.</p>
	<p>— Що вам треба? А він каже:</p>
	<p>— Треба, щоб до дня був на тій долині став, щоб було в нім повно води, а в тій воді повно риби. Бо треба риби на весілля.</p>
	<p>— Буде зроблено, — кажуть йому. — Лягай спати. Рано встав він, подивився — все зроблено. А бабка каже:</p>
	<p>— Ти виконав мій приказ, але ти мені слуги помучив. Завтра будемо йти в став рибу лапати.</p>
	<p>А тота дівка йому підказує:</p>
	<p>— Як будеш іти з мамою рибу лапати, аби-с не лапав котру-небудь. Я буду в ставку рибою і трошки кину хвостом. Тоді ти сягай по мене і витягай мене з води.</p>
	<p>Він пішов з бабою і так зробив. Витяг ту рибу, і то була його жінка. На третій день каже йому баба:</p>
	<p>— Будеш вчитися їхати на кобилах, бо треба їхати до шлюбу. А жінка йому підказала:</p>
	<p>— Нас буде три. Я буду середня, а дві кобили будуть по краях. Аби-с мене брав, бо як возьмеш другу, то ті рознесе. І він взяв середню, і виводить її надвір зі стайні. А баба каже:</p>
	<p>— А чого взяв наймолодшу?</p>
	<p>— Так попало, — каже.</p>
	<p>— То сідай та й їдь.</p>
	<p>А дочка згадала йому за той ціпок, що перше дала.</p>
	<p>— Ти мене тим ціпком легенько бий межи вуха, щоб я дуже високо не залітала і тебе не рознесла. І там будем собі балакати.</p>
	<p>І він сів на ню, і так їхали, і розмовляли собі. А бабка кричить йому:</p>
	<p>— Вже доста їхати! Сідай на землю. Не мордуй, — каже, — кобилку. Сів він на землю, а баба йому каже:</p>
	<p>— Бери собі жінку і йди, відки-с прийшов. Раз ти її найшов, то бери її собі.</p>
	<p>І приїхав він з нею додому, і живуть собі й понині.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Верхній Березів, Косівського району, Івано-Франківської області 27 лютого 1984 року Підгородецький Микола Матвійович (1913 року народження)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Гуцульщини/">Фольклор Гуцульщини</a></li>
		<li><a href="/Українська міфологія/Баба Яга.html">Баба Яга в українській міфології</a></li>
	</ul>
</footer>
<!--#include virtual="/-/inc/general__page_end.inc" -->
