<!--#include virtual="/-/inc/general__page_start.inc" -->
<title>Фіру борошна за воли ☼ Українська народна казка ☼ Народна творчість</title>
<meta name="Description" content="Українська народна казка Бойківщини «Фіру борошна за воли» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Фіру борошна за воли.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Фіру борошна за воли <br><span class="article__headerDescription">Українська народна казка Бойківщини</span></h1>
	<p>Був собі бідний Іван. Один сусід подарував йому одно теля, а другий — друге. Він вигодував ті телята на великі і пішов до сусіда питати воза. Сусід дав воза, він упряг свої воли і почали вони з сусідом їздити. Але набридла йому та робота, бо й сусідове треба обробити, й своє. Задумав він свої бички продати і каже жінці:</p>
	<p>— Я займу воли на ярмарок.</p>
	<p>І погнав він їх на ярмарок. Торгував, торгував, та ніхто їх у него не купив. І вирішив він поміняти воли на коня — конем буде собі їздити. Їде він на кони з ярмарку; зустрічає на дорозі дядька. Той веде корову і каже:</p>
	<p>— Добрий чоловіче, поміняй коня на корову.</p>
	<p>І він проміняв: коня віддав, корову взяв. Та й іде з коровою далі. Надибає ще одного чоловіка, з козою. Той каже:</p>
	<p>— Чоловіче добрий, поміняй корову на козу.</p>
	<p>І він проміняв корову на козу. Та й став з козою відпочивати. Коза зайшла в чужий сад, стала щепи їсти. Він і каже:</p>
	<p>— Нє, тебе я тримати не буду, бо ти будеш сад гризти. І пішов з козою далі. Іде й подибає дядька з гускою.</p>
	<p>— Давай поміняєм козу на гуску.</p>
	<p>Він подумав, що гуска — добра річ, буде перина. Проміняв і пішов далі з гускою. Ішов та й придумав: «Проміняю я гуску на кугута». І проміняв він гуску на кугута.</p>
	<p>Прийшов до свого села і повернув то жида в шиньк. Хотів випити й з’їсти, а грошей не мав. Дав жидови кугута. Жид питає Івана:</p>
	<p>— Що ти вторгував за воли?</p>
	<p>— Що вторгував, то віддав. Питає жид:</p>
	<p>— А що тобі вдома жінка скаже?</p>
	<p>— Нічого, — каже Іван. Жид йому:</p>
	<p>— Не може бути. Іван питає:</p>
	<p>— Що ти мені, жиде, даш, як жінка не буде сваритись?</p>
	<p>А жид каже йому, що дасть фіру борошна.</p>
	<p>Пішов з ним жид, пішли звідти під хату, аби почути, що буде жінка казати. А жінка й каже: — Нічого, Іванку. Коби ти здоров, то все буде. І жид мусів дати фіру борошна. Тільки це Іван за воли й вторгував.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Спас, Рожнятівського району, Івано-Франківської області 29 жовтня 1994 року Медвідь Михайло Петрович (1927 року народження)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Бойківщини/">Фольклор Бойківщини</a></li>
	</ul>
</footer>
<!--#include virtual="/-/inc/general__page_end.inc" -->
