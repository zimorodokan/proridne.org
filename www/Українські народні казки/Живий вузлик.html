<!--#include virtual="/-/inc/general__page_start.inc" -->
<title>Живий вузлик ☼ Українська народна казка ☼ Народна творчість</title>
<meta name="Description" content="Українська народна казка Подніпров’я (Наддніпрянщини) «Живий вузлик» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Живий вузлик.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Живий вузлик <br><span class="article__headerDescription">Українська народна казка Подніпров’я (Наддніпрянщини)</span></h1>
	<p>Не за синіми морями, не за високими лісами, а тут десь воно було. Жили собі чоловік і жінка і не було в них дітей. Поки були молоді, якось не помічали, що хата стала їх пусткою. Та час ішов. Почав чоловік сумувати і дорікати дружині, що нема в них дітей. Ото терпіла жінка,поки їй не увірвався терпець, та й вирішила піти до відьми, що жила вкінці села.</p>
	<p>Тільки ступила за поріг,як підійнявся такий вітер, що звалив її з ніг. Загуділо, зашуміло в дворі. Стало страшно жінці. Вернулася вона в хату, впала навколішки перед образами і почала благати бога дати їй добру дорогу. Злякана і втомлена;тут таки долі і заснула. І приснився їй дивний сон, що нібито прийшов до неї старенький дід, з білою бородою і почав її навчати, як і що їй робити.</p>
	<p>На другий день взяла вона траву-ласкавицю, ножа, молока та й відправилась в дорогу. Отак іде собі жінка, іде, а назустріч їй біжить великий вовк. Злякалась вона та й думає: «Отут мені й кінець буде!» Згадала про траву, витягла з вузлика та й почала шепотіти:</p>
	<p>— Травице-ласкавице, стань переді мною, захисти мене від вовка собою.</p>
	<p>Як почала круг неї рости трава. Та така високая, як ліс. Побігав круг неї вовк, аж бачить, що не добереться до жінки, то й побіг собі далі. А жінка стала перехрестила траву навколо себе, та й зникла. Страшно жінці йти далі, а дітей так хочеться мати. От мандрує вона далі. Пташечки співають круг неї, сонечко світить. Отак би йти і йти, аж раптом спохмурніло небо, піднявся вітер. Подивилася вона на небо, аж котиться колесо, а в ньому щось чорне. Згадала жінка діда і його повчання, швиденько вийняла ніж, тричі перехрестилася і почала ножа встромляти в землю. Дивиться, а колесо помаленьку спиняється, спиняється. Глядь, а в тому колесі чоловік.</p>
	<p>— Спасибі тобі, молодице, що від біди мене врятувала! — каже їй.</p>
	<p>Подякував та й пішов собі. Іде жінка собі і думає, що то воно за дива такі творяться, а собі під ноги та й не дивиться. Коли глядь, аж повзе великий вуж. Сам великий та довгий, а на спині весь мохом поріс. Ліг він посеред дороги, що не обійти його і не об’їхать. «Що ж робити ?» — думає жінка. Знову став їй у пригоді старий дід. Наче у сні почула його слова: «Як зустрінеш пана вужа, то налий йому молочка, він тобі дорогу за твою доброту і уступить». Так і зробила жінка. Вуж напився та й поповз далі. За страхом та думками незчулася жінка, як опинилась біля хати відьми. Заходити боїться та й не зна, як двері відкриваються. Аж раптом двері самі відкрилися і на порозі стала відьма страшна та негарна. Аж мурашки по тілі побігли в жінки. Не вспіла та рота роззявити, а відьма й каже:</p>
	<p>— Знаю по що прийшла. Довго за тобою дивилася, як ти сюди йшла. За твоє хоробре серце, за доброту, за те, що готова віддати іншому останнє, що в тебе є, буде від мене винагорода тобі. Візьми цей вузлик та й іди швиденько додому. Але у вузлик не заглядай, поки в хату свою не зайдеш, і ні з ким не розмовляй. А далі сама побачиш.</p>
	<p>Наче п’яна побрела жінка додому. Та з того переляку все швидше і швидше. Та так і вскочила в хату, а тоді сіла розв’язувати вузлик. Аж глядь, а він ворушіться. Впустила вона на діл його з переляку, а звідти викотилась велика м’яка квасолина. Підбіг котик, почав гратися квасолиною, лапкою шкріб, квасолина — лусь, а звідти дитятко. Та таке гарне, що ні сказати,ні пером описати. Зраділи чоловік і жінка та й зажили втрьох щасливо. Ох і довга казка, хай їй грець, а хто слухав — молодець.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>50 (5509). Живий вузлик. СУС —. Записала Танцюра Галина . Слободяник Олександра Марківна. Черкаська область, Смілянський район, Ковилиха</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Наддніпрянщини/">Фольклор Подніпров’я (Наддніпрянщини)</a></li>
	</ul>
</footer>
<!--#include virtual="/-/inc/general__page_end.inc" -->
