<!--#include virtual="/-/inc/general__page_start.inc" -->
<title>Як чоловік біду побачив ☼ Українська народна казка ☼ Народна творчість</title>
<meta name="Description" content="Українська народна казка Гуцульщини «Як чоловік біду побачив» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Як чоловік біду побачив.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Як чоловік біду побачив <br><span class="article__headerDescription">Українська народна казка Гуцульщини</span></h1>
	<p>Жив собі такий чоловік, що казав: «Ніякої біди на світі нема. Біда мене найти не може». Він це всюди казав поміж своїх сусідів. А сусіди змовилися і наймили таку бабку, щоби йому показала, що то є біда. Сказав він свої жінці:</p>
	<p>— Я хочу їхати на ярмарок.</p>
	<p>Запряг він кобилу та й поїхав. Їде він, доганяє його баба. Та, що її наймили. І проситься та баба до него на фіру, щоб підвіз. Він думає собі: «Бабка старенька, най сяде на віз та й най їде». Баба сіла і їде з ним на ярмарок. Приїхали вони, баба дає кобилі їсти, крутиться коло воза. А він собі ярмаркує, купує, що йому потрібно.</p>
	<p>Поярмаркував чоловік та й уже хоче їхати додому. А та баба сіла на фіру та й собі сидить. Він каже:</p>
	<p>— Та злізайте, жіночко, я вже їду додому. А вона каже:</p>
	<p>— Та й я з тобою їду додому.</p>
	<p>Ударив він свою кобилу та й поїхали. Він був дуже лагідний чоловік і не міг ні бити бабу, ні струтити з воза.</p>
	<p>Приїхав чоловік т’хаті, баба злізла з воза, розпрягає кобилу, заходить у стайню, дає їсти — господарює. Вийшла з хати жінка, подивилася та й питає чоловіка:</p>
	<p>— Що ти за бабу привіз?</p>
	<p>А він зачинає розповідати жінці:</p>
	<p>— Я їхав на ярмарок, і запросилася ця баба, аби я її приймив на віз. Я приймив, баба приїхала зо мною на ярмарок. А як їхав назад, баба сіла і не хотіла уступитися. І приїхала сюди.</p>
	<p>Жінка каже:</p>
	<p>— Чоловіче, може би, ми її нагнали?</p>
	<p>А баба ввійшла до хати. Каже жінка тій бабі:</p>
	<p>— Ідіть собі, жіночко, відки ви прийшли. А вона сказала:</p>
	<p>— Ні, сараки, я від вас як-будь не піду. Я хочу половину майна. А чоловік з жінкою були чесні люде. Подумала жінка та й каже:</p>
	<p>— Чоловіче, може би, ми дали їй ту половину майна? Аби лиш пішла від нас.</p>
	<p>А чоловік каже:</p>
	<p>— Дамо їй половину, аби лиш пропала, щезла від нас. Зачинають вони ділити майно. Перший раз поділили город. Поділили й маржину. А тут ще й кобила є. Баба каже:</p>
	<p>— Цю кобилу треба розділювати.</p>
	<p>А йому було дуже жаль тої кобили. І жінці жаль було. Каже він бабі:</p>
	<p>— Беріть собі цілу кобилу.</p>
	<p>— Ні, розрубуймо наполовині, — каже баба.</p>
	<p>Що тут робити? Чоловік сам не хоче рубати, бо йому страшно жаль за тою кобилою. Іде він до сусіди і просить, аби йшов розрубати ту кобилу. І такий жаль його взяв, бо дуже була улюблена в него та кобила. Сусіда бере ніж та й іде рубати кобилу, бо баба інакше не хоче вступитися. Сусіда підняв ножа розрубувати кобилу, а баба ймила його руку та й каже:</p>
	<p>— Ні! Не рубай! Я хотіла йому показати, що на світі є біда. Хотіла показати, що біда всюди найде людину: на дорозі, в хаті, на забаві, на весіллю — всюди може біда людину найти. Нічого я твого не беру.</p>
	<p>Та й пішла баба.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Космач, Косівського району, Івано-Франківської області 18 серпня 1984 року Чупирчук Анна Петрівна (1907 року народження)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Гуцульщини/">Фольклор Гуцульщини</a></li>
	</ul>
</footer>
<!--#include virtual="/-/inc/general__page_end.inc" -->
