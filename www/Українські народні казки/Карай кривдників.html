<!--#include virtual="/-/inc/general__page_start.inc" -->
<title>Карай кривдників ☼ Українська народна казка ☼ Народна творчість</title>
<meta name="Description" content="Українська народна казка Гуцульщини «Карай кривдників» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Карай кривдників.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Карай кривдників <br><span class="article__headerDescription">Українська народна казка Гуцульщини</span></h1>
	<p>Солдат Іван відслужив у цісаря дванадцять років і був звільнений з війська, відпущений додому. На дорогу дістав пару ґрейцарів, два хліби і трохи сухарів. Сховав тото в солдатський мішок та й подався додому. А давно не було ні автобусів, ні поїздів. Мусів іти пішо. Йшов він, що йшов, харчі вже йому кінчалися, вже лишилося маленько хліба.</p>
	<p>Надибав він великого дуба, а під тим дубом лежав старий сивий чоловік та й тяжко стогнав. Солдат порівнявся з ним, привитався до діда та й попросив дозволу коло него сісти. Та й зачав діда розпитувати, що його болить, що він так тяжко стогне. А дід каже:</p>
	<p>— Нічого мене не болить, але буду вмирати, бо я давно не їв і дуже зголоднів. І не маю сили далі йти.</p>
	<p>Солдат каже.</p>
	<p>— Дідику, а ви би хлібця не їли? Я хотів би нагодувати вас чимось добреньким, але нічого не маю, лиш сухий хліб.</p>
	<p>Розв’язав солдат свій мішок, укроїв грінку&nbsp;<sup>*</sup> хліба та й дав дідови. Дід хліб з’їв. Солдат відшукав джерело і приніс дідови сумкою води, напоїв діда. І дідови стало легше. Тоді каже дід до солдата:</p>
	<p>— Що би я тобі, синку, дав у нагороду за твоє щире серце? Що ти мене врятував від смерти. Нічого такого я не маю доброго, щоб тобі подарувати, лиш одну торбу. Це така торба, що як хтось тебе буде кривдити або другому кривду робити, а ти будеш видіти, то лиш скажи: «Скік до торби!» То хоть би який був великий чоловік, він у тій торбі поміститься. І торба від того для тебе важчою не стане. Бери цю торбу від мене та й носи її на здоров’я. Та й карай тих, котрі людям кривду роблять.</p>
	<p>Взяв солдат ту торбу, подякував дідови та й розійшлися. Дід пішов своєю дорогою, а солдат своєю.</p>
	<p>Іде солдат Карпатами, зайшов у одно село, дивиться, а там якийсь чоловік б’є батогом хлопчика малого. А солдат став коло воріт та й каже:</p>
	<p>— За що ви, ґаздо, б’єте свого хлопця? А ґазда каже:</p>
	<p>— Це не мій хлопець, це слуга.</p>
	<p>— А за що ви його б’єте? — питає солдат. А той каже:</p>
	<p>— Бо він мені вівці відпас&nbsp;<sup>*</sup>.</p>
	<p>— Він малий ще, — каже солдат — треба йому помочи&nbsp;<sup>*</sup>. А ви не маєте права так чужу дитину бити.</p>
	<p>— Що, я не маю права бити?! — крикнув багач і зачав ще дужче бити хлопця.</p>
	<p>А солдат увійшов у подвір’я та й каже:</p>
	<p>— Ану скік до торби, як ти такий мудрий!</p>
	<p>І той скочив до торби, солдат зав’язав торбу, перекинув через плече й пішов. Той кричить, проситься в торбі, а солдат каже:</p>
	<p>— За то, що ти такий недобрий, будеш конати в торбі. А той каже:</p>
	<p>— Я вже більше нікого не буду кривдити, доки жити буду, лиш випусти мене.</p>
	<p>Солдат змилувався над ним та й каже:</p>
	<p>— Ну вилазь. Але дивись, щоб ти був людиною. І накажи свої жінці, щоб і вона дитину не кривдила. Бо я ще прийду до вас і обох вас у свою торбу заберу.</p>
	<p>Відтоді сирітку вже не кривдили, а солдат пішов далі помежи люди карати кривдників людських.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__footnotes">
			<p><sup>*</sup> Грі́нка — скибка (хліба).</p>
			<p><sup>*</sup> Відпа́сти — загубити пасучи.</p>
			<p><sup>*</sup> Помочи́ — помогти.</p>
		</div>
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Село Рибне, Косівського району, Івано-Франківської області 27 березня 1986 року Корнутко Юрій Йосипович (1912 року народження)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Гуцульщини/">Фольклор Гуцульщини</a></li>
	</ul>
</footer>
<!--#include virtual="/-/inc/general__page_end.inc" -->
