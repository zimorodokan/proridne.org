<!--#include virtual="/-/inc/general__page_start.inc" -->
<title>Про чоловіка, жінку і чорних курей ☼ Українська народна казка ☼ Народна творчість</title>
<meta name="Description" content="Українська народна казка Покуття «Про чоловіка, жінку і чорних курей» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Про чоловіка, жінку і чорних курей.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Про чоловіка, жінку і чорних курей <br><span class="article__headerDescription">Українська народна казка Покуття</span></h1>
	<p>Були собі чоловік та й жінка. А чоловік той простенький був. Жінка мала любаса та й хотіла би чоловіка збутися, а чоловік про то нічого не знав. Та й приходить до него брат. — Що ти, — каже, — такий нещасний, що ти так бідуєш?</p>
	<p>— Ади, — каже, — водно робота та й робота в мене, і нічого я не маю.</p>
	<p>А брат каже:</p>
	<p>— Мовчи. Я завтра пришлю до тебе ворожку. Та й вона поворожить твої жінці, і все буде добре.</p>
	<p>Та й на другий день прийшла ворожка та й ворожить жінці, а чоловік надворі. А та ворожка проста баба була, вона так на збитки жінці казала. Та й каже та ворожка:</p>
	<p>— Все буде добре. Знаєш що? Можна так зробити, що твій чоловік за сорок день умре. Але треба різати чорні кури і давати йому їсти, і від чорних курей яйця давати. І най нічо’ не робить, най лежить. І рівно за сорок день він умре.</p>
	<p>Як «ворожка» це сказала, на другий день жінка зарізала чорну курку і варить чоловіки. І від чорних курей яйця збирає. І сказала йому нічо’ не робити. Ані грама.</p>
	<p>Лежить він і їсть ті чорні кури і яйця від чорних курей. І так йому вже файно. І такий він теньгий зробився, такий здоровий, що ну. А жінка думає, що він пухне.</p>
	<p>А він знав, що в сорок день має «вмерти». Та й лежить він уже слабий, «вмирає». Каже він жінці, що буде вмирати. А сам врихтував добрий билень. Уже й любас прийшов. А вона каже любасови:</p>
	<p>— Вже скоро вмре.</p>
	<p>Та й розстелила файно лужко.</p>
	<p>—...Богу дякувати, що вже вмирає.</p>
	<p>Та й уже прилагодила йому сорочку чисту, все. Та й таки д’вечеру чоловік «помер». Як жінка йде д’нему, то він не дише, а як іде від него, то дише. Та й каже вона любасови:</p>
	<p>— Винесім його в ту хату, та й усе.</p>
	<p>І винесли його, а вона з любасом сіла за стіл і їдять, і п’ють собі. Ех, як отворяє двері чоловік, як бере в руки той билень та як дає їм паприки. Жінці раз, а любасови два! І так бив їх, так бив. Та й третьої днини любас помер, а жінка осталася жива. І вже не шукала любасів.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Зібранівка, Снятинського району, Івано-Франківської області 11 червня 1990 року Стус Єлена Андріївна (1915)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Покуття/">Фольклор Покуття</a></li>
	</ul>
</footer>
<!--#include virtual="/-/inc/general__page_end.inc" -->
