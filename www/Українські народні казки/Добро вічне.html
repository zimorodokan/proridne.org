<!--#include virtual="/-/inc/general__page_start.inc" -->
<title>Добро вічне ☼ Українська народна казка ☼ Народна творчість</title>
<meta name="Description" content="Українська народна казка Поділля «Добро вічне» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Добро вічне.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Добро вічне <br><span class="article__headerDescription">Українська народна казка Поділля</span></h1>
	<p>Було те в сиву давнину, коли і сіль була солоніша, і вода мокріша. На краю села стояла хатинка під солом’яною стріхою. Жила в тій хаті немолода немічна Явдоха з сином Іваном. Мав парубок вроду, мав здоров’я та силу, але не мав долі.</p>
	<p>Явдоха дуже часто слабувала: гнітила їй душу туга за нещасливу долю сина. Іван зі сходом сонця відправлявся на заробітки, а свою немічну матір виводив з хати, садовив її в затінку, і так бідна жінка терпляче чекала на синове повернення.</p>
	<p>Одного дня Іван затримався довше звичайного, і Явдоха, не дочекавшись сина, вирішила принести води. Але, пройшовши кілька кроків, спіткнулася і не змогла принести собі води.</p>
	<p>Повернувся Іван додому, бачить, а мати лежить ледве жива.</p>
	<p>— Мамо, матусенько, не покидай мене! — закричав син, але мати не мала сили вже й відповісти йому.</p>
	<p>Йшов тої хвилини повз сивий дідусь-кобзар.</p>
	<p>— Чого ти так гірко плачеш? — запитав він парубка.</p>
	<p>— А як мені не плакати, коли моя мати помирає,— мовив юнак.</p>
	<p>— Так, сину, то велика біда. Можна все знайти у світі, крім рідної матері— матері ж ні купити, ні заслужити. Але ти не хвилюйся: перемелеться лихо— добре буде. Я тобі допоможу. На високій горі, біля моря, росте чудодійне дерево. Ти поспішай туди і виріж із гілля палицю—вона й врятує матір.</p>
	<p>— Як же туди втрапити?—питається Іван.</p>
	<p>— Серце саме тобі підкаже,—мовив дідусь.—Тільки не йди скоро, бо біду доженеш, і не йди помалу, бо біда тебе дожене. Але дорога туди неблизька і небезпечна,— сказав те подорожній і зник.</p>
	<p>Вирушив Іван світ за очі. Довго йшов він до своєї мети. Зустрічалися йому і хижі звірі, і лихі люди—все стерпів, все подолав парубок.</p>
	<p>Йшов він широкими полями, йшов дрімучими лісами, коли чує: хтось плаче. Дивиться, на дні глибокої ями сидить цуценя дуже бридке. Як не поспішав Іван, але спинився і визволив бідолаху з біди, напоїв останньою краплею води, що була в нього. Напилося звірятко, впало на траву, перекинулось на страшенного та здоровенного вовка.</p>
	<p>— Не бійся мене. Я знаю твою біду, а за те, що маєш чуйне серце, допоможу тобі. Іди за мною.</p>
	<p>І повів його вовк на високу гору, сам подав йому чудодійну палицю.</p>
	<p>— Ось тобі ліки від матусиної хвороби. Але запам’ятай, що через три дні посох втратить свої чари.</p>
	<p>Летів Іван до матінки ніби на крилах, але коли зайшов до рідної домівки, то матуся усміхнулась до нього, зітхнула і затихла...</p>
	<p>— О, ні!—закричав син у відчаї, і в розпачі вдарив об землю посохом. І стався великий шум, а на місці убогої хатини став казковий палац.</p>
	<p>— О Боже, ні!—знову закричав у відчаї Іван.—Нащо мені багатство, якщо не буде рідної матері зі мною!</p>
	<p>І він знову вдарив палицею об землю. І тої ж миті улюблена матусина квітка перетворилася на дівчину-красуню. Підійшла вона до Івана, вклонилася низенько і подала юнакові посох і сказала:</p>
	<p>— Візьми його, ще не все втрачено, спробуй ще раз...</p>
	<p>Взяв Іван чарівну палицю в руки, вдарив нею об землю, а потім доторкнувся до матусиної правиці. І сталося диво—матуся зітхнула, розплющила очі і встала з ліжка молодою і здоровою.</p>
	<p>От і обернулося щастя до родини: мати стала здоровою і щасливою, а син одружився з дівчиною-красунею. Живуть вони поживають, добра, діток наживають.</p>
	<p>Все лихо колись має свій кінець, а добро—воно вічне.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>205 (6471). Добро вічне. СУС —. Записано 2009 року. Кулик Пелагея Андріївна (1929). Вінницька область, Літинський район, Пеньківка</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Поділля/">Фольклор Поділля</a></li>
	</ul>
</footer>
<!--#include virtual="/-/inc/general__page_end.inc" -->
