<!--#include virtual="/-/inc/general__page_start.inc" -->
<title>Чорт і баба чародійка ☼ Українська народна казка ☼ Народна творчість</title>
<meta name="Description" content="Українська народна казка Бойківщини «Чорт і баба чародійка» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Чорт і баба чародійка.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Чорт і баба чародійка <br><span class="article__headerDescription">Українська народна казка Бойківщини</span></h1>
	<p>Був бідний чоловік і мав з жінкою десятеро дітей. Та так бідував, над усіх людей у селі, і каже до жінки: — Запишу чортови душу, може, будемо ліпше жити. Жінка йому:</p>
	<p>— Дивися, би нам гірше не було. А чоловік:</p>
	<p>— Раз таке-м задумав, таке зроблю.</p>
	<p>І по полудню він зібрався. Там були три границі від трьох сіл. На самі границі великий дуб виріс. Сів чоловік під тим дубом, чекає. Приходить дванадцята година, приходить чорт.</p>
	<p>— Що ти, чоловіче, хочеш?</p>
	<p>— Я дуже бідую. Хочу тобі душу записати. Може, би-м ліпше жив.</p>
	<p>— То бери підпишися.</p>
	<p>— Я підписуюся на десять років, — каже чоловік. Укусив чорт чоловіка за палець.</p>
	<p>— Підписуйся кров’ю на десять років. Той підписався. Каже чорт:</p>
	<p>— Іди додому, все будеш мати. Прийшов чоловік додому, повідає жоні:</p>
	<p>— Я підписав чортови душу на десять років. Казав чорт, що будемо всього мати доволі.</p>
	<p>Жінка каже:</p>
	<p>— А що буде, як минеться десять років?! Будуть діти сиротами. А чоловік їй:</p>
	<p>— Лиш не повідай дітям.</p>
	<p>Полягали спати. Рано встають, а на оборі десять коров. Чорт пригнав. Повставали діти, гладять худобу, тішаться. А на другу ніч пригнав чорт п’ять свиней. На третю ніч приносить чорт три міхи муки. На четверту — приганяє пару коней. На п’яту — приносить плуг, борони, віз. Дивиться ґазда — все є. Запрягає коні, їде.</p>
	<p>Кожне має свою роботу. Їдні діти пасуть худобу, другі свині пасуть. А сусіда каже до жінки:</p>
	<p>— Що це наш сусіда Матій так розбагатів? А жінка йому:</p>
	<p>— Матій, певно, зв’язався з другим Матійом, з чортом, та й таке багатство має.</p>
	<p>Так сказала жінка.</p>
	<p>Але тото добро скоро перейшло. Вже проходять десять років. Каже чоловік до жінки:</p>
	<p>— Но, жінко, будь здорова, діти вже маєш великі. Будеш з дітьми ґаздувати. Бо я вже йду чортови на потребу.</p>
	<p>Жінка плаче, а дітям нічого не розказує. Діти гадали, що мама п’яна та й так плаче. Бо не знали, де тато пішов. Іде чоловік заплаканий. Здибає його старенька бабка.</p>
	<p>— Що ти, чоловіче, такий заплаканий, засумований? — питає.</p>
	<p>— Я записав чортови душу на десять років, — повідає він бабі. А бабка каже:</p>
	<p>— Ти мене знаєш?</p>
	<p>— Я вас, бабко, не знаю, — відповідає.</p>
	<p>— Я баба-чародійка. Як хочеш, то я тебе врятую від смерти.</p>
	<p>— Хочу, — каже, — бабко, дуже хочу жити. Каже бабка:</p>
	<p>— Як даш ми корову і грошей, кілько собі в жменю озму, то я тебе врятую.</p>
	<p>Він каже:</p>
	<p>— Дам, бабко, вам корову — маю худоби багато. Каже бабка:</p>
	<p>— Чоловіче, ти не дорахувався. То тобі завтра йти на границю до чорта, а не нині. Йди, — каже, — додому і накупи доста пір’я, та як гей на перину треба. Озмеш то пір’я, помалюєш на різні кольори. І постараєш літру меду. А я до тебе прийду.</p>
	<p>А в него пір’я було доста, йому не треба було купувати. І мед свій мав.</p>
	<p>Приходить бабка-чародійка до него. Розібралася догола і каже:</p>
	<p>— Шмаруй мене медом. І знов:</p>
	<p>— Теперка обкладай мене тим пір’ям.</p>
	<p>А з гуски пір’я таке довге. Він наліпив то довге пір’я бабі ззаду. І пішла баба з чоловіком на границю, під того дуба. Та й каже:</p>
	<p>— Я лізу на дуба, а як прийде чорт, будеш питатися: «Що то за птах, відгадай, чорте».</p>
	<p>Баба вилізла на дуба, і якраз приходить чорт. Питається господар чорта:</p>
	<p>— Що то за птах?</p>
	<p>Обзирає чорт птаха, обзирає. Він ще такого не видів, відколи жиє. Не міг чорт вгадати, що то за птах. І лізе на дуба подивити. А під дубом був великий камінь. Як чорт виліз на дуба, як подивив того «птаха», птах потрусився, чорт напудився і впав з дуба головою на той камінь. Аж голова пукла. І каже чорт:</p>
	<p>— Іди ти з своїм птахом, щоб твого духу тут не було.</p>
	<p>Чоловік прийшов додому з бабою-чародійкою, дає бабі корову. І бере баба гроші, кілько може зачепити. А жона каже:</p>
	<p>— Як ти вернувся живий, дай бабі ще другу корову.</p>
	<p>Забрала баба-чародійка другу корову і жменю грошей та й з двома коровами і грішми пішла.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Сопіт, Сколівського району, Львівської області 19 грудня 1990 року Бренич Федь Іванович (1912)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Бойківщини/">Фольклор Бойківщини</a></li>
		<li><a href="/Українська міфологія/Чорт.html">Чорт в українській міфології</a></li>
	</ul>
</footer>
<!--#include virtual="/-/inc/general__page_end.inc" -->
