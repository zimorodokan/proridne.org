<!--#include virtual="/-/inc/general__page_start.inc" -->
<title>Щедра діжа ☼ Українська народна казка ☼ Народна творчість</title>
<meta name="Description" content="Українська народна казка Чернігівщини «Щедра діжа» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Щедра діжа.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Щедра діжа <br><span class="article__headerDescription">Українська народна казка Чернігівщини</span></h1>
	<p>Колись давно жила в одному селі дружна сім’я. Батьки були працьовиті і дітей вчили трудитися, поважати один одного, шанувати старших.</p>
	<p>Повиростали сини і стала мати думати, як би їх поженити. А батько каже:</p>
	<p>— Час уже вам, хлопці, пару собі шукати. Ми з мамою вже старі стали, а хочеться ще й онуків поняньчити.</p>
	<p>А мати додає:</p>
	<p>— Та дивіться, як одружитесь, завжди допомагайте один одному, бо ви — рідні брати.</p>
	<p>Хоч родина була небагата, та хлопці зростали гарними, дужими, розумними і не одна дівчина в селі мріяла вийти за них заміж. Спочатку, як і годиться, одружився старший син. Взяв собі дівчину з багатої сім’ї. У тестя був свій млин і ставок. Пішов хлопець жити у прийми. А менший полюбив дівчину гарну, як зірочка ясна, але дочку бідної вдови.</p>
	<p>Як женилися хлопці, то мали дарувати нареченим на весіллі однакові подарунки — вишите рядно та діжку, щоб були гарними господинями. Чоловік був хорошим бондарем і все село замовляло в нього діжки.</p>
	<p>Став жити менший син удома з молодою жінкою та старими батьками. Свекруха любила невістку як рідну дочку. І послав їм Господь аж п’ятеро онуків. Дід з бабою вже так раділи та тішилися як могли, але недовго. Однієї зими тяжко захворіли і померли майже разом.</p>
	<p>Поховали сини своїх батьків. А старшій невістці почало здаватися, що свекор неправильно поділив між синами землю. Почала вона намовляти чоловіка, аби той забрав від брата ще землі. Той зразу і слухати не хотів, відмовлявся.</p>
	<p>— Та в них же дітей ціла купа, — каже, — невже нам не вистачить того добра, що маємо?</p>
	<p>Та жінка як іржа, як до чогось візьметься, то й залізо перегризе. Прийшов таки старший брат до молодшого та й каже:</p>
	<p>— Дай мені ще шмат землі, бо тобі майже вся батьківська земля осталася.</p>
	<p>Прикро стало меншому братові. Бо й живеться йому тяжко, і трудиться з жінкою день у день та насилу кінці з кінцями зводять. Та не став сперечатися і порівну поділив батьківську землю.</p>
	<p>Живуть собі брати. Хоч і недалеко один від одного, та старший брат рідко приходив до молодшого. А тут весна настала. В меншого брата вся мука вийшла, вже й у кума позичили, та все одно не стало. А скоро й Великдень. Жінки збираються паску пекти, до свята готуються. А жінка бідного брата плаче, бо й мисочки муки нема в хаті. Дивився, дивився чоловік на неї та й каже:</p>
	<p>— Піду до брата, хай позичить муки на паску, а з нового урожаю віддамо.</p>
	<p>Узяв торбинку та й пішов. Та скоро повернувся ні з чим. Не дав старший брат муки, сказав, що і самим мало.</p>
	<p>Журяться вони з жінкою, що робити, не придумають. А жінка старшого брата напекла високих та пахучих пасок, ковбас, поскладала все у діжку та й пішла з усією сім’єю до церкви.</p>
	<p>А менший брат обв’язав пусту діжку рядном та, нічого не кажучи, й собі з жінкою до церкви зібралися. Одстояли службу Божу. Кинулися люди з церкви виходити, рід до роду ставати, щоб паски посвятити. Стали й брати з своїми сім’ями.</p>
	<p>Тільки батюшка паски посвятив, старший брат ухопив мерщій свою діжу та додому поспішив, аби швидше розговітися. Увійшов він до хати, став рядно розв’язувати, а діжа пуста. Жінка з подиву аж рота роззявила. Сів чоловік на лаву ні в сих, ні в тих. І згадалися йому материнські слова: «Дивіться, як одружитесь, завжди допомагайте один одному, бо ви — рідні брати».</p>
	<p>Заплакав він гірко, бо зрозумів, що це Бог їх так покарав за жадібність. Взяли дітей, гостинців і пішли в гості до меншого брата. Попросили прощення, обнялися.</p>
	<p>З того часу стали вони жити дружно та щасливо.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>219 (4401). Щедра діжа. СУС —. Записано 2008 року. Глушко Ольга Миколаївна (1937). Чернігівська область, Ічнянський район, Южне</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Чернігівщини/">Фольклор Чернігівщини</a></li>
	</ul>
</footer>
<!--#include virtual="/-/inc/general__page_end.inc" -->
