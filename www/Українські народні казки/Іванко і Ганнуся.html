<!--#include virtual="/-/inc/general__page_start.inc" -->
<title>Іванко і Ганнуся ☼ Українська народна казка ☼ Народна творчість</title>
<meta name="Description" content="Українська народна казка Покуття «Іванко і Ганнуся» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Іванко і Ганнуся.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Іванко і Ганнуся <br><span class="article__headerDescription">Українська народна казка Покуття</span></h1>
	<p>Був собі багач, мав одну дочку. Та дочка називалася Ганнуся. Вони шукали собі наймита, щоби в них робив: пас худобу, годував коней, ходив за плугом. І наймили вони хлопця, такого завеликого, як дочка. Той хлопець дуже старанний був, дуже чемний, добре робив у них. Побув він у них пару років, і багатий господар сказав:</p>
	<p>— Іванку, добре роби, і я тебе одружу з нашою Ганнусею, і ти лишишся на цім маєтку.</p>
	<p>І хлопчина ще старанніше робив. А господар почав задумуватися, що будуть йому люди казати: «Ти мав такий маєток і одну дочку та й віддав її за наймита». І він постарався хлопця збутися. Він заплатив хлопцеви і відправив його.</p>
	<p>А коли той Іванко пастушив з їхньою дочкою в лісі худобу, найшли вони в лісі яму. В тій ямі була вода, і в ту воду гадюка нанесла яєчок. Дівчина захотіла пити і спила з водою одно яєчко.</p>
	<p>Вони відправили хлопця, а в дівчині розвивалася і росла гадюка. І так її та гадюка спила, що з неї лиш шкіра та кісточки були. Вони викликали священика, аби її висповідати, бо лікарі не могли встановити, на що вона хвора, думали, що вона буде помирати.</p>
	<p>А батьки Ганнусі думали, що з дівчиною таке сталося за їхній гріх. За те, що вони відправили хлопця. І наймали вони службу Божу, би бог простив їм той гріх. Та й питають вони дівчинки:</p>
	<p>— Ганнусю, що би ти хотіла? Скажи нам. А вона каже:</p>
	<p>— Нічого, лиш хочу ще раз з Іванком погнати худобу пасти в ліс. Відшукали вони Іванка, зібрали дівчину, посадили її на фіру і відвезли з Іванком у ліс пастушити. Він постелив на траві петечок, посадив її на него, і гладив її, і чесав її, і ласкаво говорив до неї, все згадував, як було перше.</p>
	<p>— А тепер уже так не буде, — сказала вона.</p>
	<p>Ганнуся заснула, а Іванко пішов помежи кущі, назбирав пахущих ягід і поклав їй близько рота, коло носа, аби ягоди їй пахли. Коли гадюка, що була всередині дівчини, зачула запах ягід, вона виповзла з неї, звилася в колач і сидить. А Іванко тоді якраз худобу завертав. Коли він надійшов і побачив ту гадюку, він хапнув дівчину на руки й переніс на інше місце. А гадюка залишилася коло тих ягід.</p>
	<p>Тоді він сів на коня і бігом поїхав додому і сказав про це батькам. Вони приїхали і її розбудили. Вона пробудилася, встала та й каже:</p>
	<p>— Боже, як мені добре, як мені легенько. Що ти мені, Іванку, зробив?</p>
	<p>І він показав їй ту гадюку. Вони зібрали її у велику бутилку, аби показати лікарям. І повернувся Іван з ними додому. І в скорому часі звеліли батьки зробити велике весілля, велику гостину. І вони обоє дуже щасливо, дуже весело жили. А батьки вже більше так не думали, як перше: що він бідний наймит і їм, багачам, буде соромно за него перед людьми.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Коршів, Коломийського району, Івано-Франківської області 11 березня 1991 року Бойчук Параска Федорівна (1924)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Покуття/">Фольклор Покуття</a></li>
	</ul>
</footer>
<!--#include virtual="/-/inc/general__page_end.inc" -->
