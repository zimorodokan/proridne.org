<!--#include virtual="/-/inc/general__page_start.inc" -->
<title>Новий цар звірів ☼ Українська народна казка ☼ Народна творчість</title>
<meta name="Description" content="Українська народна казка Гуцульщини «Новий цар звірів» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Новий цар звірів.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Новий цар звірів <br><span class="article__headerDescription">Українська народна казка Гуцульщини</span></h1>
	<p>Був чоловік та й мав осла. Осел був уже старий, не міг уже робити. Чоловік сказав:</p>
	<p>— Мені такого осла не треба.</p>
	<p>Та й вигнав його з дому. А осел куди мав іти? Пішов у ліс на полянку, ліг та й лежить. А птахи прилітають та й його дзьобають, гадають, що він неживий. А він возьме та й уб’є лабою птаху. Та й другу, та й третю вбив. Та й уже має сім птах убитих.</p>
	<p>А лев — то лісовий цар. Приходить до осла та й каже:</p>
	<p>— Хто ти є? А осел каже:</p>
	<p>— Я — лісовий цар.</p>
	<p>— Та як же ти лісовий цар, як то я лісовий цар? — каже лев. А осел каже:</p>
	<p>— Який же ти лісовий цар? Подивися, кілько я птах летучих набив? Ану ти набий. Чи ти зробиш таке? Як не зробиш, то що ж ти за цар?</p>
	<p>— Я всею звір’ю командую, — каже лев.</p>
	<p>— Що ти знаєш! — сказав осел. — Я й тобою командувати буду. Я новий цар.</p>
	<p>Іде лев та й журиться. Та й плаче, що він був цар, а тепер другий цар є. Іде та здибає зайця й лисичку. Вони й питають:</p>
	<p>— Що ти такий сумний? А він каже:</p>
	<p>— Уже є новий цар.</p>
	<p>Та й каже, що той цар такий страшний, тілько птах набив. Іде лев далі та й надибає медведя та й вовка. Та й питають вони:</p>
	<p>— Чого ти такий сумний?</p>
	<p>— Ади, новий цар уже є.</p>
	<p>А вовк та й медвідь кажуть:</p>
	<p>— А як би то на того царя подивитися?</p>
	<p>— А він там лежить на поляні, — каже лев. — Ідіть туди, та й подивитеся.</p>
	<p>А вони кажуть:</p>
	<p>— Ми підемо дивитися оба. Але не лишаймо один одного. Знаєш що? Зв’яжімся докупи хвостами та й разом підемо.</p>
	<p>Зв’язалися вони докупи хвостами та й ідуть. Та й каже медвідь:</p>
	<p>— Ади, генди є вже він.</p>
	<p>А вовк подивився та й каже:</p>
	<p>— Та де це цар? Це ослисько.</p>
	<p>А медведеви причулося, що вже цар близько. Та як схопився, та як став бігти та й тягнути за собою вовка, бо він був прив’язаний. Та й вовк згинув, а медвідь прибігає до лева та й каже:</p>
	<p>— Вже цар близько!</p>
	<p>Та як побігли лев та й медвідь, то вже у той ліс більше не верталися і вже більше не бачили «царя».</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Село Долішній Спас, Косівського району, Івано-Франківської області 17 липня 1987 року Гаврилюк Одокія Лук’янівна (1907 року народження)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Гуцульщини/">Фольклор Гуцульщини</a></li>
	</ul>
</footer>
<!--#include virtual="/-/inc/general__page_end.inc" -->
