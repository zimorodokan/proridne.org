<!--#include virtual="/-/inc/general__page_start.inc" -->
<title>Про трьох братів ☼ Українська народна казка ☼ Народна творчість</title>
<meta name="Description" content="Українська народна казка Бойківщини, Покуття, Поділля, Полтавщини «Про трьох братів» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Про трьох братів.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Про трьох братів <br><span class="article__headerDescription">Українська народна казка Бойківщини</span></h1>
	<p>Були три браття-вівчарі. Пасли вони вівці. Два були мудрі, а один не був мудрий. Тоти два дружили і пасли вівці разом. А коли приходила черга на немудрого, то він пас один. Мудрі пасли і наганяли овець у кошару, а йому казали, щоб пас до тої пори, поки всі вівці не полягають. А вівці одна ляже, друга встане, та й він не міг дочекатись, поки ляжуть усі. Він тоді що зробив? Вирубав доброго колика і став бити вівці по ногах, і поламав їм ноги. А тоді прийшов до братів і каже:</p>
	<p>— Ходіть вівці загнати.</p>
	<p>Браття виходять, дивляться — вівці лежать. Що є? Придивилися, у овець ноги поламані. Тягають вони ті вівці. Тото два мудрі брали одну вівцю і оба тягли. А той немудрий, нерозвинутий, брав у одну руку одну, а в другу другу вівцю і тягав до кошари по дві.</p>
	<p>Коли потягали тоти вівці, пішли додому. Дала їм мати вечерю, поставила на стіл галушки. Мудрі беруть по дві галушки в лижку, а той бере по одній. А тоді каже:</p>
	<p>— А, то ви такі хитрі, що як вівці тягали, то-сьте брали по одній вівці оба разом і тягнули, а я тяг по дві сам. А як галушки їсти, то ви берете по дві в лижку, а я — по одній.</p>
	<p>Стали вони на тім сваритися, а мати взяла коцюбу і стала їх бити. Вони втікали, і два мудріші вискочили наперед, а тому сказали:</p>
	<p>— Запри двері!</p>
	<p>А йому причулося: «Хапли двері». Він двері на плечі і біжить за ними до колиби, туди, де вони сторожували. Витягли тоти двері на дуба, та й два мудріших брати на тих дверях полягали спати. Заспали, а тому дурнішому не спалося.</p>
	<p>А злодії, які ходили красти, накрали багато грошей і сіли під того дуба їх порахувати. А тоти сонні браття оберталися на дверях, і двері разом з ними впали на тих злодіїв і їх побили. І тоти два браття повбивалися.</p>
	<p>А той не впав — тримався галузи і лишився на дубі. І всі гроші лишилися для нього, бо злодії пропали. Він і тепер живе на широку ногу, бо має гроші, які зосталися від тих злодіїв.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Буковинка, Турківського району, Львівської області 18 серпня 1990 року Комарницький Віктор Несторович (1929) Вінницька область</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>


<article class="articleMain">
	<h1 class="articleMain__header">Про трьох братів <br><span class="article__headerDescription">Українська народна казка Покуття</span></h1>
	<p>Був чоловік і мав три сини. Два були розумні, а оден — дурний. Заслаб той чоловік та й умер. А хлопці лишилися. Тата поховали і діляться маєтком, що він їм лишив. А лишив тато дві корові й теличку. Мудрі хлопці взяли собі по корові, а дурному дали теличку. Дурний узяв свою теличку та й пігнав у ліс пасти. Там трохи покрутився з нею. Ніби пасе її, а теличка щось не хоче пастися, брикається. Злапав він теличку на мотузок, прив’язав до старої дуплавої липи. Прив’язав та й пішов додому.</p>
	<p>Приходить він додому, а тих два мудрих брати кажуть:</p>
	<p>— А теличку де лишив?</p>
	<p>— Та лишив її, — каже, — в лісі, би ся пасла.</p>
	<p>— Та як «пасла»? Там її вовки з’їдять. Іди приведи теличку з лісу додому, бо з’їдять вовки, та й не буде.</p>
	<p>Пішов дурний за теличкою в ліс. Приходить туди, де прив’язав, а там її нема, лиш мотузок — вовки з’їли теличку. Дурний мав добру палицю. Приступив він до тої липи, б’є її й каже:</p>
	<p>— Ти з’їла мою теличку! Тепер мені заплати! Б’є її та й б’є і все то саме каже:</p>
	<p>— Заплати мені за теличку, бо ти її з’їла!</p>
	<p>Так він ковтав, ковтав, дивиться — з липи посипалися гроші: була та липа стара, порохнява, а всередині — дуплава, порожня. А в тім лісі були збуї та й де грабували, все носили в ту липу. І мали в тій липі великі скарби. А той дурний човкував, човкував палюгою, і зробилася діра, а з неї посипалося золото — і насипалася його велика купа. Каже дурний:</p>
	<p>— Ну! Заплатила мені за теличку.</p>
	<p>І не годен він тих грошей забрати, бо так багато. Іде він додому, той дурний, а розумні браття питаються його знов:</p>
	<p>— Де теличка?</p>
	<p>Сваряться з ним, що пішов, походив по лісі і прийшов без нічого. А він каже:</p>
	<p>— Знаєте що, хлопці? Мою теличку з’їла липа. Але вона мені заплатила. Купа грошей під липою є. Беріть, хлопці, якоїсь фіри, поїдемо в ліс і заберемо гроші. Бо я не годен сам.</p>
	<p>А вони ся з него сміють. Кажуть:</p>
	<p>— Що ти, дурний, говориш?</p>
	<p>І не вірять йому. А він знов каже:</p>
	<p>— Ходіть, там є купа грошей. Липа заплатила.</p>
	<p>Тоді вони позичили якоїсь там конини, воза та й поїхали всі три. Два розумних не знають, де гроші, а дурний знає. Набрали кільканадцять міхів тих грошей і повезли додому. Привезли їх, поносили міхи до хати. Та й будуть міряти всім трьом однако. Але не мають чим міряти, посилають вони цего дурного до ксьондза, аби позичив ґелетки. А ксьондз питає:</p>
	<p>— Тобі нащо ґелетки? А дурний каже:</p>
	<p>— Мені липа з’їла теличку і заплатила за неї гроші.</p>
	<p>Ксьондз узяв та й дав йому ґелетки. Пішов дурний з ґелеткою додому. Ті два розумні дурному кажуть так:</p>
	<p>— Ти йди на ворота. Як буде хтось іти, аби-с нам сказав, щоби ми сховали гроші.</p>
	<p>Він їм: «Добре» — і пішов пантрувати на воротях, а ті два міряють гроші.</p>
	<p>Ксьондз подумав та й іде до тих хлопців. Цікаво йому подивитися, які вони там гроші міряють. А дурний мав коло себе добру палюгу. Та як дав ксьондзови по голові, ксьондз упав і вмер — убив ксьондза дурний.</p>
	<p>А попадя знала, куди ксьондз пішов, бо він їй сказав. А ті міряли й міряли гроші. А як поміряли, дурний увійшов до хати. А вони питають його:</p>
	<p>— Не було нікого? А дурний каже:</p>
	<p>— Якийсь ішов. Я як ввалив його, то він уже не жиє.</p>
	<p>Ті два розумні виходять, дивляться — а він ксьондза убив.</p>
	<p>— Йой, що ж ти зробив?! Ти ж убив ксьондза.</p>
	<p>Видять, що буде біда, попадя подасть їх у суд. То вони ксьондза приховали, закопали його десь. А в гній закопали барана, аби дурний видів, що вони закопують щось і думав, що то ксьондза закопують.</p>
	<p>Попадя чекає, чекає, вже ніч, а ксьондза нема. Тоді вона йде до тих братів і питається:</p>
	<p>— Мій чоловік пішов до вас сночі і нема його. Де ви його поділи? Ті два кажуть, що не знають, а дурний каже, що вбив. Жінка пішла на жандармерію та й до суду. Ті прийшли та й питають дурного:</p>
	<p>— Де діли ксьондза? А він каже:</p>
	<p>— Я вбив, а вони закопали в гній.</p>
	<p>Зачали розкидати гній, шукають ксьондза. Найшли барана з рогами. Та й кажуть жінці ксьондзовій:</p>
	<p>— Дивіться, ми найшли якесь таке з рогами. А ваш чоловік був з рогами?</p>
	<p>Вона їм:</p>
	<p>— Та де? Мій чоловік не був з рогами, це не чоловік, а баран. Та й кажуть:</p>
	<p>— Видите, що це не ксьондз. Це — баран. А мудрі брати кажуть:</p>
	<p>— Що ви слухаєте дурного? Видите, що він дурний. Сварилися, сварилися і на тім скінчилося. І ксьондза не найшли, і гроші від них не відобрали.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Пробабин, Городенківського району, Івано-Франківської області 22 травня 1989 року Дуб’як Катерина Дмитрівна (1908 року народження) Вінницька область</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>


<article class="articleMain">
	<h1 class="articleMain__header">Про трьох братів <br><span class="article__headerDescription">Українська народна казка Поділля</span></h1>
	<p>Жив на світі один чоловік. Мав він трьох синів: Михайла — наймолодшого, Данила — середнього та Івана найстаршого. Дуже любив батько свою справу — ковальство, але найбільше своїх синів.</p>
	<p>Коли чоловік помер, то залишив в спадщину свою майстерню, віслюка та старого кота. От зійшлися сини і стали батькове добро ділити:</p>
	<p>— Я, — сказав Іван, — як самий старший, візьму майстерню.</p>
	<p>— А я, — сказав Данило, — хочу забрати віслюка.</p>
	<p>А Михайлу нічого не залишалося, як взяти кота.</p>
	<p>В цей час видав король наказ: майстер, який зробить йому найкращий меч, отримає чотири мішки золота.</p>
	<p>От Іван і Данило порадившись розпочали роботу, а наймолодший брат скільки не просився до них, все вони одказували:</p>
	<p>— А ти, Михайле, піди поки худобу нагодуй та води принеси.</p>
	<p>Зажурився Михайло. Приходить якось додому, а йому кіт людським голосом:</p>
	<p>— Чому ви такі сумні, хазяїне?</p>
	<p>Хлопець спочатку здивувався, а потім каже:</p>
	<p>— Як же мені не сумувати, коли мене брати з собою в майстерню не беруть, батькової справи не навчають? Як жити мені далі на світі, коли нічим на хліб заробляти буде?</p>
	<p>— Не журіться, хазяїне, покладіть мені в праве вухо вербову гілочку і лягайте спочивати.</p>
	<p>Так і зробив.</p>
	<p>Вранці Михайло прокинувся і знайшов поруч з котом дивовижний меч, оздоблений золотом і сріблом.</p>
	<p>От настав день, коли король об’їжджав з донькою своє королівство, вибираючи собі меч. Взявши до рук Михайлів меч, король запитав:</p>
	<p>— Хто майстер, що виготовив цей диво-меч?</p>
	<p>Михайло ніяково подивився на свого старого кота, а той потершись йому об ноги, підштовхнув його уперед та так, що Михайло зробив здоровенний крок уперед і, опинившись посеред площі йому нічого не залишалося як підійти до короля й королівни.</p>
	<p>Брати Михайла, що стояли в юрбі майстрів і простого люду, аж роти пороззявляли, коли побачили брата поруч з королем.</p>
	<p>— Дивовижний виріб! — сказав король, — ось твоє золото, як я й обіцяв. Саме твій меч припав мені до душі найбільше.</p>
	<p>А Михайло у відповідь:</p>
	<p>— Не треба мені золота, краще, якщо на те твоя ласка, віддай за мене свою доньку.</p>
	<p>— За такого вправного майстра, — каже король, — не гріх і доньку заміж віддати.</p>
	<p>Наступного дня зіграли гучне весілля, запросили і Михайлових братів, які щиро раділи за нього, а кіт муркаючи поважно ходив біля наречених. І жили вони довго і щасливо.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>52 (6379). Про трьох братів. СУС —. Записано 2009 року.Трачова Людмила Олегівна (1945). Вінницька область, Вінницький район, Сабарів</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>


<article class="articleMain">
	<h1 class="articleMain__header">Про трьох братів <br><span class="article__headerDescription">Українська народна казка Полтавщини</span></h1>
	<p>Жили три брати. Були вони дуже бідні. Потім захотіли вони стати багаті, і пішли у поле, щоб накопати дорогоцінного коріння. Довго брати ходили, копали, і не могли знайти того коріння.</p>
	<p>От вони дійшли до старого дуба і сіли відпочити, а менший брат почав копати. Нарешті, коріння було знайдено, ціною аж у двісті тисяч карбованців.</p>
	<p>Тоді два старших брати кажуть:</p>
	<p>— Давай уб’ємо найменшого брата і заберемо у нього його частку скарбів собі.</p>
	<p>Так і зробили. А в той час, старший брат уже мав на думці, як вбити другого брата. А другий собі, як убити старшого, бо кожен із них хотів мати весь скарб.</p>
	<p>От два брати прийшли до села. Старший брат просить другого, щоб той пішов і купив харчу. А сам почекає його.</p>
	<p>Коли середній брат ішов з харчами назад, то старший думає: «Якщо я уб’ю свого брата, і заберу усе золото, то я стану найбагатшим».</p>
	<p>Так він і зробив. Брата вбив, а харчі і золото забрав. Потім харчі з’їв. Не подумав старший брат, що середній також хотів стати багатим і отруїв усі харчі. Старший брат помер.</p>
	<p>Усі брати загинули, а дорогий корінь погнив. І від того часу люди не шукають більше коріння, а шукають братів.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>123 (4726). Про трьох братів. СУС 763. Записала Дворник Ірина (7 клас) 2008 року. Зателепа Анастасія Йосипівна (1918). Полтавська область, Пирятинський район, Повстин</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>


<article class="articleMain">
	<h1 class="articleMain__header">Про трьох братів <br><span class="article__headerDescription">Українська народна казка Полтавщини</span></h1>
	<p>Жили собі три брати. Жили вони поживали, хліб тихесенько жували. Одного разу мати вручила їм три подарунки і сказала при цьому:</p>
	<p>— Хто який візьме, тому такий і буде.</p>
	<p>І брати стали ділити подарунки поміж собою. Старший і середній брати взяли собі все найкраще, а молодшому залишили ступу.</p>
	<p>Одного дня пішли брати в ліс. Найменший взяв із собою ту ступу. Ішли довго вони лісом, уже надворі й темно стало. Стали вони думати, що ж робити. От старший брат і запропонував залізти на дерево, щоб ніякі звірі їх не дістали. Найменший з собою і ступу взяв. Сидять вони на дереві, коли бачать: ідуть чумаки. А чумаки й зупинилися під цим деревом. Роздивились навкруги: ніби нема нікого. А найменший брат не втримав ступу і впустив. Чумаки від страху порозбігалися в різні сторони, а добро своє залишили.</p>
	<p>От брати позлізали з дерева і заходилися ділити те добро. Найстарший і середній позабирали собі дорогі тканини, а найменшому сопілку дали. Пройшло чимало часу. Брати стали дорослими і пішли по світу заробітку шукати. Два брати влаштувалися корів пасти, гроші собі заробляти. А найменший брат довго думав, до кого б і собі піти. Та й вирішив піти до попа.</p>
	<p>Піп взяв його пасти корів. Проте корови приходили з паші без молока. Піп вирішив дізнатися, у чому справа. Одягнув свою рясу і пішов на пастівник. Дивиться піп і очам своїм не вірить. Сидить хлопець на камені, грає на сопілку, а корови на дві ратиці танцюють. Так гарно хлопець грав, що навіть піп не втримався і почав танцювати. Та так завзято витанцьовував, що й рясу порвав. Розгнівався піп на хлопця і прогнав його з-перед очей. Пішов знову найменший брат по світі шукати собі заробітку. Проте ніде довго не затримувався, вигонили його хазяїни, бо не вмів нічого до пуття робити.</p>
	<p>Старші брати вже й одружилися, і грошей собі заробили. А найменший все ходить від хати до хати, їсти просить. Отак і живе.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>102 (4994). Про трьох братів. СУС 1653+592. Записала Яненко Алла 2008 року. Яненко Марія Афанасівна (1932). Полтавська область, Козельщинський район, Хорішки</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>


<article class="articleMain">
	<h1 class="articleMain__header">Про трьох братів <br><span class="article__headerDescription">Українська народна казка Бойківщини</span></h1>
	<p>Були три браття, два мудрі, а третій дурний. Пішли вони всі три в світ шукати хліба і прийшли до пана. І наймилися в того пана, і пан їх приставив вівці пасти. Вони пасли ті вівці, сонце пригріло, вівці попріли і всі полягали. Вівці полягали, а той дурний виліз на яблінку і трясе яблука. Натряс, вівці позбігалися, наїлися тих яблук і поздихали. Подавилися яблуками.</p>
	<p>Вівці подавилися і що будуть браття робити? Пан їх за то може побити. Беруть вони ті вівці і носять до кошари. Дурний носить по дві, а мудрі по єдній. Поносили, поносили ті вівці і прийшли до пана на обід. Пан наварила галушок і дає їм їсти. Дурний бере по єдній, а мудрі по дві. А він мовить:</p>
	<p>— Е, братчики, так же не можна. Я носив по дві вівці, а їм по єдній галушці. А ви носили по єдній вівці та їсте по дві галушки.</p>
	<p>А пан цікавий, дослуховується. А ті мудрі брати кажуть:</p>
	<p>— Так ти дурний! Тихо, нич не говори, бо нас піб’ють.</p>
	<p>А він ще дужче кричить:</p>
	<p>— Я носив по дві вівці, а ви по єдні. А я їм по єдні галушці, а ви по дві-три.</p>
	<p>І розумні брати схоплюються і втікають. А дурний за ними. А в пана була желізна товчка і желізний товкач. Дурний бере ту товчку і той товкач і біжить за ними.</p>
	<p>Ідуть вони, довго йдуть і зайшли в ліс. Надибали великого старого дуба і хочуть на нім спати. Вилізли на того дуба і сплять. А дурний узяв з собою на дуба товчку й товкач.</p>
	<p>А вночі приходять під того дуба розбійники. Бандити. Заводять вола, зарізали його там, розклали вогонь і печуть м’ясо. А друний пробудився і говорить браттям:</p>
	<p>— Ой, братчики, я щось хочу.</p>
	<p>— Ти дурний, сиди тихо, бо нас тут піб’ють.</p>
	<p>А дурний їх не слухає, своє робить. А розбійники кажуть:</p>
	<p>— Уже скоро день, бо роса падає з дуба.</p>
	<p>А дурний посидів ще трохи на дубі та й каже браттям:</p>
	<p>— Братчики, я вже не годен тримати товчку і товкач.</p>
	<p>Браття кажуть, щоб він тримав, а він пущає товкач. А товкач із дзвінками летить та й дзвонить. А він товчку пущає. А розбійники схопилися з-під дуба і зачали тікати, бо то «дуб падає». Утікали вони, а єден був із щудлом. Не міг тікати, бо без ноги. Відскочив трошки за корч і так сидить.</p>
	<p>А вони вже на тому дубі поголодніли, бо цілий день ходили та шукали. Позлазили вони всі три з дуба та й їдять м’ясо з того вола. А той розбійник із щудлом каже з-за корча:</p>
	<p>— Братчики, дайте мені хоть такий кусок м’яса, як язик.</p>
	<p>А той дурний мовить:</p>
	<p>— Як я тобі дам? Вистав язик і я приміряю.</p>
	<p>Той виставив язик, скільки міг виставити, а той узяв приміряв то м’ясо та язик шар, та й відрізав язик.</p>
	<p>А розбійник хотів кричати: «Бийте’го», а кричить:</p>
	<p>— Бе-е-ем! Бе-е-ем! Бе-е-ем!</p>
	<p>А там була ріка. Вони втікали д’берегови та й думали, що він кричить: «Берегом утікайте!» Та й попадали у воду й потопилися.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>111 (2374). Про трьох братів. СУС 706. 4 грудня 1990 р. Симович Олекса Євстахович (1915). Львівська область, Турківський район, село Ісаї</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>


<article class="articleMain">
	<h1 class="articleMain__header">Про трьох братів <br><span class="article__headerDescription">Українська народна казка Кіровоградщини</span></h1>
	<p>В одному селі жила сім’я — батько, мати та троє синів. Найстаршого звали Петром, середнього — Михайлом, а найменшого — Іваном. Його брати кликали дурником.</p>
	<p>Коли брати повиростали, прийшла пора шукати собі наречених. Та не хотів Петро селянку, пішов шукати собі жінку в чужих краях.</p>
	<p>От він іде, іде, бачить, горобчики лежать, допомоги просять. Він їх ногою відгамселив та й пішов далі. Коли бачить, козеня зранене лежить, допомоги просить. Петро і його відгамселив.</p>
	<p>Іде далі, попереду ліс маячить, а в лісі вовки. Злякався Петро, озирається, а дороги не бачить. Аж летять горобчики. Просить Петро їх про допомогу, а вони й кажуть:</p>
	<p>— Якби ти нас порятував, то показали б тобі дорогу, а так не покажемо.</p>
	<p>Біжить Петро лісом, а назустріч козичка. Просить хлопець її про допомогу.</p>
	<p>— Якби ти мені допоміг, то і я допомогла б, — сказала вона.</p>
	<p>Наздогнали Петра вовки і забрали до себе.</p>
	<p>Пройшов час. Збирається середній брат у світи, щоб долю свою знайти. Випровадили батьки Михайла. Іде він та й іде. Аж бачить, на дорозі лежить ластівочка і помочі просить. Відкинув її Михайло з дороги і пішов далі. Коли бачить, лось зранений лежить. Минув і його хлопець.</p>
	<p>Згодом дійшов до темного лісу, збився з дороги, аж довкруги нього вовки виють. Біжить Михайло лісом, аж летить ластівочка. Просить хлопець її про допомогу.</p>
	<p>— Ти мене відгамселив, не буду тобі помагати, — сказала і полетіла.</p>
	<p>Біжить хлопець далі, а назустріч лось. Просить і того про допомогу.</p>
	<p>— Не зжалився ти наді мною, то й не проси допомоги.</p>
	<p>Наздогнали вовки Михайла і забрали теж до себе.</p>
	<p>Пройшов час. Засумували батьки за синами, загорювали. От збирається молодший син в дорогу братів шукати. Дала мати шматок хліба, води і провела в путь.</p>
	<p>Іде хлопець, аж на землі білочка зранена лежить, помочі просить. Взяв Іван її на руки, дав хліба й водички та й пішов далі. Коли летить зозуля з переламаним крильцем, просить допомоги. Порятував Іван і зозулю. Іде далі, а на дорозі лось лежить з пораненою ногою. Нарвав хлопець трави, що рани заживляє, приклав лосеві до ноги і перев’язав. Аж тут лось перекинувся на дідуся старенького. Питає він:</p>
	<p>— Куди це ти, хлопче, мандруєш?</p>
	<p>— Іду братів своїх шукати. Вже кілька літ пройшло, як пропали вони десь.</p>
	<p>— Недалеко твої брати, — каже дід, — шукай їх у цьому лісі.</p>
	<p>— А як же я дорогу знайду?</p>
	<p>— Тобі твоє серце підкаже.</p>
	<p>Іде Іван. Ліс страшний, темний, аж раптом вовки перед ним завили. Відчуло серце Іванове, що брати близько, почав їх гукати. А брати у вовчому лігві сиділи. Почули голос Івана і почали відзиватися. Знайшов їх Іван, звільнив. Аж тут вовки знов недалеко завили.</p>
	<p>— Втікай, брате, бо назад дороги ми не знайдемо. Хоч ти порятуйся від вовків.</p>
	<p>— Ні, затужили за вами батько й мати, повертаймося додому разом.</p>
	<p>От біжать брати лісом. Дерева їм дорогу перепиняють, гілляки їх за одіж чіпляють. Коли це летить зозуля, яку Іван порятував.</p>
	<p>— Зозуле, зозуле, підкажи, як дорогу знайти, — просить хлопець.</p>
	<p>— За твоє добре серце допоможу тобі, — каже зозуля.</p>
	<p>Полетіла вона попереду, а брати чимдуж за нею поспішають. Вивела птаха їх на галявину.</p>
	<p>— Не знаю далі дороги, — каже вона.</p>
	<p>Аж тут білочка скаче.</p>
	<p>— Ходіть за мною, — каже, — за твоє добре серце, Іване, допоможу вам.</p>
	<p>Пішли брати за білочкою і довела вона їх до річки.</p>
	<p>— На тому березі ваш порятунок. Але як туди перебратися, я не знаю.</p>
	<p>Аж тут біжить лось.</p>
	<p>— Сідайте, — каже, — мені на спину, я вам допоможу.</p>
	<p>Сіли брати лосеві на спину, а він стриб і опинився на другому березі. Тут і вовки підбігли, та дістати братів уже не могли.</p>
	<p>Прийшли хлопці додому. Брати подякували Іванові і зареклися, що дурником його більше ніколи не будуть називати.</p>
	<p>Знайшли згодом в селі гарних дівчат, побралися з ними і зажили щасливо.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>189 (8085). Про трьох братів. СУС порівн. 554. Записав Хименко Дмитро 2010 року. Чопова Ольга Прокопівна (1940). Кіровоградська область, Ульянівський район, Кам’яна Криниця</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>


<article class="articleMain">
	<h1 class="articleMain__header">Про трьох братів <br><span class="article__headerDescription">Українська народна казка Чернігівщини</span></h1>
	<p>Жили-були чоловік та жінка і мали вони трьох синів. Двоє з них були розумні, а третій — дурний. Повиростали діти, а батьки постаріли. Одного разу батько й каже:</p>
	<p>— Пора вам, діти, переходити на власний хліб. Будемо ділити худобу (а худоби батько мав багато). Я хочу поділити справедливо і для цього вам треба побудувати хліви. Скільки в кого увійде худоби в хлів, стільки він і отримає.</p>
	<p>Розумні брати побудували великі хліви, з товстих брусів, з міцним дахом. А дурний зробив собі хлів з лози та покрив його травою та очеретом. Незабаром почали ганяти худобу з поля. До старших братів у хлів не зайшла жодна корова. Всі пішли у хлів до дурник, бо він був зелений. Розізлилися брати на меншого брата, бо в нього була худоба, а в них ні. Настала зима, земля вкрилася снігом, річки позамерзали. Думали, думали брати, як же їм відомстити дурневі та й вирішили його утопити в річці — прорубати пельку, вкинути його під лід і ніхто вже дурня не знайде.</p>
	<p>Запрягли вони коня, підговорили брата. Сказали йому, що є чарівний мішок:</p>
	<p>хто в нього залізе, той багатим стане. Приїхали до річки і побачили, що забули вдома сокиру, нічим пельки рубати. Скинули мішок з саней, а самі поїхали за сокирою. Чує менший брат, що нікого нема, та й думає, що вже треба вилазити. І як стрепенеться у мішку, зашморг і розв’язався. Він виліз та й бачить, що брати чомусь завезли його на ріку. Зрозумів він усе, хоч і дурний був.</p>
	<p>Бачить хлопець: їде на березі пан на чорних конях. Дурень став, зазирає у мішок та й кричить на пана, щоб той під’їхав. Пан побачив та й думає, може чоловік золото знайшов. Під’їхав, а дурник йому давай розказувати, що хто в цього мішку посидить, то дуже багатим стає. Пан був дуже жадібний, повірив дурневі та й заліз у мішок. А той зав’язав його, взяв коней і поїхав собі. Згодом приїхали брати, утопили пана в мішку та й поїхали додому.</p>
	<p>Ідуть та говорять:</p>
	<p>— Заберемо собі всю худобу та й будемо хазяйнувати.</p>
	<p>Приїхали вони додому, дивляться коні красиві стоять під двором. Заходять вони в хату, а там менший брат сидить. Вони аж поніміли. Коли оговталися, почали питати, звідки він все взяв. А він і каже:</p>
	<p>— Ото як укинули ви мене в воду, я почав кричати «Тр, тр, тр, тр!» і наловив собі у річці таких коней. Старший брат просить:</p>
	<p>— Відвези мене до річки, хай і я наловлю собі таких.</p>
	<p>Дурень повіз старшого брата, вкинув у воду і втопив. Приїхав додому, а середній питає:</p>
	<p>— А де наш старший брат?</p>
	<p>— Піймав він коней ще кращих, ніж я та й поїхав собі наречену шукати.</p>
	<p>Загорілися очі в середнього брата, попросив він дурника, щоб той і його відвіз. Повіз він і середнього брата до річки та й утопив. Так найдурніший виявився найрозумніший. А двох старших жадібність погубила.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>103 (4210). Про трьох братів. Записано 2008 року. Щур Марія Семенівна (1932). Чернігівська область, Козелецький район, Булахів</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Бойківщини/">Фольклор Бойківщини</a></li>
		<li><a href="/Фольклор Покуття/">Фольклор Покуття</a></li>
		<li><a href="/Фольклор Поділля/">Фольклор Поділля</a></li>
		<li><a href="/Фольклор Полтавщини/">Фольклор Полтавщини</a></li>
		<li><a href="/Фольклор Кіровоградщини/">Фольклор Кіровоградщини</a></li>
		<li><a href="/Фольклор Чернігівщини/">Фольклор Чернігівщини</a></li>
	</ul>
</footer>
<!--#include virtual="/-/inc/general__page_end.inc" -->
