<!--#include virtual="/-/inc/general__page_start.inc" -->
<title>Про трьох лихих сестер ☼ Українська народна казка ☼ Народна творчість</title>
<meta name="Description" content="Українська народна казка Подніпров’я (Наддніпрянщини) «Про трьох лихих сестер» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Про трьох лихих сестер.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Про трьох лихих сестер <br><span class="article__headerDescription">Українська народна казка Подніпров’я (Наддніпрянщини)</span></h1>
	<p>Це було сиву давнину, коли земля ще була пласкою, як млинець, і трималась на спині у трьох китів, котрі плавали у безмежному морі-океані. А там, де тепер гори — було море, а де нині море — височіли гори, а на місці боліт була суха, аж порепана, пустеля. А людей було трохи-трохи, не так, як тепер. То в ті часи між добрими людьми траплялися тоді ще й чаклуни і чаклунки, ворожки й ворожбити, і було від отих їх темних справ людям часто й густо непереливки. І ставало ворожби і чаклунства все більше й більше.</p>
	<p>А ставалось те ось через що завелась і стала ходити від села до села Заздра, а з нею і сестриці її, Свара і Лінь. Ніхто не знав, хто вони такі, де взялись, коли народились, та тільки там, де вони з’являлись, завжди траплялось щось лихе. На вигляд Заздра була негарна, якась скоцюрблена, брудна, завжди в чорному одязі, і погляд в неї був колючий, важкий, непривітний. І ніколи вона не посміхалась, і помітно було, що її дуже дратує людська радість. Коли бачила вона чиєсь щастя, то своїм буркотливим, скрипучим голосом обов’язково казала щось уїдливе, зле, намагалась зіпсувати людям радість.</p>
	<p>Не обминула та біда (три гидкі сестриці Заздра, Свара і Лінь) і того села, де жила моя далека пращурка. Одного похмурого осіннього вечора, коли вже зорі світили, а місяць ще не вийшов на небо, у хатину на околиці постукала якась стара, і попросилась переночувати. Гостинна родина запросила бабусю на вечерю, вона радо пригостилась, а потім почала дякувати:</p>
	<p>— Добрі ви люди, гостинні, не жадібні. Спасибі вам, що пустили мене до свого затишного житла. Відразу видно, працьовиті ви, не знаєте у турботах спокою ні взимку, ні влітку, рано встаєте, пізно лягаєте та про все дбаєте. Але ж і нелегко вам доводиться — повені і грози з буревіями, хвороби і різні напасті чигають на вас звідусіль. Так, нелегко вам! Ой, як нелегко! А я ось була нещодавно в одних людей. Ось де людям не життя,а самі розкоші! І працюють не так важко, як оце ви, а з золотого посуду їдять і на пухових перинах сплять.</p>
	<p>— Як же то так у них виходить? — питають у старої. — Хіба таке може бути? Чи чесні то люди, чи не розбійники чи грабіжники які?</p>
	<p>— Ні, не лихі то зовсім люди, а ведеться їм так добре, бо чарівне слово знають, — відповідає стара.</p>
	<p>— А може, вони і нам теє слово скажуть? Хіба ж то погано — коли грози обминають, хвороби стороною обходять, буревії дорогу забувають?</p>
	<p>— Звичайно, це дуже добре. Але не можна тим людям слова того чарівного нікому відкривати. Бо як тільки дізнається хтось сторонній це слово, тієї ж миті помруть усі близькі й рідні в тих людей, такої сили та тайна. Але люди вони гарні, то нікому не відмовляють, коли їх гарно попросити. Ось і ви. Як трапиться яка неприємність, то відразу йдіть через синій ліс до глибокого озера, там живуть ваші рятівники. Але просити треба дуже-дуже.</p>
	<p>— А як це дуже-дуже? — розпитують у старенької.</p>
	<p>— Ну то як звичайно: чемно, ввічливо, слізно і обов’язково із подаруночком: гусочку прихопіть, а чи поросятко, ну, щоб відчувалось, що ви їх дуже поважаєте.</p>
	<p>На ранок гостя зникла. Але те, що вона розказала, так запало на думку тим добрим людям. Найстарша у сім’ї бабуся казала, що все то вигадки, оті чарівні слова. І треба не звертати на ті казки ніякої уваги і жити, як раніше жили — працювати та богу дякувати. А молоді всі сперечались, їм цікаво було: чи й справді допомогти може хтось відвернути невідворотну біду? Може, чарівне слово таки існує? Ось вони говорили про те все, та так заповзято, що й до сварки недалеко стало. А тоді найменшенький Іванко, каже:</p>
	<p>— Ви собі як самі хочете, а я таки піду та пошукаю отих чарівників.</p>
	<p>І пішов. А ви ж знаєте, що коли хтось щось шукає, то завжди знайде. Іванко теж знайшов. На біду всього села.</p>
	<p>Так, допомогли вони кожному оті чарівники своїм чарівним словом. І, здавалося б, що в тому було поганого? А тим часом жити ставало все гірше й гірше. Кожен тепер не стільки дбав про свої гаразди, скільки придивлявся — чи не краще у сусіда? Бо то Заздра посіяла між людьми таку зайву пильність. А коли виявлялось, що у сусіда щось хоч трохи краще, то бігом бігли через синій ліс до глибокого озера по чари. Працювати люди стали менше, не так заповзято, як раніше, а сварились між собою за всяку дрібницю, бо то сестри Заздри — кульгава Свара і товста, завжди заспана Лінь стали порядкувати на свій лад.</p>
	<p>І день за днем, місяць за місяцем люди забули про найголовніше — про щоденну, наполегливу працю, про невпинну турботу одне про одного. Перестали люди співати, бо співається тільки щасливим. А яке щастя,коли самі лишень заздрощі та сварки, лінощі? І перестало людям вестись у хазяйнуванні, вже й чарівникам на подаруночок не стало. І пропало село, розбрелись люди хто куди, світ за очі.</p>
	<p>А чому? Бо стареньку бабцю не послухались. Заздру, Свару й Лінь приголубили, на чарівне слово спокусились. А на землі нашій лише одне чарівне є — праця .А ще турбота одне про одного, яку люди називають Любов і Злагода.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>214 (7461). Про трьох лихих сестер. СУС —. Записала Шинкарьова Аліна 2009 року. Нортенко Ольга Василівна (1951). Дніпропетровська область, Покровський район, Шахтарське</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Наддніпрянщини/">Фольклор Подніпров’я (Наддніпрянщини)</a></li>
	</ul>
</footer>
<!--#include virtual="/-/inc/general__page_end.inc" -->
