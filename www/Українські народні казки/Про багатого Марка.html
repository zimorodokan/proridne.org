<!--#include virtual="/-/inc/general__page_start.inc" -->
<title>Про багатого Марка ☼ Українська народна казка ☼ Народна творчість</title>
<meta name="Description" content="Українська народна казка Чернігівщини, Гуцульщини «Про багатого Марка» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Про багатого Марка.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Про багатого Марка <br><span class="article__headerDescription">Українська народна казка Гуцульщини</span></h1>
	<p>Був собі багатий Марко. Велике багатство мав, багато слуг. Він їздив на ярмарок торгувати. Одного разу їде він з ярмарку, і вийшов з хати чоловік і переходить його. Та й каже:</p>
	<p>— У мене є одинадцять хлопців. Тепер народився дванадцятий. І я хочу, щоб ви були в мене за кума.</p>
	<p>Марко розсердився і не хотів того. А потому пом’як і пішов за кума.</p>
	<p>Коли охрестили дитину, Марко поїхав додому. І як ліг спати, йому вночі приснилося, що та охрещена дитина йому каже: «Що твоє, то буде моє». Рано встав Марко та й думає собі: «Що то може бути, що таке мені приснилося?»</p>
	<p>Відтоді кожної ночі снилася йому та дитина і казала уві сні: «Що твоє, то буде моє». Тоді він пішов до того чоловіка і попросив його, щоби дав йому ту дитину. А чоловік поскорбів і не хотів віддати дитину. І не дав.</p>
	<p>Багато разів приходив Марко до того чоловіка, бо йому все снилася дитина. І нарешті продав той чоловік Маркови дитину за великі гроші. Чотири роки було вже тоді дитині.</p>
	<p>Купив Марко ґелетку, поклав того хлопця в ґелетку і добре заденчив&nbsp;<sup>*</sup>. І кинув з моста в воду. І попливла ґелетка рікою. А жінки прали на березі ріки, побачили ту ґелетку та й кажуть:</p>
	<p>— Нова ґелетка плине. Добра буде на огірки.</p>
	<p>Імили вони ту ґелетку, притягнули до берега, відкрили, а там хлопчик. Взяли вони його та й за чергою утримували, тиждень одна, тиждень друга. І перебував він у тім селі.</p>
	<p>Коли хлопець виріс, йому сказали:</p>
	<p>— Ти вже можеш робити. Іди служити.</p>
	<p>І пішов він служити. А куди? До того Марка пішов, бо то багач.</p>
	<p>Одного разу каже Марко до хлопця:</p>
	<p>— Я хочу з тобою поговорити. Відки ти? Чий ти? З котрого села?</p>
	<p>А хлопець каже:</p>
	<p>— Я не знаю, відки я. Я з ґелетки.</p>
	<p>Вчув це Марко і попіснів&nbsp;<sup>*</sup>. І дуже він зненавидів хлопця. Він хотів, би цего хлопця не було, бо ж снилося йому, що цей хлопець має у него все взяти.</p>
	<p>А той Марко має великий човен. Хлопець відслужив, а він йому не заплатив. Але сказав, би вони їхали тим човном за море.</p>
	<p>Марко сам сів на той великий човен, а до него ззаду був причеплений другий, менший човен. У той другий човен Марко посадив хлопця. Відтягнув Марко той човен на середину моря і відчепив його, лишивши хлопця серед моря без весел і без нічого. Марко думав, що хлопець утопиться. Той човен поплив сам по морю. Довго плив він, і пригнали його хвилі до берега. Хлопець вискочив на берег і зачав бігти. І стрівся йому якийсь чоловік і каже:</p>
	<p>— Куди ти біжиш?</p>
	<p>— Сам не знаю, куди біжу, — відповів хлопець і розповів йому свою історію.</p>
	<p>А той чоловік сказав йому:</p>
	<p>— Тут буде велика риба-кит. Ти штрикни на неї з берега. Але дивися, би вона тебе не з’їла. І риба-кит завезе тебе через море додому. Коли вона підпливе до берега, аби ти виштрик на берег. Виштрикни і йди до Марка.</p>
	<p>Хлопець так і зробив. Доїхав на рибі до берега, виштрик і пішов назад до Марка. Марко дуже розсердився, як увидів його живого. Бо ні один ще відти не вернувся, а той вернувся.</p>
	<p>А на великому Марковому човні було чарівне весло. Хто його йметься руками, то руки приростуть до того весла і має той тримати то весло, поки жиє. Бере Марко того хлопця в море і хоче втопити його. Але забувся та й хапнувся за то весло серед моря, і його руки приросли до весла. Хлопець виштрикнув з човна на берег, а Марко пропав, не годен був уже вернутися, бо руки його приросли до весла. І як йому снилося, так і зробилося. Лишився хлопець на Марковім господарстві.</p>
	<p>Тоді скликав хлопець усі слуги, які були в Марка, і розділив той маєток на всіх слуг. А сам вернувся до свого вітця, якого довго шукав, але таки знайшов.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__footnotes">
			<p><sup>*</sup> Заденчи́ти — забити дно в бочку.</p>
			<p><sup>*</sup> Попісні́ти — спохмурніти.</p>
		</div>
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Село Долішній Спас, Косівського району, Івано-Франківської області 1 листопада 1987 року Стовп’юк Анна Лук’янівна (1903 року народження)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>


<article class="articleMain">
	<h1 class="articleMain__header">Про багатого Марка <br><span class="article__headerDescription">Українська народна казка Гуцульщини</span></h1>
	<p>Був багатий Марко. Міністер. В него вмерла жінка, він лишився з сестрою. З Настею. Зробив Марко великий набуток та й запросив усю міністерію. Він рихтується, дивиться, йде Ісус Христос з Петром та й з Павлом. І він подумав собі: «Ану закличу я бога. Чи прийде, чи ні?» Та й каже:</p>
	<p>— Господи Боже, хочу вас просити. У мене великий з’їзд міністерії. Прошу й вас. Файно вас прошу, зайдіть увечір до мене.</p>
	<p>А Ісус Христос каже:</p>
	<p>— Дякуємо за ласку. Зайдемо.</p>
	<p>Ввечір визирає він всіх. А така громовиця, так блискає, що най преч&nbsp;<sup>*</sup>. Вся міністерія з’їхалася, а Ісуса Христа нема. Але з того боку, де блискавиці й громовиця, ідуть три старці. Та й за палицю тримаються. Один спереду, другий посередині, а третій ззаду. Той, що незрячий, посередині за палицю тримається. Та й повертають усі три до багатого Марка. І просяться на ніч. А він їм каже:</p>
	<p>— У мене нині не для старців набуток, а для міністерії. А той середній старець каже:</p>
	<p>— Я сліпий, каліка вічна. Може ми би коло коров переспали? Видите, яка плова&nbsp;<sup>*</sup>, які дощі.</p>
	<p>А Марко каже.</p>
	<p>— В мене коло коров підлоги помиті. Міністерія буде йти на все дивитися. Нема в мене для вас пляцу&nbsp;<sup>*</sup>.</p>
	<p>— Може би, коло псів?</p>
	<p>— Ні. В мене скрізь буде міністерія переглядати.</p>
	<p>Таки ніде не хоче приймити. А там на боці був курник. Старці питають:</p>
	<p>— Може би, під курником?</p>
	<p>— Ні.</p>
	<p>А Настя каже:</p>
	<p>— Бійся бога. Видиш, які блискавиці, яка плова. Ти прийми їх, — каже, — най ідуть під курник.</p>
	<p>— Та най ідуть уже, — сказав Марко.</p>
	<p>Настя дивиться, а вони пішли всі три під курник та й посідали. Та й той середній узяв платинку та й над ними присилив. Аби не падало на них з-під курей. А Настя стоїть та дивиться. І собі подумала: «Йой, вони такі голодні. Може, щось тихенько возьму та дам їм їсти». Пішла та й з голубців узяла шкірки тої, що накривають кухарки голубці. Взяла тої шкірки, та й принесла, та й їм подала. Пішла та й дивиться у віконце, чи вони їдять, чи ні. А той середній старець ту шкірку перехрестив та й три рази на ню хохнув. Та й перекроїв ножем, з тої шкірки така булка зробилася, що йой. А то був Ісус Христос. Він укроїв кавалок та й дав Петрови, та й дав другий кавалок Павлови.</p>
	<p>Настя дивиться, а то з неба промінь упав. То летів ангел. Прилетів ангел та й каже:</p>
	<p>— Ісусе Христе, родичі двадцять один рік прожили, і не було дітей у них. А тепер народився хлопчик. Який йому талан дати?</p>
	<p>І сказав Ісус Христос так:</p>
	<p>— Тому хлопцеви міністра Марка все майно.</p>
	<p>Всі повибігали з хати, а то лиш промінь і в тому промені Ісус Христос, Петро й Павло. І ангел між ними. І зажурився Марко. І думає собі так: «Котрого нині числа? Цего числа вродився хлопчик у родичів, що не мали двадцять і один рік дітей». Він це занотував і сказав післати військо, аби воно ту дитину найшло й забрало.</p>
	<p>Військо найшло ту дитину. А та дитина така файна. Родичі тримають її на руках і не хочуть давати. Дають майно, все дають, аби лиш дитину не брали. А військо:</p>
	<p>— Нє!</p>
	<p>І забрали ту дитину. Та й куди понесли? В кущі. Занесли в кущі та й жаль їм дитину нищити. Наклали під смереку купу моху. Сонечко пригріло, а вони дитину розповили і поклали на той мох. А дитина ручками й ножками киває. Військо поховалося та й дивиться, що то з того буде. Дивляться вони, а то йдуть дві бабі. З кошелями по гриби. Надходять, дивляться, а на моху бавиться дитина в пеленках.</p>
	<p>— Паранько, ходи, видітимеш, що я найшла.</p>
	<p>— Йой, — каже, — в тебе четверо дітей, а в мене дітей нема. Бери собі ці гриби, а дай мені дитину.</p>
	<p>Взяла жінка дитину, пішла до церкви та ухрестила її. Коби вона була сказала: «Я вродила», а то сказала, що найшла в кущах на моху.</p>
	<p>Дізнався Марко про ту дитину та й собі подумав: «Що то за хлопець?» Хлопець ріс, а Марко все про него думав. А коли вже хлопцеви сімнадцять років було і брали його під комісію, Марко подумав: «Це таки той хлопець». І покликає хлопця до себе. І сказав забити його у бочку, покласти ту бочку в човен і пустити в море. Як море заграє, бочку з човна викине в воду. Залізні обручі не пустять його, і він там умре.</p>
	<p>І довго стояв човен на морі, і море не грало, і човен не перевернуло. А хлопець зголоднів, почав ковтати в бочку, але ніхто його не чув.</p>
	<p>А на річці, там, де річка в море впадає, перуть дві жінці. Та й каже одна з них:</p>
	<p>— Яку файну бочку морем несе.</p>
	<p>Одна каже, що собі возьме ту бочку, а друга — собі. А далі каже одна другій:</p>
	<p>— Накидаймо в цю бочку крижавок&nbsp;<sup>*</sup> та й цілу зиму будем брати. Та й буде моя бочка й твоя.</p>
	<p>Притягнули бочку до берега, вибили дно, а там хлопець, як лялька.</p>
	<p>Одна жінка каже до другої:</p>
	<p>— В тебе діти є, а в мене нема. То я беру хлопця, а ти бери бочку.</p>
	<p>Коби вона була не казала, що на морі хлопця ймила! А вона сказала. Та й донеслося до Марка, що на морі ймили хлопця. Наказує він аби того хлопця припровадили до него. Припровадили хлопця, а Марко пише картку до свого зятя Петра. А той Петро був від тигрів. Як людина завинила, то її давали межи тигрів. І написав Марко в тій картці: «Тримай цего хлопця в себе, а я прийду і скажу, що з ним робити». Дає картку хлопцеви й каже.</p>
	<p>— Цю картку занеси моєму зятеви Петрови. Тримай її в руці догори і неси. І би ти нікому не давав цю картку читати.</p>
	<p>Хлопець несе картку та й іде почерез луг. З корчів виходить дідик. І питається хлопця:</p>
	<p>— Що з тобою є, що ти так руку догори несеш? Що ти, каліка чи що?</p>
	<p>А він каже:</p>
	<p>— Міністер Марко дав мені картку до свого зятя. І сказав, аби я ніс її і не дав нікому прочитати.</p>
	<p>А дідик каже:</p>
	<p>— Дай мені ту картку. Я не буду нічого з нею робити, лиш пообзираю.</p>
	<p>Хлопець подав йому картку, а дідик лиш пальцем гейби щось пописав на ній. І повернув хлопцеви.</p>
	<p>Приносить хлопець картку до Петра, подає, а в тій картці написано: «Ожени його до тижня, а я приїду в неділю та й переблагословлю».</p>
	<p>Петро це прочитав, та й гай найшли дівчину, файну, як ляльку. Скликав Петро міністерію, накликав гостей і зробили хлопцеви весілля.</p>
	<p>По весіллю в неділю дивляться, Марко їде. В бричці, на конях все золоте. Став Марко, зять Петро розпряг коні, заніс і замкнув упряж. Марко ввійшов до хати, привиталися. Та й питає Марко:</p>
	<p>— Ви зробили то, що я написав?</p>
	<p>— Зробили.</p>
	<p>— Іди заклич хлопця.</p>
	<p>Закликали його, а він зібраний як міністер. Марко питає:</p>
	<p>— Що це є?</p>
	<p>— Що написали, то є.</p>
	<p>— Я такого не писав.</p>
	<p>— Я покажу вам вашого листа. Ви написали, щоб я оженив хлопця.</p>
	<p>Рознервований Марко вибіг надвір. Вони ждуть його, а його нема та й нема. Вийшли надвір, питаються — ніхто ніде не видів Марка. Подивилися за ліву браму, а то лиш шмаття з Марка. З’їли його тигри.</p>
	<p>Петро впрягає коні, бере ті гроші, що їх міністерія накидала на весіллі, бере хлопця і їде до Маркового дому. Приїхали, і дав йому Петро всі ключі. І потвердили хлопця замість Марка міністром.</p>
	<p>І почав він шукати своїх батьків. Чи є така й така родина? І найшлися вони. І привезли ту родину до него, маму й тата його. Приїхали вони, і він їм розказує:</p>
	<p>— Велику я печаль пережив. А тепер став міністром.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__footnotes">
			<p><sup>*</sup> Преч — геть.</p>
			<p><sup>*</sup> Пло́ва — злива.</p>
			<p><sup>*</sup> Пляц — тут: місце.</p>
			<p><sup>*</sup> Крижа́вка — головка капусти.</p>
		</div>
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Село Пістинь, Косівського району, Івано-Франківської області 29 лютого 1988 року Третяк Марія Николаївна (1903 року народження)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>


<article class="articleMain">
	<h1 class="articleMain__header">Про багатого Марка <br><span class="article__headerDescription">Українська народна казка Чернігівщини</span></h1>
	<p>Був собі бідний хлопець. Захотів він найнятися і пішов до одного багатого пана чи то поміщика. Пан не схотів його найняти і відіслав назад. Тоді цей хлопець ходив-блукав і впросився в якусь хату ночувати. А там жінка народжувала дитину. При ній була баба-повитуха. Подивилася баба в вікно і каже:</p>
	<p>— Ось цей хлопець, що ходив найматися, зараз під вікном стоїть. Колись я приймала його при родах. Хоч цей пан його не найняв, та все одно він унаслідує його багатство і буде там хазяїном.</p>
	<p>Вийшла баба і каже:</p>
	<p>— Іди і наймайся до того багатого. Тепер він тебе прийме.</p>
	<p>Хлопець так і зробив. Пан найняв його, а він полюбився з пановою дочкою. Не дуже панові це подобалося. Пішов він до коваля і домовився, що пришле свого наймита підкови кyвати, а той щоб його спалив його вогнем.</p>
	<p>Наймит пішов та й забув ті підкови взяти. А хазяїн, Марком його звали, взяв ті підкови та й пішов у кузню. Та тільки двері відчинив з підковами, а коваль, думаючи, що то наймит, спалив його.</p>
	<p>А наймит на дочці одружився і став хазяїном.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>144 (3999). Про багатого Марка. СУС 461. Записав Микола Зінчук 27 жовтня 2007 року. Компанець Євдокія Сергіївна (1919). Чернігівська область, Носівський район, Плоске</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Чернігівщини/">Фольклор Чернігівщини</a></li>
		<li><a href="/Фольклор Гуцульщини/">Фольклор Гуцульщини</a></li>
	</ul>
</footer>
<!--#include virtual="/-/inc/general__page_end.inc" -->
