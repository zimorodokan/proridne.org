<!--#include virtual="/-/inc/general__page_start.inc" -->
<title>Злодії та мужня дівчина ☼ Українська народна казка ☼ Народна творчість</title>
<meta name="Description" content="Українська народна казка Поділля «Злодії та мужня дівчина» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Злодії та мужня дівчина.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Злодії та мужня дівчина <br><span class="article__headerDescription">Українська народна казка Поділля</span></h1>
	<p>Жив собі чоловік та жінка. Були вони собі заможненькі. І була у них їдним-їдна дочка. Роботяща, тямуща, добра та тиха.</p>
	<p>От збираються чоловік з жінкою на ярмарок. Набрали всілякого добра на віз: і поросят, і гусей, і меду, і верети ткані, і городину. А дочці й кажуть:</p>
	<p>— Запроси до себе дівчат на вечерниці. Будете прясти, наварите пирогів з сиром, повечеряєте й полягаєте спати, а ми за два дні приїдемо.</p>
	<p>Поїхали. Дівчина все так зробила, як мати наказувала. От сидять дівчата, прядуть, починки в кошики складають. Жартують, сміються, співають. Почали пироги ліпити. Наліпили, сіли вечеряти. А в одної дівчини впало на долівку веретено та й покотилось під постіль. Нахилилася вона, щоб його дотягнути, а там лежать таких три здорових злодії, що насилу влізаються. Налякалась дівчина, але нічого нікому не сказала, ніби й не бачила нічого. А тоді тихо шепнула одній дівчині на вухо, та — іншій. Одна встала та й каже:</p>
	<p>— Ой, побіжу, бо мати наказала полотно з дроту забрати, а я й забула.</p>
	<p>Друга теж встала:</p>
	<p>— А я забула кури закрити, лаятимуть.</p>
	<p>Та й теж вибігла з хати. Залишилась дівчина сама. Сидить за столом, їсть пироги та й каже:</p>
	<p>— Всі святі, ідіть зі мною вечеряти!</p>
	<p>— А нам можна? — запитав грубим голосом один із злодіїв. Дівчина злякалась, але виду не подала.</p>
	<p>Повилазили вони всі троє, повсідались за стіл. Такі здорові та страшні.</p>
	<p>— Ану, давай нам, вража дочко, всього, що маєш, — наказав той же грубий голос.</p>
	<p>— Піду в комору, принесу сала, ковбас та сметани, — ледве чутно промовила дівчина.</p>
	<p>— Тільки швидше, бо ми часу не маємо, ще треба в одне місце потрапити, — прогримів старший.</p>
	<p>Пішла дівчина в комору ледь жива. А двері в комору були ковані, залізні. Закрилась вона там на засов, взяла в руки серпа та й сидить.</p>
	<p>Чекали, чекали злодії — нема.</p>
	<p>— Іди, подивись, де вона поділась? — наказав старший.</p>
	<p>Пішов злодій в сіни, взявся за клямку, відкрити не може. Покликав інших злодіїв. Почали вони стукати, двері рвати, товкти ногами. Але вони не піддавалися. А дівчина ледь жива сидить в коморі і мовчить.</p>
	<p>Надумали злодії дістатись до дівчини, бо дуже розізлились. Почали вони рити яму під дверима комори, щоб дістатись до неї. Рили, рили, ось уже й рука влізає, ось уже й голова...</p>
	<p>І тільки показався один з ями в коморі, а дівчина взяла серпа та й відтяла йому голову, а потім витягла безголове тіло і поклала в кутку комори. От і друга голова показалась, вона й другому голову відтяла, витягла і теж поклала в куток.</p>
	<p>Почав і третій лізти, але раптом помацав, що щось липке та тепле по руці тече. Принюхався, а то кров. Але не встиг руки забрати. Дівчина черкнула серпом і відтяла руку. Злодій налякався, крикнув з болю і, розлючений, сказав:</p>
	<p>— Ну, чекай, вража дочко, я тебе ще достану.</p>
	<p>Та й втік з хати. Приїжджають через день чи два батьки з ярмарку, а дівчина ледве відкрила двері. Подивився тато з мамою на неї, а вона як з хреста знята. Посивіла за дві ночі, бліда, тільки очі світяться та руки трусяться, а серпа з рук не випускає. Налякались батьки, зарубаних злодіїв закопали далеко в полі, а дівчину по бабах повезли, щоб відмовили, переляк вилили. Трохи ніби полегшало дочці, але вона більше лежала, втупивши в стелю очі. Хотіли забрати в неї серпа з рук, та не віддала.</p>
	<p>— Він, мамо, ще прийде по мою душу.</p>
	<p>— Хто, дитино?</p>
	<p>— А той злодій, що я йому руку відтяла, він мене, мамо, не лише в спокою, от побачиш.</p>
	<p>Лежить вона, слабує, а серп під одіялом поряд. А той злодій, що залишився живий, трохи поранену руку і думає, як би відомстити дівчині. Переодягнувся він у старця, вдягнув якесь дрантя, що дірка на дірці. Обмотав руку обрубану ганчіркою, почепив торбу через плече, натягнув бриля на очі і пішов по селах просити.</p>
	<p>Приходить в те саме село, де жила дівчина, зайшов на обійстя, нема нікого. Зайшов в хату:</p>
	<p>— Добрий день, люди добрі, може маєте що дати бідній людині, чи хліба шматок, чи води ковточок.</p>
	<p>Мати кинулась до старця:</p>
	<p>— Сідайте в нашій хаті, я зараз принесу вам і одежу добру, і поїсти, і щось в торбу.</p>
	<p>А дівчина лежить на постелі, очі закрила, а під одіялом стискає серп, бо впізнала голос найстаршого злодія та й руку обмотану ганчіркою помітила краєм ока. Залишились вони одні в хаті.</p>
	<p>— Ну, прощайся з сим світом, вража дочко, — та й кинувся на неї з ножем. А дівчина що мала сили махнула серпом по шиї злодія, аж голова відлетіла, як гарбуз. Гухнулось безголове тіло злодія на землю.</p>
	<p>І тут сталось чудо. Встала дівчина на ноги, зразу їй полегшало, і крикнула вона на всю хату:</p>
	<p>— Мамо, аж тепер я ніби камінь з плечей скинула, тепер я вільна від всіляких страхів, тепер я нічого не боюсь.</p>
	<p>Зраділи мама з татом, бачачи здоровою свою дитину. З того часу в селі всі дивувались її мужності і сміливості.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>37 (5989). Злодії та мужня дівчина. СУС (956В). Записано Гаврушко Г. П. 2008 року. Боровик Фаїна Микитівна (1932). Хмельницька область, Деражнянський район, Гатна</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Поділля/">Фольклор Поділля</a></li>
	</ul>
</footer>
<!--#include virtual="/-/inc/general__page_end.inc" -->
