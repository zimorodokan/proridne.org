<!--#include virtual="/-/inc/general__page_start.inc" -->
<title>Білокоровий ☼ Українська народна казка ☼ Народна творчість</title>
<meta name="Description" content="Українська народна казка Гуцульщини «Білокоровий» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Білокоровий.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Білокоровий <br><span class="article__headerDescription">Українська народна казка Гуцульщини</span></h1>
	<p>Мала баба козу та й купила козі сінця. Та й зараз буде файна казка з кінця. Ви будете тихо? Та й я буду.</p>
	<p>Колись я був у пана, і була в него корова надіжна. Пару раз я вийшов, хотів подивитися, чи ся не вположила — не було нічого. А ще раз вийшов — коров ся вположила. І що мала вродити теля, то вродила дитину, хлопчика малого. Я подивився на це та й іду до пана. Та й кажу панови:</p>
	<p>— Ідіть, бо якась дитина ссе корову.</p>
	<p>Пан вийшов, подивився — правда. І злякався пан. Приходить до хати і каже пані:</p>
	<p>— У нас якесь неприємство. А пані питає:</p>
	<p>— Що таке?</p>
	<p>Каже пан:</p>
	<p>— Корова вродила хлопця, а не теля. Треба цю корову зарізати. А та корова була віщун, а хлопець — піввіщун. Пішов пан шукати різника, аби корову знищити. А корова говорить до хлопця:</p>
	<p>— Ти — Білокоровий, таке тобі буде ім’я. Аби-с знав, як хто тебе буде питати.</p>
	<p>У понеділок приходить до пана різник. Корова каже до сина:</p>
	<p>— Будемо гинути. Але як будеш робити так, як я скажу, то не загинемо. Як зараз зайде чоловік з ножем до стайні, аби-с міцно ймився мені за роги.</p>
	<p>Різник заходить, і в той мах корова зривається, а Білокоровий тримається за роги. Вискочила корова і полетіла, як вітер, попід облаки.</p>
	<p>Залетіли вони далеко і стали на задолині. Корова поплекала Білокорового. А там був явір, поверх півметра загрубий. Каже корова:</p>
	<p>— Ану йди, синку, його витягни. І стрімголов гіллям у землю аби-с забив.</p>
	<p>Пішов Білокоровий, спробував — не годен. І приходить д’мамі. А мама знає, що він не годен. І каже до сина:</p>
	<p>— Ой ще, сину, тебе треба плекати цілих два тижні.</p>
	<p>Що наша дитина вростала за рік, то цей за годину. У два тижні знов посилає його мама-корова:</p>
	<p>— Ану, — каже, — йди тепер та попробуй того явора витягнути. Пішов Білокоровий і взявся до того явора. Обіймив руками, вирвав, на руках перевернув і забив гіллям успід, а корінням наверх. І приходить д’мамі.</p>
	<p>— Що, сину, витяг? Він відповідає:</p>
	<p>— Витяг.</p>
	<p>— Забив стрімголов?</p>
	<p>— Забив.</p>
	<p>— Отепер мемо ся, Білокоровий, розходити. Білокоровий у плач:</p>
	<p>— Куди ви, мамо, йдете?</p>
	<p>— Будемо вже, сину, розходитися. Ти вже сам даш собі раду.</p>
	<p>І обцілувала його корова, і здоймилася й полетіла. А він плаче, сумує за мамою. І походжує по тій полянці. В один бік, у другий.</p>
	<p>І дивиться — якась є стежка потоком. І він ся втішив. Іде він тою стежкою, аж бачить — на ялици золота шабля висить і золота рушниця. Поліз він на ялицю, взяв ту шаблю й ту рушницю. І дуже ся втішив. І зробився з него цілий віщун, знає, що наперед буде.</p>
	<p>Іде він, дивиться — якийсь чоловік лупає каміння. Дуже Білокоровий втішається. Приходить д’тому.</p>
	<p>— Боже помагай! Ти як називаєшся? Той відповідає:</p>
	<p>— Лупайкамінь.</p>
	<p>— Ми би не були, — каже, — товариші? А той каже:</p>
	<p>— Чому ні?</p>
	<p>— То ходім далі.</p>
	<p>Ідуть вони удвох далі. А там знов якийсь є. Тягне буки і гне з них ожівки. Приходять д’нему.</p>
	<p>— Боже помагай! Ти як називаєшся? Він відповідає:</p>
	<p>— Крутибук.</p>
	<p>— Ми би не були товариші? Той каже:</p>
	<p>— Чому ні?</p>
	<p>— Ходім далі.</p>
	<p>Ідуть вони далі, підходять на гору, дивляться, а там забив якийсь грубу штаму в землю та й колише горою. Приходять д’нему.</p>
	<p>— Боже помагай! Ти як називаєшся? Каже той:</p>
	<p>— Хитайгора.</p>
	<p>— Ми би не були, — каже, — товариші?</p>
	<p>— Та чому ні?</p>
	<p>Так вони зібралися всі штири. І всі були дужі — Лупайкамінь, Крутибук, Хитайгора і Білокоровий. Але Білокоровий був ще й віщун, знав наперед, що має бути.</p>
	<p>Виходять вони на гору. А там колись давно сиділи опришки. Там вони багато всякого позакопували: пили, горшки й інші річі. Каже Білокоровий до товаришів:</p>
	<p>— Хлопці, може б, ми збудували тут собі дім?</p>
	<p>Хлопці відповіли:</p>
	<p>— Най буде.</p>
	<p>Лупайкаменя післав Білокоровий, аби лупав каміння на фундамент, Крутибука — аби носив дерево, Хитайгору — аби розхитував ту гору, щоб було рівно. А Білокоровий пішов відкопати і поприносити все, що було сховано. Бо він був віщун і знав, що де є. Приніс то все, і три карабіни приніс.</p>
	<p>Зачали вони будувати ту хату. І нема вже що їсти. Каже Білокоровий:</p>
	<p>— Хлопці, треба йти на польовання. Хто хоче йти? Крутибук каже:</p>
	<p>— Я йду.</p>
	<p>Та й Лупайкамінь каже:</p>
	<p>— Я йду.</p>
	<p>Та й пішли вони, та й убили оленя. Там його розібрали. Та й трохи взяли на гору і кажуть:</p>
	<p>— Маємо, хлопці, що їсти.</p>
	<p>А Білокоровий знає, що вони вбили. Каже він:</p>
	<p>— Підемо всі і винесемо решту того м’яса.</p>
	<p>Пішли вони всі чотири і принесли. Це вже було перед вечором. Зварили собі вечерю, Білокоровий приніс горівки, що була захована опришками. Переночували вони — і на другий день до роботи. І за тиждень побудували дім: штири кімнати й кухню.</p>
	<p>Тоді каже Білокоровий:</p>
	<p>— Три будуть іти на польовання, а один — варити їсти. Хто буде сьогодні йти на польовання, а хто зостається їсти варити?</p>
	<p>Лупайкамінь каже:</p>
	<p>— Я лишаюся варити обід.</p>
	<p>Крутибук, Хитайгора й Білокоровий пішли на польовання, а Лупайкамінь варить обід. І тут приходить бородатий Ліктиборода і стукає:</p>
	<p>— Одчини двері!</p>
	<p>А Лупайкамінь каже:</p>
	<p>— Я не хочу. Ліктиборода каже:</p>
	<p>— Утворяй двері, бо ти зараз юшкою очі попарю.</p>
	<p>Лупайкамінь утворив двері. Ліктиборода входить, юшку випив, м’ясо в пазуху та й пішов.</p>
	<p>Білокоровий знає, що обіду нема, а ті два — ні. Приходять вони до хати, а Лупайкамінь спить. Питають:</p>
	<p>— То ти не варив їсти?</p>
	<p>— Та, — каже, — так мені ся здрімало, що й не мав-єм коли варити обід.</p>
	<p>Нічого не признається. А Білокоровий знає, що був Ліктиборода. А Хитайгора й Куртибук не знають. Варять вони собі обід, а Лупайкамінь сам не свій. Як зварили, він і їсти не хотів. І нічого не признавався.</p>
	<p>Другий день каже Білокоровий:</p>
	<p>— Хто лишається варити обід? Крутибук каже:</p>
	<p>— Я.</p>
	<p>Ті три пішли на польовання, а Крутибук лишився. Якурат доварює він обід, приходить Ліктиборода.</p>
	<p>— Утвори двері!</p>
	<p>— Хто там? — питається Крутибук. Ніхто не відповідає.</p>
	<p>— Та хто там?!</p>
	<p>— Ліктиборода.</p>
	<p>— А ви що хочете?</p>
	<p>— Та прийшов на обід.</p>
	<p>— Як прийдуть хлопці, то буде обід. Каже Ліктиборода:</p>
	<p>— Ти не жартуй, бо зараз юшкою очі випарю.</p>
	<p>Утворив Крутибук двері. Входить Ліктиборода. Юшку випив, м’ясо в пазуху і пішов. Крутибук перепудився і ліг спати.</p>
	<p>Приходять хлопці — обіду нема. А Білокоровий знає, хто то поїв обід.</p>
	<p>— Ти чого спиш, а не вариш їсти? Каже Крутибук:</p>
	<p>— Так ми ся задрімало, і я заснув. Де я сподівався, що засну? Крутибук теж не признається, хто з’їв обід. Варять усі разом другий обід.</p>
	<p>На третій день каже Білокоровий:</p>
	<p>— Хто лишається обід варити?</p>
	<p>— Я, — каже Хитайгора.</p>
	<p>Та й ті пішли на польовання, а Хитайгора лишився. Доварює він обід. Приходить знов Ліктиборода.</p>
	<p>— Утвори двері!</p>
	<p>— Я не втворяю.</p>
	<p>Знов каже Ліктиборода:</p>
	<p>— Утвори двері! А цей знов каже:</p>
	<p>— Я не втворяю.</p>
	<p>Утворяє Ліктиборода сам. Та й береться до горшка та й юшку п’є. Хитайгора дивиться на Ліктибороду і думає, що цей за два-три махи все вип’є, і ніц не лишиться. Та й каже Хитайгора:</p>
	<p>— Не пийте всю юшку, беріть всього половину, бо зараз хлопці прийдуть та й будуть голодні, як ви все заберете.</p>
	<p>Ліктиборода лишив з літру тої юшки та й лиш кусочок м’яса. Хитайгора борше вставляє в піч друге м’ясо.</p>
	<p>Приходять ці з польовання, Білокоровий знає, що нема вбіду. А Лупайкамінь і Крутибук ідуть позаду, та й приказує один одному:</p>
	<p>— Ба чи той Хитайгора зварить обід нині? А Лупайкамінь каже:</p>
	<p>— Я би щось тобі сказав, аби ти й мені сказав. Я був зварив обід, але прийшов Ліктиборода та й забрав.</p>
	<p>Тоді Крутибук і собі каже:</p>
	<p>— То і в мене таке склалося.</p>
	<p>Приходять вони до хати — обіду нема. Ще не доварився. Каже Білокоровий Хитайгорі:</p>
	<p>— Чого ти так спізнив з обідом?</p>
	<p>— Я не думав, що ви так живо прийдете. Доварилося, попоїли.</p>
	<p>На четвертий день знов каже Білокоровий:</p>
	<p>— Хто лишається варити обід? Кажуть ті три:</p>
	<p>— Мабуть, ти, Білокоровий.</p>
	<p>І Білокоровий лишився, а вони втрьох пішли на польовання. Варить Білокоровий обід. Якурат доварюється, приходить Ліктиборода.</p>
	<p>— Утвори двері! Білокоровий відповідає:</p>
	<p>— Зараз, зараз, мінуточку!</p>
	<p>Бере шаблю з клинка і утворяє двері. Та вхопив Ліктибороду за бороду, обкрутив ту бороду на свою руку. Виводить його надвір. Там був такий явір, коло метра грубости. Він шаблею раз у того явора! Явір розколовся, а Білокоровий бороду Ліктибороди в той розкіл і присилив ’го. Та входить до хати і розсипає по мисках обід.</p>
	<p>А ті три йдуть з польовання і говорять. І приказує один одному, чого їсти не зварив. Через Ліктибороду. І говорять собі всі три і прикваплю-ють. Каже один:</p>
	<p>— Чи з’їв уже Ліктиборода обід, а чи застанемо його? Приходять — усе на столі! Лиш один на одного позирають. Каже</p>
	<p>Білокоровий:</p>
	<p>— Намучили-сте ся, хлопці. Аж четвертої днини з’їмо обід, як ся належить.</p>
	<p>Наливає одному чарку, другому, третьому, а собі ніц. Хлопці попоїли. Тоді каже Білокоровий:</p>
	<p>— Ану, хлопці, ходіть зо мною. Ви виділи того явора, знаєте його?</p>
	<p>— Знаємо.</p>
	<p>Приходять, а то ні явора, та й ні Ліктибороди. Витяг Ліктиборода явора і потяг на той світ.</p>
	<p>— Ой, друзі мої, друзі, — каже Білокоровий, — чого ви не кажете, хто в нас обід забирав?</p>
	<p>П’ятої днини знов ідуть ті три на польовання. Білокоровий каже:</p>
	<p>— Наполюйте якнайбільше м’яса. А трохи ми вже маємо. Аби-смо наварили і напекли, бо мемо йти шукати Ліктибороду.</p>
	<p>Хлопці наполювали багато м’яса, одно поварили, друге попекли, збираються і йдуть. Замкнули хату і йдуть по сліду, а то лиш тріски з явора по камінню — слід, куди пішов Ліктиборода.</p>
	<p>Прийшли вони до скали. Там була велика діра. Білокоровий знає, що в тій дірі є змія з сімома головами, а нічого їм не каже.</p>
	<p>— Ти, Лупайкамене, іди лупай каміння і роби цебер. А ти, Крутибуче, іди крути з бука ужевку, щоб була якнайдовша. А ти, Хитайгоро, іди принеси дерево, аби забити тут слупа.</p>
	<p>Це все вони зробили, і каже Білокоровий:</p>
	<p>— Котрий, хлопці, йде вперед шукати Ліктибороду? Лупайкамінь каже:</p>
	<p>— Я робив цебер та й я сідаю перший. Каже йому Білокоровий:</p>
	<p>— Правою рукою тримайся за цю линву, а в ліву бери шаблю. Білокоровий знає, що там є змія з сімома головами, та й каже йому:</p>
	<p>— Як ті щось буде грозити, рубай його шаблею, а якби тебе замага-ло, похитай линву, і ми тебе витягнемо нагору.</p>
	<p>Лупайкамінь спустився, не міг нічого там зробити, похитав линвою, і витягли його нагору. Питаються:</p>
	<p>— Що там?</p>
	<p>(Білокоровий знає, а ті два не знають).</p>
	<p>Каже Лупайкамінь, що там змія і має сім голів. Білокоровий каже:</p>
	<p>— Хто тепер спускається туди?</p>
	<p>— Я, — сказав Крутибук. — Я крутив линву, я й спускаюся.</p>
	<p>— Ставай у цебер, лівою рукою тримайся за линву, а правою шаблю тримай. Що побачиш, рубай і ніц не питай, нічого тобі не буде. Якби тобі хтось перешкодив, знищуй його.</p>
	<p>Спускають його вспід, а він як уздрів ту язю, перепудився страшно. І хитає линву, аби його нагору взяли. Витягли його і питаються:</p>
	<p>— Що там? Чого ти не спускався далеко?</p>
	<p>— Ой, — каже, — там язя, я втяв їй одну голову. Як пустилася до мене, то я замало й шаблю не загубив.</p>
	<p>Каже Хитайгора:</p>
	<p>— Ану я піду.</p>
	<p>То саме: стає у цебер, лівою рукою тримається, а в правій — шабля. Спускається до язі, махає шаблею і втяв їй дві голови. І хитає линвою, аби його нагору взяли. Вийшов він, і каже до него Білокоровий:</p>
	<p>— Що ти там видів?</p>
	<p>— Йой, — каже, — таке нещастя!</p>
	<p>А Білокоровий знає, бо він віщун. А Хитайгора каже:</p>
	<p>— ... Там є більше змій, не лиш ця.</p>
	<p>А Білокоровий думає: «Ти це збрехав». Бо він усе знає, лиш їм не признається. Каже Білокоровий до своїх товаришів:</p>
	<p>— Тепер моя черга йти. Ви полюйте, аби-сте мали багато м’яса. Один аби сидів тут, коло цебра, а два на полюванні. Щоби-сте не були голодні. Щоби ви, хлопці, файно жили, не сварилися, один одного поважали. Бо я не знаю, чи скоро вернуся. Я не вернуся, доки не найду Ліктибороду. Бо як ми його не знищимо, то він нам не дасть життя.</p>
	<p>Бере Білокоровий золоту рушницю на плечі, шаблю в руку, сідає в цебер і спускається в ту яму. Спустився д’змії, як зачав тою шаблею сюди-туди махати, відрубав їй усі голови геть. І впав на той світ, на золоту дорогу. Та й дивиться — лиш тріски з явора по камінню. Іде він дорогою за тим слідом. Дивиться, а там якась хата. Приходить він д’тій хаті, а з неї дівчина вийшла.</p>
	<p>— Йой, пане! Йой, пане! Він питає:</p>
	<p>— Що таке?</p>
	<p>— Відки ви ся взяли? Ідіть геть!</p>
	<p>— Та кажи, що таке.</p>
	<p>— Тут є такий дідо Ліктиборода. Він зараз вас може знищити.</p>
	<p>— А де той дідо?</p>
	<p>— Та, — каже, — притяг бородою явора та на печі спить. Білокоровий заходить до хати та й питає:</p>
	<p>— Ти, Ліктибородо, спиш?</p>
	<p>А Ліктиборода підоймив голову та й каже:</p>
	<p>— Ти що хоч’?</p>
	<p>— Та я зварив обід, хотів аби-с прийшов.</p>
	<p>Підоймається Ліктиборода з печі, а Білокоровий вже напоготові. Мах-мах сюди-туди і порубав золотою шаблею Ліктибороду. Виходить Білокоровий надвір і каже до тої дівчини:</p>
	<p>— Я буду цю хату палити.</p>
	<p>А та дівчина говорить до него:</p>
	<p>— Йой, не треба палити, бо тут є ще три дівчини. Каже він їй:</p>
	<p>— Іди скажи їм, най ідуть геть з хати.</p>
	<p>Дівчата вийшли з хати, а він ту хату запалив, і згоріла вона разом з Ліктибородою, зі всім. Тоді бере тих штирьох дівчат з собою і йде д’тій дірі. Приходить д’тому цеброви, пише він картку і дає одній дівчині. «Це буде жінка Лупайкаменя», — було написано в тій записці. Стала вона в цебер, імилася за линву, Білокоровий похитав за линву</p>
	<p>і витягли її нагору, на цей світ з того. Вийшла вона з цебра та й питається:</p>
	<p>— Котрий тут Лупайкамінь?</p>
	<p>— Я.</p>
	<p>— Білокоровий сказав, що я маю бути ваша жінка. А ті два питаються її:</p>
	<p>— А ще там є дівчата?</p>
	<p>— Є, — каже, — ще три. Казав Білокоровий, аби ви борше знов давали цебер на той світ.</p>
	<p>Дали вони цебер, пише Білокоровий картку і подає другій дівчині, тій, що вона має бути жінка Крутибука. Стала вона в цебер, імилася за линву, Білокоровий похитав, і витягли її нагору. І питається вона:</p>
	<p>— Котрий Крутибук? Білокоровий призначив, що я є його жінка. Знов спускають цебер, знов пише Білокоровий картку і подає в руки третій дівчині, що має бути жінка Хитайгори. Витягли її нагору, і питає вона:</p>
	<p>— Хто такий Хитайгора?</p>
	<p>— Я, — каже Хитайгора.</p>
	<p>— Білокоровий призначив, що я буду ваша жінка.</p>
	<p>А ці три — Хитайгора, Крутибук і Лупайкамінь — радяться. Що далі робити? Жінка Хитайгори каже:</p>
	<p>— Та спускайте цебер, бо тепер буде йти Білокорового жінка. А ці далі радяться. Та й каже один до одного:</p>
	<p>— Ба яку він жінку собі лишив? Чи краща від наших, чи ні?</p>
	<p>А Білокоровий знає, що вони говорять. І що він думає? Жінка Хитайгори знов каже:</p>
	<p>— Та спускайте, бо він просив, щоб скоро спускали.</p>
	<p>— Зараз, зараз.</p>
	<p>Нарешті порадилися, що мають робити, та й пускають цебер на той світ. Висилає Білокоровий свою жінку. Похитав линву, витягли її нагору. Дивляться вони — їх жінки файніщі. І знов радяться, що мають робити. Каже Лупайкамінь до Хитайгори й Крутибука:</p>
	<p>— Підтягнути його до половини гори, а від половини утяти линву, і най він упаде, най розіб’ється там.</p>
	<p>Білокорового жінка вмліває, а вони далі радяться всі три. Каже Крутибук:</p>
	<p>— Добре ти, Лупайкамене, порадив. Бо, — каже, — якби він сюди вийшов, то він би нами командував.</p>
	<p>А Білокоровий знає про це. Він не сідав у цебер, а наклав каміння. Похитав линвою, а вони витягли цебер до півдіри і линву втяли. І той цебер з камінням упав і розсипався на пісок.</p>
	<p>Білокоровий не тому вибрав ту дівчину за жінку, що вона нефайна, а за її сумління, за те, що вона з щирим серцем усе поправді сказала йому за Ліктибороду. Що Ліктиборода має до помочі змію з сімома головами і дванадцять медведів.</p>
	<p>І подумав Білокоровий: «Куди ж я тепер дінуся?» І йде назад дорогою туди, де спалив Ліктибороді хату. Прийшов, дивиться, а воно вже все догорає. Та й іде дорогою далі, та й сумує, та й думає: «Я для своїх друзів хотів добра, а вони мені — смерти».</p>
	<p>Іде він далі дорогою вдолину. Та й утяв кавалок верби та й зробив собі сопілку. Іде дорогою та й грає. Дивиться — біжать д’нему дванадцять медведів. Вже недалеко него вони. Він вибив денце з сопілки, а медведі приходять та й кажуть:</p>
	<p>— Грай. Він каже:</p>
	<p>— Нема денця. Випало та й загубилося.</p>
	<p>— А де би дістати денце? — питають медведі. Каже Білокоровий:</p>
	<p>— Отам є явір. Я цею шаблею махну і розколю його, і треба живше з него серце вибрати, аби заложити в сопілку.</p>
	<p>Як махнув Білокоровий шаблею, як ударив, і явір розколовся. Ті всі медведі запхали нараз лаби в розколину, а цей шаблю витяг, і то все там присилилося. Він язики медведям повідтинав і пішов далі дорогою.</p>
	<p>Іде він дорогою, дивиться — вгорі блищиться щось, як зірниця. А то орля підлетіло. Там була криниця з водою, а коло тої керниці була невелика ялиця. Орля злетіло і сіло на ту ялицю. Він дивиться, а з керниці підоймила голову язя. Він помалу підсунувся і втяг язі голову. Тулуб у воду впав, а голова на землю. Говорить орля до Білоко-рового:</p>
	<p>— Летить мама, ховайся десь. А він каже:</p>
	<p>— Де сховаюся? Нема де.</p>
	<p>Орля злетіло на землю і каже:</p>
	<p>— Ховайся мені під крило.</p>
	<p>Надлітає орлиця та й дивиться, що орля на земли. І думає: ’Такого ще не було. Чи моя дитина жива?» Прилетіла й питається своєї дитини:</p>
	<p>— Що з тобою?</p>
	<p>— Мамо, якийсь пан зрубав голову змії.</p>
	<p>— А де той пан?</p>
	<p>— Пішов удолину.</p>
	<p>Не признається, що в него під крилом. Орлиця полетіла й полетіла долів. І зміркувала, що мала би вже його догонити. Та вертається й каже:</p>
	<p>— Брешеш, сину!</p>
	<p>— Мамо, — каже, — він у мене озде під крилом. Я боявся, аби ви його не забили з утіхи, що я ще жию.</p>
	<p>Тоді каже орлиця до свої дитини:</p>
	<p>— Ану вставай, най я його вижу.</p>
	<p>Орля встало, та й говорить орлиця до Білокорового:</p>
	<p>— Як тебе звати?</p>
	<p>— Білокоровий.</p>
	<p>— То ти, — каже, — зрубав язі голову?</p>
	<p>— Я.</p>
	<p>— А що ти за це хочеш?</p>
	<p>— Що би я хотів, то ви мені не годні зробити. Відповідає орлиця:</p>
	<p>— Такого на світі нема, щоби я не зробила. Білокоровий їй каже:</p>
	<p>— Як так, то ви мене відци перенесіть на той світ. А вна каже:</p>
	<p>— Воліла би-м двоє на місяць давати орлят за воду, ніж би мала тебе на той світ перенести. Я, — каже, — давала одно на місяць язи за воду. Там є в мене дві діжки. В одну діжку би-с насипав води, а в другу м’яса, аби були повні обі. Бо, — каже, — як не стане води або м’яса, то нам обом буде смерть.</p>
	<p>Білокоровий пішов наполював здобичі і набив повну бочку м’яса. І насипав бочку води. І дуже втішний, бо все це він зробив до чотирьох день. Семої днини прилітає орлиця, кладе тоти бочки на себе і його зверху. І йде в ту діру, де він сходив. Летить вона, і не так живо, як я говорю, прилітає недалеко тої хати, що вони будували, і орлиця ув’яває — не стало м’яса. Зараз обом буде смерть. Білокоровий довго не думає, а лиш сподні підтягає і рубає кавалок литки, і дає їй в дзьоб. Орлиця трошки піддужала і прилітає недалеко хати, там, де його товариші і жінка. Сіла орлиця та й питає:</p>
	<p>— Білокоровий, з чого то таке солодке м’ясо, що ти мені дав напослідку?</p>
	<p>А Білокоровий каже:</p>
	<p>— Видів, що ми обоє гинемо, і втяв собі кавалок литки. І показав їй ту рану на литці. І сказала вона йому:</p>
	<p>— Підтягай сподні вище.</p>
	<p>Та як брьохнула тим м’ясом на рану, і литка зцілилася. Відтак брьохнула водою, обмила. І роздякувалися, вона полетіла собі на той світ, а він лишився в цім.</p>
	<p>Приходить він недалеко хати. А ці розґаздувалися, вже мають осьмеро свиней з поросятами. І його малий хлопець пастушить то. Він підходить до свого синка.</p>
	<p>— Ти чий? — питає.</p>
	<p>— Я не знаю. Мама казала, що якогось Білокорового.</p>
	<p>Це вже вісім років перейшло, як він за Ліктибородою на той світ пішов. Каже він:</p>
	<p>— Сину, іди скажи мамі, най вийде надвір. А хлопчина каже:</p>
	<p>— Йой, вас ті три уб’ють.</p>
	<p>— Не бійся, сину, — каже Білокоровий, — іди скажи мамі, аби вийшла.</p>
	<p>Син вбігає до хати та й каже:</p>
	<p>— Мамо, якийсь пан вас кличе.</p>
	<p>А ті учули. Та зброю в руки і надвір. Подивилися, а то Білокоровий, і руки пов’янули у них. Не знали вони, що Білокоровий ще жиє.</p>
	<p>Білокорового жінка була у них кухаркою. Вони нізащо її мали. А тепер один говорить з Білокоровим, а другі пішли й перебрали Білокорового жінку. Так красно, файно зібрали її, аби Білокоровий не видів, що його жінка така нещасна. Тоді просять його до хати, гостять його. А він мало що говорить до них. Та й каже:</p>
	<p>— Ой, друзі мої, друзі, я вам зичив хліба, а ви мені — смерті Нічого, — каже, — завтра буде суд.</p>
	<p>Вони питаються:</p>
	<p>— Який?</p>
	<p>Він їм відповідає:</p>
	<p>— Оця золота шабля буде робити суд. Будеш кидати її, куди хоч’ Котрий не винен, у того не попаде, а котрий винен, того порубає.</p>
	<p>Рано поснідали та й по сніданку ідуть надвір. Каже Білокоровий:</p>
	<p>— На тобі, Хитайгоро, цю шаблю.</p>
	<p>— Та куди кидати?</p>
	<p>— Куди хоч’.</p>
	<p>Хитайгора кинув удолину, шабля відти ся вертає та й попри него в землю забилася. Каже Білокоровий:</p>
	<p>— Ану ти, Крутибуче.</p>
	<p>Цей кидає в той бік, що й Хитайгора. Шабля відти ся вертає і теж коло него забилася в землю.</p>
	<p>— Ану ти, Лупайкамене, бери кидай.</p>
	<p>Лупайкамінь думає: «Куди ті кидали, туди й я кину». Та й кинув, куди кидали ті. А шабля вертається та й Лупайкаменеви по шиї. Та й стяла шию. І відтоді Лупайкаменя жінка вже була кухаркою.</p>
	<p>Та купив я горнець, та й цій байці конець.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Текуча, Косівського району, Івано-Франківської області 9 березня 1984 року Уторопчук Юрій Петрович (1914 року народження)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Гуцульщини/">Фольклор Гуцульщини</a></li>
	</ul>
</footer>
<!--#include virtual="/-/inc/general__page_end.inc" -->
