<!--#include virtual="/-/inc/general__page_start.inc" -->
<title>Як святий Юрій з церкви втік ☼ Українська народна казка ☼ Народна творчість</title>
<meta name="Description" content="Українська народна казка Гуцульщини «Як святий Юрій з церкви втік» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Як святий Юрій з церкви втік.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Як святий Юрій з церкви втік <br><span class="article__headerDescription">Українська народна казка Гуцульщини</span></h1>
	<p>Був собі в селі піп. І як він ішов до церкви на службу, то мусів з’їсти кусак сала — такий у него був розпорядок. Він на рік різав два кабани, і йому не ставало сала. Кличе він паламаря:</p>
	<p>— Паламарю, я кладу в церкві дві бочки солонини, і ти маєш мені щодня давати по кускови.</p>
	<p>Паламар погодився і йому щоранку по кускови дає. Давав попови і щоразу брав собі по кавалкови додому, бо він не мав сала. А піп того не знав. І до літнього Юрія уже того сала не стало.</p>
	<p>А в тій церкві були зроблені з дерева фігури святого Юрія й святого Петра. Паламар засвітив свічку, розігрів останній кавалок сала і намастив святому Юрійови губи. Та й святому Петрови намастив.</p>
	<p>Рано приходить піп до церкви, а паламар каже:</p>
	<p>— Отче, нема вже сала.</p>
	<p>— Як нема сала?</p>
	<p>— Нема.</p>
	<p>— А хто ж його з’їв?</p>
	<p>— Не знаю. Я дивлюся, що в святого Юрія губи масні. Може, то він з’їв? А може, Петро з’їв то сало?</p>
	<p>Підійшов піп до фігури Юрія.</p>
	<p>— Юрію, ти з’їв сало? Признайся, я тебе бити не буду. Мовчить Юрій. Піп розлютився, узяв палицю і побив Юрія так, що він розсипався. Бо та фігура була стара, давня.</p>
	<p>А через два дні празник Юрія, і був великий отпуст&nbsp;<sup>*</sup> у тій церкві. Піп каже паламареви:</p>
	<p>— Що будемо робити? Такий празник великий приходить, а ми не маємо чим тої фігури заступити. І ми не відправимо цей празник.</p>
	<p>Сказав паламар:</p>
	<p>— Отче, коло мене живе сусід, такий самий, як той Юрко, що ви його побили.</p>
	<p>— Приведи мені того сусіда, — сказав піп. — Я маю з ним щось говорити.</p>
	<p>Приходить паламар до того сусіда і каже:</p>
	<p>— Николаю, тебе чогось кличе піп. Але вже йди до него. Збирається Николай і йде до попа.</p>
	<p>— Слава Йсусу Христу!</p>
	<p>— Навіки слава богу.</p>
	<p>Подивився піп на Николая — такий самий, як був дерев’яний Юрій.</p>
	<p>— Знаєте що, Николаю? У нас завтра Юрія, великий отпуст. Була в нас стара дерев’яна фігура Юрія, але вже розпалася. Може би, ви його заступили в той день? Даю двіста злотих. За них купите собі корову.</p>
	<p>Николай сказав, що піде додому і порадиться з жінкою. Каже він жінці:</p>
	<p>— Піп хоче, щоби я завтра заступив Юрія на празнику. За це дає двіста злотих.</p>
	<p>А жінка сказала:</p>
	<p>— То йди. Відбудь там до полудня та й маємо корову. Ти прийшов ще до мене радитися?</p>
	<p>Пішов Николай до попа і сказав:</p>
	<p>— Добре, завтра я заступлю Юрія.</p>
	<p>Рано прийшов Николай до церкви. Ще всі сплять. Паламар відкрив церкву, розібрав його до голого, поставив на тому постаменті, де була фігура Юрія, і перев’язав його рушником, аби в него нічого не було видко. І поставив коло него свічку. Най горить.</p>
	<p>До церкви сходяться люди, кладуть перед Юрія на офіру свічки і моляться. Прийшов піп, зачинає правити. Найшла повна церква людей, стало гаряче. Впрів Юрій, бо це живий чоловік. Мухи на него сідають, і паламар не згонить їх. Паламареви дуже смішно, і він потиху сміється. Юрій кинувся, рушник йому послабився, упав, і стоїть він голий, як на світ народився. Зо встиду він скочив з постаменту і хотів заховатися межи жінки. А жінки виудилися і наробили крику, і Юрій утік із церкви. Піп побачив це і сказав:</p>
	<p>— Парафіяни, ви не бійтеся. Якась грішна людина підійшла до святого Юрія, і він від неї мусив утечи.</p>
	<p>А потому піп пішов з тацею&nbsp;<sup>*</sup> по церкві і зібрав у три рази більше грошей, як завше&nbsp;<sup>*</sup>.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__footnotes">
			<p><sup>*</sup> О́тпуст — храмове свято.</p>
			<p><sup>*</sup> Та́ця — піднос.</p>
			<p><sup>*</sup> За́вше — завжди.</p>
		</div>
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Село Старі Кути, Косівського району, Івано-Франківської області 8 квітня 1984 року Федюк Ярослав Федорович (1920 року народження)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Гуцульщини/">Фольклор Гуцульщини</a></li>
	</ul>
</footer>
<!--#include virtual="/-/inc/general__page_end.inc" -->
