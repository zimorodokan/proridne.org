<!--#include virtual="/-/inc/general__page_start.inc" -->
<title>Про царя Картауза, його сина Єрусалима Лазаревича і внука Єруслана Лазаревича, великого богатиря ☼ Українська народна казка ☼ Народна творчість</title>
<meta name="Description" content="Українська народна казка Буковини «Про царя Картауза, його сина Єрусалима Лазаревича і внука Єруслана Лазаревича, великого богатиря» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Про царя Картауза, його сина Єрусалима Лазаревича і внука Єруслана Лазаревича, великого богатиря.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Про царя Картауза, його сина Єрусалима Лазаревича і внука Єруслана Лазаревича, великого богатиря <br><span class="article__headerDescription">Українська народна казка Буковини</span></h1>
	<p>Був собі цар Картауз і мав сина Єрусалима Лазаревича. Жив той син у розкоші. Каже він татови:</p>
	<p>— Гай, дайте мені коня, того, що сім років світу не бачив. Я хочу поїздити білим світом і побачити, як народ у світі жиє.</p>
	<p>Сів син на коня і поїхав. Кілко він їхав, їхав і доїжджає до маленької старенької хатини. А в тій хатині жила баба-чарівниця, і було в неї три дівки-майстериці. Він заходи до тої баби, проситься переночувати. А бабка бач, що гарний хлопець, хоче його причарувати, щоб він узяв у неї старшу дочку. І так зачарувала його, що він просидів у неї дванадцять літ, а йому здавалося, що дванадцять днів. І взяв заміж ту</p>
	<p>її дочку. Жиє він з тою жінкою місяць, два, може, й рік. І питає свої жінки:</p>
	<p>— Скажи, хто ще є в світі кращий тебе? Каже вона:</p>
	<p>— Є в царя Далмата красуня понад красунь. Я проти неї, як ніч проти сонця.</p>
	<p>Подумав він собі, що треба ту красуню найти. Сів і поїхав. Кілко їхав він, їхав, находи військо побите. Кривить:</p>
	<p>— Хто тут жив-здоров, щоб розказав, як це військо пропало?! А там їден каже:</p>
	<p>— Я ще жив.</p>
	<p>Підходи він до того воїна й питає:</p>
	<p>— Хто побив це військо і за що? А той йому:</p>
	<p>— Іван, руський богатир. Хотів у царя Далмата взяти дочку, а цар не хтів дати, то він побив його військо. Треба об’їхати це побите військо, і найдеться його слід.</p>
	<p>Єрусалим об’їхав кругом того побитого війська і найшов Івана, руського богатиря, слід. Тим слідом і попав до того Івана. Питає його:</p>
	<p>— За що ти побив це військо?</p>
	<p>— Я побив, — каже, — бо цар не хоче дати за мене дочку. А ти хто?</p>
	<p>— Я Єрусалим Лазаревич, богатир в богатирях.</p>
	<p>— Ти що, хочеш перемогти мене? Хочеш взнати, хто богатир в богатирях?</p>
	<p>— Так, хочу взнати.</p>
	<p>Посідали вони на свої коні і розлетілися, як тучові хмари. Взяли розгін, їден до другого прилетіли, і як ударив Єрусалим Лазаревич руського богатиря, той вилетів, як овсяний сніп, з сідла. Тоді Іван, руський богатир, каже:</p>
	<p>— Так, ти сильніший мене, я буду тобі меншим братом.</p>
	<p>Сіли вони, поїли, випили, побалювалися. Тоді встав Єрусалим Лазаревич і каже:</p>
	<p>— Я тобі висватаю дочку царя Далмата.</p>
	<p>Сів він на свого коня і поїхав до царя Далмата. І просить його:</p>
	<p>— Я не прийшов з вами битися, а по просьбі. Щоб ви дали свою дочку заміж за Івана, руського богатиря.</p>
	<p>Цар Далмат каже:</p>
	<p>— А чого Іван, руський богатир, ішов на мене війною?</p>
	<p>— Він не знав, як попросити, того й ішов війною, а я прошу, щоб ви дали.</p>
	<p>І цар погодився видати дочку за Івана, руського богатиря.</p>
	<p>Викликали Івана, зробили свадьбу, Єрусалим Лазаревич побував на свадьбі, а тоді сів на свого коня і поїхав. Кілко він їхав, їхав. Здибає Ваську-Сиротинську Шапочку. І каже:</p>
	<p>— Я вас хочу щось попросити.</p>
	<p>— Що?</p>
	<p>— Я чув, що у вас коней багато. Може, ви мені поміняєте коня? Дасте мені луччого від мого, а я свого лишу вам.</p>
	<p>Васька-Сиротинська Шапочка каже:</p>
	<p>— Переможеш мене — подарую тобі коня. Давай будем битися. Сіли вони на коней і зачали битися. Вдарив Васька Єрусалима Лазаревича — і не похитнувся Єрусалим в сідлі, а Єрусалим як ударив — чуть не вилетів Васька-Сиротинська Шапочка з сідла. Каже Васька-Сиротинська Шапочка:</p>
	<p>— Давай ще раз повторимо.</p>
	<p>І розійшлися вони знов на велике расстояніе. Вдарив Васька пікою в груди Єрусалима Лазаревича — похитнувся Єрусалим. А Єрусалим Лазаревич як ударив Ваську-Сиротинську Шапочку, той упав до землі з коня. І сказав Васька:</p>
	<p>— Отепер я тобі буду молодшим братом і подарую коня.</p>
	<p>І показав йому свої коні. Подарував йому коня, найкращого в світі. Єрусалим Лазаревич лишає свого коня Васьці, а бере того, що Васька йому подарував. І поїхав у білий світ.</p>
	<p>Кілко їхав він, їхав, заїхав до царя Білого. А в того царя є дочка, красуня понад красунь. І подумав він, що треба йому женитися на тій царській дочці. Говори він Білому цареви:</p>
	<p>— Я хочу вашу дочку взяти заміж. Цар йому:</p>
	<p>— Я дам дочку за тебе, але пійми мені Жар-Птицю, бо вона рве в мене в саду золоті яблука, і ніхто зі сторожів не годен її піймати.</p>
	<p>Єрусалим Лазаревич і каже:</p>
	<p>— Я пійму Жар-Птицю.</p>
	<p>— То я дам тобі дочку, — сказав цар Білий.</p>
	<p>А на тій золотій яблуні три яблучка ще осталося. От Єрусалим Лазаревич пішов ті яблука пантрувати. Жар-Птиця приходи в дванадцятій годині ночі і щоразу зриває по яблукови. Пантрує Єрусалим Лазаревич, пантрує і якраз заснув. Жар-Птиця прилетіла і вкрала яблуко. Пробудився Єрусалим Лазаревич — одного яблука нема. Осталося лиш два. Вранці приходи він до царя й каже:</p>
	<p>— Я не піймав. Цар йому:</p>
	<p>— Як ще за дві ночі не піймеш, то я дочку за тебе не дам і зніму тобі голову.</p>
	<p>На другий вечір Єрусалим Лазаревич знов пішов до тої яблуньки сторожувати. Сторожував, кілко сторожував, уже північ підходи. І стає видко. Думає він: «Що таке? Уже північ, мало б бути темніше, а воно видко стає». А то Жар-Птиця зближається до яблуні. І стає чимраз видніше. Він став під яблунькою й чекає. Прилітає Жар-Птиця. Сіла зривати яблуко, а він її за хвіст піймав. А вона крикнула людським голосом:</p>
	<p>— Я тобі подарую золотий перстень! Він і каже:</p>
	<p>— Що мені з персня золотого? Я потеряю красуню і без голови буду. Я, — каже, — тебе не пущу.</p>
	<p>Жар-Птиця на те:</p>
	<p>— Якщо так, неси мене до царя.</p>
	<p>Приноси він Жар-Птицю до царя, цар втішився і показує йому дочку.</p>
	<p>— Будеш на ній женитися.</p>
	<p>Цар Білий кладе Жар-Птицю в золоту клітку і чіпляє її над своїм вікном, щоб слухати її пісні. І наймичку наймив, щоб кормила Жар-Птицю. І співає Жар-Птиця цареви різні пісні, що аж волос в’яне в царя. Подякував він Єрусалиму Лазаревичу і дав за него дочку. Зробив свадьбу, і Єрусалим Лазаревич став жити в царя.</p>
	<p>Прожив він з дочкою царя Білого рік чи два, найшовся в них син. І росте той син не роками, а хвилинами. Підріс і великий зробився. Йому рік, а він уже такий, як у двадцять років. І все сильніший робиться, і вже більшу силу має, ніж Єрусалим Лазаревич. І назвав його Єрусалим Лазаревич Єрусланом Лазаревичем.</p>
	<p>І каже Єрусалим Лазаревич до свої жінки:</p>
	<p>— Поїдем до мого батька в гості. Лишим там у школі сина, бо в тій школі вчать різних іноземних мов.</p>
	<p>І жінка похотіла їхати в гості до його батьків. Бере Єрусалим три коні, та й їдуть вони до царя Картауза в гості.</p>
	<p>Цар Картауз уже багато років не бачив свого сина. От приїхали вони туди. Цар ними втішився. Радий, що привіз Єрусалим йому внука. Зібрав цар багато гостей, балювалися три доби. І тоді каже Єрусалим до свого батька:</p>
	<p>— Я хочу лишити у вашій школі свого сина, бо тут вчать двадцять мов.</p>
	<p>А цар йому:</p>
	<p>— Най лишається внук, най вчить іноземні мови.</p>
	<p>Пішов внук у школу. І що вчителі йому скажуть, він уже то знає. І ходив той внук у школу, кілко там ходив. А коло тої школи був став. Зимою він замерз. Одного разу на великій перерві учні пішли на лід ховзатися. Граються. І заділи царя Картауза онука, почали сміятися з него. А той онук царський розсердився, що вони сміються. І кого схопив за руку — рука осталася в Єруслана Лазаревича, кого схопив за ногу — нога осталася в його руках. А одного учня схопив за дві ноги разом, і кого вдарив тим учнем, убив на смерть. Поки пройшла перерва, він вибив усіх учнів і остався сам. Подали дзвінок — ніхто не йде в клас. Лиш їден Єруслан Лазаревич забігає. Вчителі питають:</p>
	<p>— А де всі інші діти? А Єруслан каже:</p>
	<p>— Вони мене заділи, і я їх усіх вибив.</p>
	<p>Вчителі злякалися і йому нічого не сказали. Написали скаргу до царя Картауза: «Заберіть свого внука, бо він весь народ виб’є». Цар Картауз пише до свого сина: «Іди забери свого хлопця, бо він багато дітей знищив». Приїжджає Єрусалим Лазаревич до батька й забирає свого сина додому. А син каже:</p>
	<p>— Я мусив це зробити, бо вони сміялися з мене. Я показав їм, що з мене сміятися не можна.</p>
	<p>— То ти будеш неграмотний, нічого не будеш знати. А син йому:</p>
	<p>— Ті вчителі не знають того, що я знаю.</p>
	<p>— Як ти такий розумний і сильний, то будеш дома сидіти.</p>
	<p>А син каже:</p>
	<p>— Нє, тату, не буду я сидіти дома. Хочу знати, хто цар в царях, богатир в богатирях. Як переможе мене хто, я повернуся додому, а як ніхто не переможе, далі піду.</p>
	<p>Єрусалим Лазаревич і каже:</p>
	<p>— Та нащо тобі ходити білим світом? Я вже ходив та мучився.</p>
	<p>— Нє, піду.</p>
	<p>— Ну, як ти не хоч’, сину, бути дома, то бери того коня, що мені подарував Васька-Сиротинська Шапочка.</p>
	<p>Узяв він того коня, всідлав, сів і поїхав. Кілко їхав, їхав, надибає Івана, руського богатиря, того, що батько його з ним бився. І проситься в Івана, руського богатиря, переночувати. А Іван каже:</p>
	<p>— Як хочеш переночувати, то треба наперед знати, хто цар в царях, богатир в богатирях. Переможеш мене, будеш ночувати, а не переможеш — не приймаю.</p>
	<p>Син Єрусалима Лазаревича погодився:</p>
	<p>— Давайте будем боротися.</p>
	<p>Сіли вони на свої коні, виїхали в поле та й розійшлися. І почали сходитися докупи, як тучові хмари. Так, що лиш порох і темно. І їден другого лиш трохи бачи. Як ударив Єрусалима Лазаревича син — вилетів з сідла Іван, як овсяний сніп. Єрусалима Лазаревича син хтів приколоти Івана пікою до землі, а Іван піймав за піку рукою і каже:</p>
	<p>— Не коли мене, буду тобі меншим братом.</p>
	<p>Скочив з коня Єруслан Лазаревич, обіймилися обидва, поцілувалися. Іван, руський богатир, бере його в хату, кладе за стіл і угощає різними напитками й наїдками. І питає він Єруслана Лазаревича:</p>
	<p>— Чий же ти син? А він каже:</p>
	<p>— Я Єрусалима Лазаревича син. Тоді Іван, руський богатир, говори:</p>
	<p>— Твій батько мені кум, а я твій нанашко. Я скажу твому батькови, що ти ще сильніший за нього.</p>
	<p>Погостував його Іван, руський богатир, кілька днів, і каже Єруслан Лазаревич:</p>
	<p>— Я їду далі.</p>
	<p>Їхав він, кілко їхав, і надибає шлях. Такий широкий, що поперек шляху не бачив другого краю. Той шлях був збитий кінськими копитами раз у раз. І почав він істи тим шляхом поперек. Хоче знати, кілко це коней ішло. Перейшов аж на край, ішов він з ранку до вечора. Хоче знати, хто буде цим шляхом гонити коні.</p>
	<p>Сидить він до ранку, а рано чує: гуде земля. А то богатир Червона Шапочка гони свої коні на водопій. Приближається до Єруслана. І так багато коней гонить, що порахувати не можна: їден кінь уперед біжить, а богатир Червона Шапочка — позаду. Єруслан підняв руку, щоб Червона Шапочка став. А богатир тілко подивився по нім і не став. Пішов далі. Коні прибігли до води і почали пити. А богатир Червона Шапочка думає: «Що це він мене спиняв? Вернуся і поговорю з ним».</p>
	<p>Вертаються коні з водопою, і так само їден кінь уперед біжить, всі коні за ним, а позаду богатир Червона Шапочка їде. Під’їхав до Єруслана, крикнув на коней і зупинив їх. Запитав його:</p>
	<p>— Чо’ ти мене спиняв? А він каже:</p>
	<p>— Я хочу вас попросити, щоб ви мені обміняли коня, бо мій кінь пристає в дорозі. Може, у вас найдеться луччий.</p>
	<p>Богатир питає:</p>
	<p>— А чий ти син?</p>
	<p>— Я син Єрусалима Лазаревича, а звати мене Єруслан Лазаревич.</p>
	<p>— О, то твій батько мені кум! Ми свої, дарую тобі коня, а твого забираю собі.</p>
	<p>А він питає:</p>
	<p>— А якого ж ви мені коня даруєте?</p>
	<p>— Того, — каже, — коня тобі дарую, що раз у рік іде до річки на водопій. Він ще сам не був. Завтра йому рік виповнюється, і він іде на водопій перший раз. Жди на цім місці до ранку і тоді побачиш того коня, що я тобі маю дарувати. Той кінь буде наперед коней бігти, попереду на цілий кілометр. То такий кінь! Прийде до води, форкне раз, і другий, і третій, і паде риба на дно, а птиця злітає уверх. Тоді він п’є воду.</p>
	<p>Єруслан Лазаревич питає:</p>
	<p>— А якої ж той кінь масти?</p>
	<p>— На нім золота грива.</p>
	<p>І каже богатир:</p>
	<p>— Ти тут не жди, а йди над ріку. Прийдуть коні, той кінь буде форкати. Тоді його й лови.</p>
	<p>Вранці жене богатир коні на водопій. А Єруслан Лазаревич сидить над берегом. Прибіг той кінь і форкає. Три рази форкнув, риба впала на дно, птиця злетіла, і кінь почав пити воду. А Єруслан підійшов до него і піймався гриви золотої. Кінь почав вириватися. Він ударив коня межи вуха кулаком, і кінь упав на коліна. І тоді кінь заговорив до него людським голосом:</p>
	<p>— Я буду тобі кінь конем, а ти мені хазяїн хазяїном.</p>
	<p>Свого коня Єруслан лишив богатиреви, а на цего закинув ногу, подякував богатиреви, сказав «До побачення!» — і поїхав. І як скочив той кінь, то зник в їдну хвилину.</p>
	<p>І кілко він їхав тим конем, чує — хропе людина. Таке хропіння, що кінь страхається, аж на коліна паде. Доїжджають вони до лісу, а там богатир лежить порубаний. Половина тіла з ногами відрубана лежить, а друга половина з головою — жива. Під’їхав Єруслан Лазаревич до того богатиря й питає:</p>
	<p>— Хто це вас переміг?</p>
	<p>— Мене переміг Вогняний Щит. У него живуща, цілуща й видюща вода. Я хотів тої води дістати, а він мене порубав. А ти куди їдеш?</p>
	<p>— Я їду до царя Сарафоновича. У него дочка Флорина, я хочу її взяти заміж.</p>
	<p>— Я хочу тебе попросить, щоб ти переміг Вогняного Щита, приніс мені води живущої й цілущої і мене зцілив. Щоб я міг стати на ноги. Можеш ти це зробити чи не можеш?</p>
	<p>— Я це зроблю.</p>
	<p>— Іди на море-окіян. Там над морем дуб росте. Під дубом скриня, а в тій скрині — бритва. Візьмеш її і підеш мого брата побрити. Але всього не брий, тілко половину бороди. А борода в него довга — два метри з половиною. З тої бороди зробиться шабля. Ти підеш з тою шаблею до Вогняного Щита брати живущої, цілущої і видющої води. Але як прийдеш до Вогняного Щита, не бий два рази. Лиш раз удар і розрубай до половини шиї. А його слуги будуть кричати: «Повтори ще раз, щоб стяти повністю!» А ти не повторюй, бо він зцілиться та й оживе. Я сам туди ходив, і мені сказали, щоб я два рази його вдарив. То він мене переміг. Зрозумів, як робити?</p>
	<p>— Здається, зрозумів.</p>
	<p>Тоді богатир повторив йому те саме ще раз. І пішов він до моря-окіяну. Найшов того дуба. Витяг дуба, а під ним — скриня. Взяв він з тої скрині бритву. Пішов до богатирського брата, в якого борода має два з половиною метри довжини. Побрив йому половину бороди. З тої половини бороди зробилася шабля, і пішов він до Вогняного Щита дістати живущої, цілущої й видющої води.</p>
	<p>Вогняний Щит побачив, що він іде, узяв своїх слугів і вийшов назустріч. Почали Вогняний Щит з Єрусланом Лазаревичем битися, а Єруслан ударив раз шаблею і розрубав йому шию. Вогняний Щит упав з коня і дригається. А слуги Вогняного Щита кричать:</p>
	<p>— Ще раз повтори!</p>
	<p>Вони хотять, щоб Вогняний Щит піднявся. А Єруслан Лазаревич каже:</p>
	<p>— Я рубаю раз та гаразд. Більше не рубаю.</p>
	<p>Тоді слуги повтікали. А Єруслан Лазаревич пішов до тих трьох керниць і набрав води живущої, цілущої й видющої. Вернувся назад до порубаного богатиря. Почав змочувати його живущою, цілущою й видющою водою — і той богатир зрісся та став на ноги. Подякував йому богатир за таке діло і поїхав, а Єруслан поїхав до царя Сарафоновича. Кілко він їхав, їхав і приїхав до царя Сарафоновича. А в того царя була красуня на ім’я Флорина. Побачив Єруслан ту красуню і каже:</p>
	<p>— Ваша висока величносте, я маю просьбу до вас. Дозвольте, щоб ваша дочка вийшла за мене заміж.</p>
	<p>А цар йому говорить:</p>
	<p>— Хто ти такий будеш? З якого ти плеча вийшов, з бідного чи з багатого?</p>
	<p>Він цареви розказує все. За діда свого царя, Картауза, і за свого тата Єрусалима Лазаревича. Розказав, як він переміг Вогняного Щита. Цар йому й каже:</p>
	<p>— То ти богатир. Я не маю що казати, даю за тебе дочку.</p>
	<p>А тут і вимога прийшла до царя: «Давай дочку на пожирання». То чудовисько прислало таку вимогу. Пише чудовисько: «Привезіть дочку до озера. Там я буду виходити на білий світ».</p>
	<p>Цар почав плакати, і всі родичі плачуть. Задумався Єруслан Лазаревич.</p>
	<p>Скоро свадьба має бути, треба віддавати цареву дочку на пожирання.</p>
	<p>Цар везе дочку туди, де мало пожирати її чудовисько. А Єруслан Лазаревич не лишається, тоже йде з ними. Привезли її на те місце, цар вертається додому, а чудовисько має вийти з-під великого каменя і пожерти дочку. Підняло чудовисько камінь, вийшло наверх. Таке страшне і двадцять штири голові має. Єруслан Лазаревич налякався, та пригадав, що він прийшов захищати царську дочку.</p>
	<p>Тут чудовисько схопило Єруслана Лазаревича за ногу і потягло його в озеро, на той світ. Єруслан почав з чудовиськом боротися і відрубав йому всі голови, осталася тілко одна. А чудовисько каже:</p>
	<p>— Лиши мені цю голову, я більше ніколи не буду виходити на той світ — буду живитися лиш рибою й раками. І дарую тобі перстень.</p>
	<p>Єруслан оставив йому їдну голову. Подарувало йому чудовисько золотий перстень і каже:</p>
	<p>— Сідай мені на плечі, я тебе винесу на білий світ.</p>
	<p>Сів Єруслан чудовиську на плечі, і винесло воно його на білий світ. Побачивши білий світ, Єруслан Лазаревич стяв чудовиську останню голову.</p>
	<p>Приходи цар і застає і Єруслана живого, і свою дочку. Втішився цар, і зробив їм свадьбу, і вони почали жити коло него. Прожили кілька років, найшовся в них син. Він ще малий, у колисці, а Єруслан говори до свої жінки:</p>
	<p>— Коли наш син підросте, дасиш йому золотий перстень, що я від чудовиська взяв.</p>
	<p>Хлопець у них ріс по-богатирськи.</p>
	<p>Єруслан Лазаревич каже свої жінці Флорині:</p>
	<p>— Я піду додому побачити своїх батьків і діда. Побачити, що вони роблять, як поживають.</p>
	<p>А жінка Флорина каже:</p>
	<p>— Їдь, побач.</p>
	<p>Єруслан Лазаревич сів на свого коня та й поїхав. Їде він, кілко їде, під вечір під’їжджає до сел А край села хатинка. В тій хатинці баба-чарівниця жила. І була у тої баби-чарівниці дівка на виданні, Тетяна. Єруслан попросився на ніч і не знав, що баба — чарівниця. Вона його вгощає і все говори:</p>
	<p>— Будеш зятем мені.</p>
	<p>— Я сімейний, маю жінку й дитину. Я не можу бути вам зятем. А баба каже:</p>
	<p>— То повечеряй і лягай спати.</p>
	<p>А сама почала його чарувати. І так його баба зачарувала, що він пробув у неї дванадцять років, а йому здалося, що дванадцять днів. За той час його син виріс великий і ходив у школу. Діти сміються з него, що він покропив’яник. А він приходи додому та й питає маму:</p>
	<p>— Чого на мене хлопці кажуть «покропив’яник»? Хіба я тата не маю?</p>
	<p>А мама й каже йому:</p>
	<p>— Ти маєш тата. Його звати Єруслан Лазаревич. А ти його син — Борис Лазаревич.</p>
	<p>Хлопець питає:</p>
	<p>— Як би найсти тата?</p>
	<p>— А я знаю, як ти його найдеш? Уже дванадцять років його нема. А хлопець матері:</p>
	<p>— Я піду питати село від села, город від города. Може, я й відпитаю його, може, він є живий.</p>
	<p>Каже йому мама:</p>
	<p>— Ти, сину, не дійдеш пішки, бо дуже далеко твій дід і прадід живуть.</p>
	<p>А хлопець їй:</p>
	<p>— Я допитаюся, най лиш дід Сарафонович дасть мені білого коня. Того, що світу сім років не бачив.</p>
	<p>Цар Сарафонович дав йому того коня. Він його всідлав і каже:</p>
	<p>— Давайте мені сухарів на дорогу. Сідаю я на коня та й поїду. А мама нагадала про перстень.</p>
	<p>— Як батько забирався, то казав, щоб я дала тобі цей золотий перстень.</p>
	<p>І дала йому мама той перстень золотий, що батько дістав від чудовиська. Сів він на коня та й поїхав у білий світ шукати свого тата. І кілко їхав, усе питав:</p>
	<p>— Чи не знаєте, де цар Картауз жиє? За царя Картауза весь світ знає.</p>
	<p>А його справляють:</p>
	<p>— Отак будеш їхати прямо, прямо і звернеш направо. Там буде дорога широка, тою дорогою доїдеш аж до царя.</p>
	<p>їде він тим шляхом, а при шляхови село. Саме те, де жиє його батько. Батько не знає за него, а він за батька не знає. Приїжджає він до крайньої хатки, де жиє баба-чарівниця. І там його тато. Єрусланів син стає коло бабиної хати, розбиває на лузі шатро і лягає спати. Баба знала, що то син його, бо чарівниці знають усе наперед. І посилає баба Єруслана:</p>
	<p>— Іди прожени того хлопця, що розклав на лузі шатро.</p>
	<p>Іде Єруслан проганяти того хлопця. Прийшов та й каже йому:</p>
	<p>— Ану ушивайся відци, бо ти, видно, хочеш нас обікрасти. Батько дивиться на сина і не пізнає, що то його син. А хлопець каже:</p>
	<p>— Я не йду з цего місця, поки не переночую.</p>
	<p>— Підеш. Ти що, хочеш знати, хто цар в царях і богатир в богатирях?</p>
	<p>— Так, хочу.</p>
	<p>— То ти такий малий і хочеш зі мною битися? Я половину світу обійшов і всіх переміг.</p>
	<p>Розсердився Єруслан і каже:</p>
	<p>— Давай будемо битися по-богатирськи.</p>
	<p>— Як по-богатирськи?</p>
	<p>— На коней сідаєм. Розженемо коней і піками будемо битися.</p>
	<p>І пішли вони в чисте поле битися. Як зійшлися докупи, як ударив хлопець свого батька пікою, батько й не похитнувся. А батько як ударив сина, син вилетів, як пір’я, з сідла. Досягає з коня синови пікою до грудей. А син підняв руку, вхопився за піку і крикнув:</p>
	<p>— Лишіть мене живого!</p>
	<p>Побачив Єруслан у него на руці перстень золотий. Скочив на землю з коня і сказав:</p>
	<p>— Я тебе лишаю живого, але скажи мені, чий ти син і куди йдеш.</p>
	<p>— Мені мама говорила, що мій батько — Єруслан Лазаревич, а я — Борис Лазаревич.</p>
	<p>— Ой, синку мій! Був би даром тебе заколов.</p>
	<p>Єруслан Лазаревич уже не вернувся до тої баби. Сіли вони на коней та й поїхали додому. І привів Борис свого тата до мами. А вона питає:</p>
	<p>— Що так довго тебе не було?</p>
	<p>— Я заблудив і не годен був вийти на правильну дорогу. А син мене догнав, і я вернувся назад.</p>
	<p>Так сказав Єруслан своїй жінці Флорині. Прожив він з сім’єю ще рік-два, і все-таки думка в него була поїхати до тата й до діда. Побачити, що вони роблять. І каже:</p>
	<p>— Я вже нагадав дорогу, добре знаю її і не буду блудити. Пусти мене, я звідаю тата і діда.</p>
	<p>І вона йому знов дозволила.</p>
	<p>— Лиш, — каже, — повертайся скоро додому.</p>
	<p>— Повернуся.</p>
	<p>А Борисові товариші бачили Єруслана Лазаревича і вже не казали на него «покропив’яник».</p>
	<p>Поїхав батько звідати тата й діда. Кілко їхав, їхав і заїхав у ліс. І ливний дощ іде. Став він під дуба, а на дубі було гніздо орлове, а в тім гнізді — двоє орленят. Дощ був такий великий, що розпливлося гніздо. Вода вже по коліна, і топляться орленята. Єруслан підняв їх на руки і тримає, щоб їх не забрала вода. Нарешті дощ перестав. Орел прилетів до гнізда, а гнізда нема. А орленята в Єруслана на руках. Орел і каже:</p>
	<p>— Ти врятував мої діти від проливного дощу? Єруслан Лазаревич каже:</p>
	<p>— Я.</p>
	<p>Орел йому:</p>
	<p>— За те, що ти врятував моїх дітей, я тобі пригодюся в житті. Скажи «Орел-спасенник!» — і я зразу буду коло тебе.</p>
	<p>Сів Єруслан на коня та й поїхав, а орел остався. Їде він, їде і доїжджає до свого діда Картауза. А царя Картауза в тім городі вже нема. Татари розбили його військо, а самому Картаузу вибрали очі і посадили його в темницю. Татарський цар живе в тім домі, де жив цар Картауз.</p>
	<p>Викликав татарський цар своїх слуг і сказав, щоби знищили Єруслана Лазаревича. А Єруслан Лазаревич не побоявся їх і знищив усіх. Приходи до татарського царя і питає його:</p>
	<p>— Як ти попав жити в мого діда дворець? А татарський цар каже:</p>
	<p>— Я твого діда переміг, повитягав йому очі і поклав його в темницю. Я і все його військо побив.</p>
	<p>Єруслан йому:</p>
	<p>— Ану покажи ту темницю.</p>
	<p>Татарський цар пішов показувати ту темницю. Відкриває її, і побачив Єруслан Лазаревич свого тата й діда. А вони слабі, худі і притому нічого не бачать. Єруслан татарського царя знищив, а сам викликає спасенника-орла. Орел прилетів і питає:</p>
	<p>— Що треба, Єруслане Лазаревичу? А той каже:</p>
	<p>— Я зробив тобі добро, а ти зроби мені. Орел питає:</p>
	<p>— Яке добро?</p>
	<p>— Дістань мені живущої, цілущої й видющої води.</p>
	<p>Орел полетів на край світу й дістав тої води. Приноси її і дає Єруслану Лазаревичу. Він узяв з вікна сухі очі і поклав батькови й матері, дідусеві й бабусі. Змочив живущою, цілущою й видющою водою — і всі побачили на очі та й пізнали Єруслана Лазаревича.</p>
	<p>Поговорив він з батьком і матір’ю, дідом і бабою, погостувався й говорить:</p>
	<p>— Я їду додому, де маю жінку і рідного сина. Батько й каже:</p>
	<p>— То привези свою жінку й сина, щоб ми їх побачили. Єруслан Лазаревич поїхав розказав жінці й тестю, що батьки його живі і дід з бабою живі. Та й каже:</p>
	<p>— Ідім до мого тата й діда. Побачите їх, а вони вас побачать. Жінка погодилася їхати, і цар Сарафонович з царицею погодилися.</p>
	<p>Запрягли в бричку четверо коней і поїхали в гості до царя Картауза і Єрусалима Лазаревича.</p>
	<p>Приїхали вони до царя Картауза. І гостувалися в них. І розговорилися, що треба робити Єруслану Лазаревичу свадьбу, бо він женився далеко від них, і вони не робили йому свадьби. Зробили свадьбу і скликали всіх богатирів. І всі їли, пили й гуляли, і музика їм грала. Цілий місяць ішла свадьба. А після свадьби поїхав Єруслан Лазаревич з жінкою й сином додому, до царя Сарафоновича. І на цім конець.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Василівці, Сокирянського району, Чернівецької області 8-9 серпня 1984 року Боднар Гаврило Тимофійович (1914 року народження)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Буковини/">Фольклор Буковини</a></li>
	</ul>
</footer>
<!--#include virtual="/-/inc/general__page_end.inc" -->
