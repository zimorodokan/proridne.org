<!--#include virtual="/-/inc/general__page_start.inc" -->
<title>Хитра жінка і дванадцять апостолів ☼ Українська народна казка ☼ Народна творчість</title>
<meta name="Description" content="Українська народна казка Гуцульщини «Хитра жінка і дванадцять апостолів» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Хитра жінка і дванадцять апостолів.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Хитра жінка і дванадцять апостолів <br><span class="article__headerDescription">Українська народна казка Гуцульщини</span></h1>
	<p>Дуже давно в однім селі був монастир. І монахи вирішили поставити в тім монастирі дванадцять апостолів, вирізьблених з дерева у зріст чоловіка. Але треба було найти такого майстра, щоб це зробив. Один з монахів сказав:</p>
	<p>— Я піду і найду.</p>
	<p>Пішов він село від села і на третім селі найшов різьбяра. Договорився з ним, якого треба на це матеріалу. Різьбяр сказав, що треба липи.</p>
	<p>— Привозьте матеріал і на таке-то число приїдете за апостолами. І буде все готове.</p>
	<p>Заготовили монахи той матеріал і відвезли майстру. І чекають, поки він вирізьбить.</p>
	<p>Тим часом різьбяр робив передніші замовлення і все брав матеріал з тої липи, що привезли на апостолів. Позичав. Потім узявся різьбити апостолів, і вийшло лиш одинадцять, а на дванадцятого матеріалу забракувало. Зачав він журитися. Каже жінці:</p>
	<p>— Що будем робити?</p>
	<p>А до тої жінки забігав кум. Вона й каже чоловікови:</p>
	<p>— Не журися. Якось з того вийдемо.</p>
	<p>Якраз того самого вечора мав прийти кум і мали прибути монахи за апостолами. Каже жінка чоловікови:</p>
	<p>— Я це все закручу, а ти сиди в другій хаті, щоб тебе тут не було. А друга хата була через сіни.</p>
	<p>Приходить кум і почав жартувати з жінкою. І якраз прийшли монахи за апостолами. Вони зайшли до тої хати, де був чоловік. Жінка це почула та й каже кумови:</p>
	<p>— Ой, куме, розбирайтеся і ставайте рядом з цими святими. Як зайдуть сюди, то голого вас не помітять, бо ви будете такі на колір, як ті дерев’яні апостоли.</p>
	<p>Кум розібрався і став у кут коло апостолів. А монахи питають ґазду:</p>
	<p>— Ну як, вирізьбили апостолів?</p>
	<p>— Вирізьбив, можна подивитися.</p>
	<p>Чоловік засвітив ліхтарню і попросив їх до другої хати. Заходять вони з ліхтарнею, чоловік присвічує, май старший монах дивиться на тих апостолів і хвалить майстра:</p>
	<p>— Але це робота!</p>
	<p>І проходять, і світять підряд, і обзирають всіх апостолів. Дійшли до кума, а він стояв послідній у куті. Найстарший монах каже:</p>
	<p>— Але ви й майстер! Все, як живе, зробили. Але би-сте були це грішне тіло не різьбили, бо це ж у святому місці має стояти.</p>
	<p>А майстер каже:</p>
	<p>— Як вам то заважає, то я возьму пилочку й то відріжу.</p>
	<p>І він пішов до сіней за пилкою. Кум як уздрів, що він несе пилку, то вискочив з кута та й у вікно. І втік. А найстарший монах каже:</p>
	<p>— Киньте, майстре, пилочку, бо всі повтікають. Так жінка виручила свого чоловіка.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Нижній Березів, Косівського району, Івано-Франківської області 8 листопада 1983 року Ґеник Микола Антонович (1929 року народження)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Гуцульщини/">Фольклор Гуцульщини</a></li>
	</ul>
</footer>
<!--#include virtual="/-/inc/general__page_end.inc" -->
