<!--#include virtual="/-/inc/general__page_start.inc" -->
<title>Грай сопілко, грай ☼ Українська народна казка ☼ Народна творчість</title>
<meta name="Description" content="Українська народна казка Подніпров’я (Наддніпрянщини) «Грай сопілко, грай» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Грай сопілко, грай.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Грай сопілко, грай <br><span class="article__headerDescription">Українська народна казка Подніпров’я (Наддніпрянщини)</span></h1>
	<p>Жили собі чоловік, жінка, і мали вони двох синів. Якось дійшла до них звістка, що в сусідньому царстві оголошена велика винагорода тому, хто врятує королівський сад. У тому незвичайному саду родили золоті яблука. Та полюбив навідуватися туди невловимий дикий кабан. Він підривав коріння яблунь, струшував золоті яблучка, з ненаситною жадністю з’їдав їх.</p>
	<p>Багато мисливців полювали на нього, та кабан був невловимий. Двоє братів вирішили спробувати вполювати кабана.</p>
	<p>З батьківським благословенням брати вирушили у далеку дорогу. Кілька днів і ночей підстерігали вони в царському саду вепра. Старший брат пішов в один кінець саду, а молодший — в інший.</p>
	<p>Задрімав старший брат і тут же схопився, бо почув крізь дрімоту якийсь шум. Побіг він до молодшого брата і побачив, що той схилився над величезним кабаном, який страшно хрипів від смертельної рани, намагаючись зірватися на ноги. Зла думка закралася в голову старшого брата: «Ти бач, молодшому дістанеться винагорода, а я залишуся ні з чим».</p>
	<p>Злі почуття затуманили його розум і, не пам’ятаючи себе, він наніс смертельний удар рідному братові. Похапцем викопав могилу, схоронив брата, а потім виломивши гілку з куща, встромив її у свіжу землю.</p>
	<p>Повернувшись додому з винагородою він сказав батькам, що брат по дорозі десь відстав і загубився. Батьки щодня виглядали молодшого сина, але він все не повертався.</p>
	<p>А тим часом старий мудрець, що подорожував по світі, по святих місцях, дивився на всякі чудеса, побував у царському саду.</p>
	<p>Присівши відпочити під розкішним кушем калини, що якимсь дивом виріс між золотоплідними яблунями, мандрівник вирізав гілочку і зробив з неї сопілку. Він був ще й добрим музикою. Але коли підніс сопілку до своїх уст, то був вражений. Вона заспівала людською мовою:</p>
	<div class="poem">
			<p>
				Грай, дідусю, грай,<br>
				Як брат мене вбив,<br>
				Брат мене схоронив<br>
				Та й за того кабана,<br>
				Що по саду рив.
			</p>
	</div>
	<p>Чи довго, чи коротко мандрував старець. Якось увечері прийшов у село, постукав у двері і попросився на ніч до добрих людей. Тут жили батьки, які виглядали свого молодшого сина.</p>
	<p>Повечеряли, дідусь дістав свою чарівну сопілку та й заграв. Заспівала сопілка людським голосом:</p>
	<div class="poem">
			<p>
				Грай, дідусю, грай,<br>
				Як брат мене вбив,<br>
				Брат мене схоронив<br>
				Та й за того кабана,<br>
				Що по саду рив.
			</p>
	</div>
	<p>Здивований батько попросив і собі заграти на сопілці. І лиш тільки підніс сопілку до своїх вуст, вона заспівала:</p>
	<div class="poem">
			<p>
				Грай, батеньку, грай,<br>
				Як брат мене вбив,<br>
				Брат мене схоронив<br>
				Та й за того кабана,<br>
				Що по саду рив.
			</p>
	</div>
	<p>Схвильована мати тремтячими руками піднесла до своїх вуст сопілку і по хаті тужливо залунало:</p>
	<div class="poem">
			<p>
				Грай, матусю, грай,<br>
				Як брат мене вбив,<br>
				Брат мене схоронив<br>
				Та й за того кабана,<br>
				Що по саду рив.
			</p>
	</div>
	<p>Старший син, що саме гостював у батьків, бо жив заможно і мав окремий добротний дім, заспішив додому. Та батьки зупинили його і дали в руки сопілку.</p>
	<p>Побілів старший син, підніс її до уст, і вона заспівала:</p>
	<div class="poem">
			<p>
				Грай, братику, грай,<br>
				Як ти ж мене вбив,<br>
				Як ти ж мене схоронив<br>
				Та й за того кабана,<br>
				Що по саду рив.
			</p>
	</div>
	<p>Так сопілка розказала, чому батьки не дочекалися свого улюбленого молодшого сина додому. Важкі батьківські прокльони впали на голову старшого сина, і невдовзі під час грози він загинув від удару блискавки.</p>
	<p>Хто на брата руку піднімає, той щастя не має, того господь карає.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>20 (5079). Грай, сопілко, грай. СУС 780. Записано 2008 року. Мулика Андрій Архипович (1922). Черкаська область, Христинівський район, Вершнячка</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Наддніпрянщини/">Фольклор Подніпров’я (Наддніпрянщини)</a></li>
	</ul>
</footer>
<!--#include virtual="/-/inc/general__page_end.inc" -->
