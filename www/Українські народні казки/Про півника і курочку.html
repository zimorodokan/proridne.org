<!--#include virtual="/-/inc/general__page_start.inc" -->
<title>Про півника і курочку ☼ Українська народна казка ☼ Народна творчість</title>
<meta name="Description" content="Українська народна казка Чернігівщини «Про півника і курочку» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Про півника і курочку.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Про півника і курочку <br><span class="article__headerDescription">Українська народна казка Чернігівщини</span></h1>
	<p>Жили собі дід та баба. Жили бідно, через те й часто лаялися. У діда був півник, а в баби — курочка. Ото й усе їхнє хазяйство. А баба терпіти не могла дідового півника. Хотіла вона його зарізати та бульйон зварити, а дід не дав. Тоді баба наказала, щоб він вигнав півника з двору. Жаль було дідові півника, та дуже вже баби боявся. От він і каже півникові:</p>
	<p>— Іди собі, може, десь знайдеш кращого хазяїна.</p>
	<p>Попрощалися вони і півник пішов. Ішов він дуже довго і зустрів по дорозі лисицю, вовка та ведмедя. Розповів їм, що йде на заробітки і вони захотіли піти з ним. Прийшли у велике місто до будинку одного пана. Хотіли найнятися на роботу. Півник сів на воротах та й заспівав:</p>
	<p>— Дай, пане, п’ятака! Ку-ку-рі-ку!</p>
	<p>А пан був сердитий та й крикнув:</p>
	<p>— Ану вкиньте його в колодязь!</p>
	<p>Упіймали півника та вкинули у колодязь. А його товариші випили всю воду і допомогли півникові вибратися. Сів він на цямрину та й заспівав:</p>
	<p>— Дай, пане, п’ятака! Ку-ку-рі-ку!</p>
	<p>Не на жарт розсердився пан.</p>
	<p>— Вкиньте його у вогонь, — каже, — хай згорить бісова душа!</p>
	<p>Упіймали півника та й кинули у вогонь. І знову друзі урятували його — висипали у вогонь всю воду, яку випили. Вилетів півник та й кричить:</p>
	<p>— Дай, пане, п’ятака! Ку-ку-рі-ку!</p>
	<p>Наказав пан заникнути його в отару з вівцями. А вовк, лисичка і ведмідь забігли, переїли овець і врятували друга.</p>
	<p>Вилетів він на тин та й співає:</p>
	<p>— Дай, пане, п’ятака! Ку-ку-рі-ку!</p>
	<p>— А хай ти здохнеш! А вкиньте його в бочку з п’ятаками, хай подавиться!</p>
	<p>Вкинули слуги, а півник знай собі п’ятаки клює та клює. Наклювався, скільки міг та так, що його ледве товариші витягнули. Вирішили вони втікати від цього клятого пана. Одбігли далеченько, а півник і каже:</p>
	<p>— Давайте, поділимося грішми та й розійдемося.</p>
	<p>— Ні, півнику, ми і наїлися, і напилися. Спасибі! А п’ятаки хай будуть твої.</p>
	<p>На тому й попрощалися. Приходить півник додому, бачить, що дід сидить зажурений і каже:</p>
	<p>— Стели, діду, рядно!</p>
	<p>Дід зрадів, що півник живий вернувся. Схопив рядно, постелив, а півник давай п’ятаками закидати. Баба як таке побачила, трохи не впала. Та й кричить на свою курочку:</p>
	<p>— Іди, дармоїдко, грошей заробляй!</p>
	<p>Довелося йти курочці, хоч і ледача була. Вийшла за село, а далі йти ліньки. Дивиться, а якийсь дядько ячмінь сіє. Вона до нього і давай зерно їсти. Гонив її дядько, а її, хамку, ніяк не проженеш. Вирішила, що вже пора йти додому. Прийшла, а баба біля хвіртки виглядає.</p>
	<p>— Стели, бабо, рядно, моя с…ка повна!</p>
	<p>Прослала баба найкраще рядно, а курка його геть спаскудила. Ох і насміявся дід! Ох і розсердилася баба! Взяла та й зарізала курку, а півник став домашнім улюбленцем.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>225 (4410). Про півника і курочку. СУС 219Е*. Записано 2008 року. Попенко Ганна Сергіївна (1931). Чернігівська область, Ічнянський район, Городня</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Чернігівщини/">Фольклор Чернігівщини</a></li>
	</ul>
</footer>
<!--#include virtual="/-/inc/general__page_end.inc" -->
