<!--#include virtual="/-/inc/general__page_start.inc" -->
<title>Про файну і нефайну жінку ☼ Українська народна казка ☼ Народна творчість</title>
<meta name="Description" content="Українська народна казка Гуцульщини «Про файну і нефайну жінку» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Про файну і нефайну жінку.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Про файну і нефайну жінку <br><span class="article__headerDescription">Українська народна казка Гуцульщини</span></h1>
	<p>Були два браття. Оден женився і взяв жінку дуже файну. Та й до неї ходили любаси&nbsp;<sup>*</sup>. А другий брат на него гікав: — Чого ти це допускаєш? Це не є файне. Я би з тим опорався. А цей каже:</p>
	<p>— Мені то не шкодить. Дітей у нас нема. Принесуть любаси до хати горівки, то й я вип’ю. Та й най собі жінка набувається&nbsp;<sup>*</sup>.</p>
	<p>А молодший брат йому каже:</p>
	<p>— Як я буду женитися, то таку нефайну жінку возьму, аби ніхто на ню не ла́комився. А як вона буде мені добра, я себе заставлю її любити.</p>
	<p>Підміг&nbsp;<sup>*</sup> менший брат на парубка, хоче женитися. Та й зачав шукати дівку. І засватав маєтну, багатшу від себе. В тій сім’ї була тілько мама та й та дівка, більше нікого не було. Дівка була з лиця нефайна, і хотіла вона за него піти. Повінчалися вони. Дуже файно жиють, баба померла, а вони собі сами двоє.</p>
	<p>Та й казали йому люди, щоб він ішов з ними на роботу, бо великий заробок є. Прийшов він додому та й каже жінці:</p>
	<p>— Я хочу йти на роботу.</p>
	<p>А жінка його не пускає, каже:</p>
	<p>— У нас є своєї роботи доста. Не йди нікуди.</p>
	<p>— Я хочу піти, там добрий заробок. Я собі зароблю файні гроші. А дома мені за роботу ніхто не платить. Прийду, покладу файну стайню. А до трави я зійду, щоб сіно робити.</p>
	<p>І пішов він на роботу з тими людьми. Побув там два місяці та сходить собі додому. Прийшов у своє село, а там сусід його йде. Він розпитує в того сусіди, чи миром дужі та й що нового чути. А той каже:</p>
	<p>— Дужі, здорові. Нічого тут нового нема. Ідімо, куме, додому.</p>
	<p>— Та йдімо разом.</p>
	<p>Та й ідуть собі в товаристві додому. Та й цей уже має повертати до себе додому, а той трошки далі має йти. Та й каже кум:</p>
	<p>— Я би щось тобі, куме, сказав, та ти будеш гніватися.</p>
	<p>— Та де би я гнівався? Кажи. Каже кум:</p>
	<p>— До твої жінки ходить циган. Але ти не лиш із мене маєш це чути. Най тобі й другі скажуть.</p>
	<p>А цему так обідно стало. Каже він:</p>
	<p>— Гій&nbsp;<sup>*</sup>, де ж це таке може бути!</p>
	<p>А кум каже:</p>
	<p>— То ще байка, що він до неї ходить. Але він рано йде від твої жінки та несе кусак солонини й каже: «Це я за ніч заробив».</p>
	<p>А той не каже ні «добраніч», ні «будьте здорові», а лиш іде додому. Та й думає: «Зараз так її б’ю, що грузь&nbsp;<sup>*</sup> з неї буде». Приходить — жінки немає вдома. Найшов ключ, входить у хату та й таки йде дивитися на ту солонину. Хоче знати, чи це справді так. Подивився — пару кавалків солонини справді нема. За два місяці вона сама тілько не з’їла.</p>
	<p>Увійшла вона, а він розперезав з себе букурію і зачинає бити. А вона каже:</p>
	<p>— Чоловіче, ти мене не бий. Я тобі казала: «Не йди на роботу». А я сама боялася вночі спати. Мусила платити, щоб хтось ішов. А це я не роблю та й робити не буду. Я кликала на ніч того, хто хотів іти. А ніхто пусто ходити не буде. Я боялася сама в хаті.</p>
	<p>— А ти не могла без солонини покликати?</p>
	<p>— Якби не дала солонини, то він не йшов би. І сказав чоловік:</p>
	<p>— Хто в чім має бути, то не годен відбути. Брат мій хоч має з ким межи люди вийти. Та й горівки чужої вип’є. А моя ще й солонину з хати видала.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__footnotes">
			<p><sup>*</sup> Люба́с, люба́ска — коханець, коханка.</p>
			<p><sup>*</sup> Набува́тися — гарно проводити час.</p>
			<p><sup>*</sup> Підмага́ти — доростати, дозрівати (про вік людини).</p>
			<p><sup>*</sup> Гій (агі́й) — вигук обурення.</p>
			<p><sup>*</sup> Грузь — болото на дорозі.</p>
		</div>
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Село Яворів, Косівського району, Івано-Франківської області 14 січня 1984 року Рибчук Анна Петрівна (1909 року народження)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Гуцульщини/">Фольклор Гуцульщини</a></li>
	</ul>
</footer>
<!--#include virtual="/-/inc/general__page_end.inc" -->
