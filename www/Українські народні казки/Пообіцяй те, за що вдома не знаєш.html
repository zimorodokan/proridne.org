<!--#include virtual="/-/inc/general__page_start.inc" -->
<title>Пообіцяй те, за що вдома не знаєш ☼ Українська народна казка ☼ Народна творчість</title>
<meta name="Description" content="Українська народна казка Закарпаття «Пообіцяй те, за що вдома не знаєш» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Пообіцяй те, за що вдома не знаєш.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Пообіцяй те, за що вдома не знаєш <br><span class="article__headerDescription">Українська народна казка Закарпаття</span></h1>
	<p>Зачинається казка з бідного чоловіка. Бідний чоловік мав єдиного сина. Сил виріс на легіня й оженився. Поставив собі хижу, купив собі коника й пішов по світу.</p>
	<p>Іде, йде через ліси, хащі, пустища. Раз його коник зостановився. Просить він коника і грозить, але той не хоче з місця поступитися. І не знає чоловік, що робити з конем. Глянув він — перед коником стоїть пан, котрий питає:</p>
	<p>— Чого так б’єш коника?</p>
	<p>— Б’ю, бо не слухає мене. До сього часу йшов, а тепер не хоче...</p>
	<p>— То знаєш що? Пообіцяй мені те, за що вдома не знаєш, і твій коник буде йти.</p>
	<p>Чоловік думав про всі речі, що в нього були вдома, і пообіцяв.</p>
	<p>Іде далі, довго ходить по світу. Як вертався додому, кажуть йому:</p>
	<p>— У твоєї жони мала дитина.</p>
	<p>Приходить він додому, й до нього вийшла жона з радістю. Айбо чоловік дуже смутний, не говорить нічого. А у місяць хлопчик проговорив:</p>
	<p>— Няньку, не журіться. Хоч ви мене продали, то — не біда.</p>
	<p>Як хлопцеві минуло три місяці, сказав:</p>
	<p>— Няньку, виряджайте мене в дорогу.</p>
	<p>Вирядили його. Іде хлопець... А давно села були далеко одне від одного. Йшов пустищами і прийшов на полонину. Знаходить там западнисту хижу. Дивиться у вікно: сидять діди і всі однакові. Зайшов хлопець до хижі, а один дід почав казати казку. Як скінчив, просить:</p>
	<p>— Заплати мені за казку.</p>
	<p>Хлопець зняв крисато і дав дідові. Тепер почав казати казку другий дід. І цей просив за казку плату. Тому хлопець дав з себе реклик. Третьому дав за казку останні ногавиці.</p>
	<p>Сам зібрався в дорогу і йде далі. Один дід пустився за хлопцем, обійшов його, йде йому назустріч і питає:</p>
	<p>— Куди ти, хлопче, йдеш? Хлопець усе розповів.</p>
	<p>— Ну, вернися, синку, і подякуй дідам.</p>
	<p>Він так і зробив. І дістав назад крисаню, реклик і ногавиці. Тоді сказав йому дід:</p>
	<p>— Ти запроданий чорту. Підеш до Чорного моря і там знайдеш явора, котрий має дупло. Сховаєшся в се дупло.</p>
	<p>І прийдуть купатися в море три доньки чорта. Дві прийдуть наперед, а одна потім. Дві пропусти, а коли третя розбереться і піде купатися, візьми від неї перстень. Буде на тебе йти страхами: водою, огнем, гадюками, — але ти не страшися і доти не давай їй перстень, доки не пообіцяє, що буде твоя жона. Ота дівчина тебе врятує.</p>
	<p>Хлопець добре собі запам’ятав і заскіпив у серце дідові слова.</p>
	<p>І прийшов до Чорного моря, знайшов явора і сховався в дупло. Нараз приходять дві сестри. Викупалися і пішли. Потім прийшла молодша. Купалася у морі, а хлопець тихо виліз з явора і взяв її перстень. А вона, як скупалася, вийшла на берег, убралася, дивиться — не є персня! І почала грозити:</p>
	<p>— Дай мій перстень!</p>
	<p>— Я тобі дам, коли пообіцяєш, що будеш моя жона.</p>
	<p>— Я тобі жоною не буду! Дай перстень, бо воду на тебе пущу, вогнем спалю, гадюк напущу.</p>
	<p>Вона так і зробила. Але хлопець не побоявся, і дівчина мусила пообіцяти, що буде його. Як пообіцяла, сказала:</p>
	<p>— То сідай на мене.</p>
	<p>І понесла його до свого няня.</p>
	<p>Іван ходить по дворові, а чорт його побачив і проговорив:</p>
	<p>— А, тут є мій солдат...</p>
	<p>Завів його в одну кімнату і сказав:</p>
	<p>— Відпочивай, бо ввечері підеш на роботу. Чорт увечері приходить і каже:</p>
	<p>— Бачиш оті ліси?</p>
	<p>— Бачу.</p>
	<p>— Оті ліси маєш зрубати, землю перекопати, засіяти пшеницею. Та щоб пшениця до рана виросла, дозріла. Маєш її зжати, звезти, змолотити, змолоти і хліба напекти.</p>
	<p>Іван зажурився. Приходить до нього дівчина і питає:</p>
	<p>— Що тобі казав няньо?</p>
	<p>— Те й те.</p>
	<p>То не журися.</p>
	<p>Свиснула, й збіглися чорти, вона дала їм наказ — ліс спалити, землю перекопати, засіяти пшеницею. Пшениця аби виросла, дозріла. Аби пшеницю зжали, позвозили, змолотили і хліба напекли.</p>
	<p>Усе це сталося. І рано Іван приніс чортові готовий хліб.</p>
	<p>— Но, коли собі приготовив, то з’їж його, — сказав чорт сердито. А чортиця промовила:</p>
	<p>— Старий, відправ ти сього хлопця геть, бо він з’їсть твоє серце.</p>
	<p>Другого вечора назад приходить чорт і питав Йвана:</p>
	<p>— Чи ти знаєш, де живе мій брат?</p>
	<p>— Не знаю.</p>
	<p>— Він живе в одинадцятій державі. І до мого брата маєш поставити склянчаний міст, аби я міг бачити звідси його. На мості маєш поставити стовпи, і на кожнім стовпі мають пташки ціпати.</p>
	<p>Як чорт пішов геть, з’явилася донька і питає:</p>
	<p>— Що тобі сказав няньо?</p>
	<p>— Сказав те й те.</p>
	<p>— Не журися нічим. Міст буде. Ото не велике діло. І свиснула, і збіглися чорти й питають:</p>
	<p>— Що наказуєш?</p>
	<p>— Наказую поставити до одинадцятої держави склянчаний міст. На мості мають стояти стовпи, і на кожнім стовпі пташки ціпати...</p>
	<p>Рано подивився старий чорт, а те все готове.</p>
	<p>— Ти збудував міст?</p>
	<p>— Я збудував.</p>
	<p>А стара чортиця промовила:</p>
	<p>— Старий, пусти ти хлопця, бо ото хитрий, вип’є він твоє серце!</p>
	<p>— Ще його не одпущу. Ще йому одну роботу дам. Мушу його серце випити.</p>
	<p>І прикликав хлопця й наказав:</p>
	<p>— Маєш піймати зеленого зайця, коли ні — вип’ю твоє серце.</p>
	<p>Приходить донька й питає:</p>
	<p>— Що сказав старий?</p>
	<p>— Те й те.</p>
	<p>— Дуже мудре діло, але будемо старатися. Той заєць ховається аж у Чорному морі. Но, сідай на мене.</p>
	<p>Він сів, і прилетіли на Чорне море. Дівка дала рушницю і сказала: хто буде йти попри тебе — стріляй! А сама зайшла у море. Нараз бачить Іван: іде його нянько і гукає:</p>
	<p>— Ой синку, давно ми не виділися!</p>
	<p>Іван пропустив його. Дівка виходить з моря:</p>
	<p>— Ну, чи був хто?</p>
	<p>— Був мій нянько.</p>
	<p>— Та чому ти не стріляв? Ото був зелений заєць!.. Ну, я ще раз іду в море, та як побачиш кого, нараз стріляй.</p>
	<p>Дівка у другий раз зайшла в море і виганяє нечистого. Бачить Іван — іде його мати. І він пожалував матір.</p>
	<p>— Та чому не стріляв? Ото був зелений заєць... То ще раз іду в море, та коли й тепер не вб’єш, обоє постраждаємо. Дуже змучилася.</p>
	<p>Вигнала дівка нечистого у третій раз. І бачить Іван — іде його баба.</p>
	<p>— Ой сипку, то давно тебе не виділа.</p>
	<p>Іван тепер вистрілив і вбив бабу. Бачить, аж ото зелений заєць.</p>
	<p>Виплила дівчина з моря, взяла на себе Івана та зеленого зайця і прилетіла з ними на дворище до свого нянька.</p>
	<p>— Їж його, коли собі приніс, — сказав чорт. А стара чортиця знову просить:</p>
	<p>— Пусти хлопця, бо вип’є твоє серце...</p>
	<p>Але чорт не хотів. І дав наказ донькам, аби стали кобилами. А Йвану наказав гнати кобили на пашу. Молодша дівка просить сестер:</p>
	<p>— Сестри, прошу вас, не вбивайте Іванка, то скажу вам новину.</p>
	<p>Сестри послухали, скачуть попід небо, а Йвана не чіпають. На толоці одна кобила обернулася дівчиною і сказала:</p>
	<p>— Сестри, чи красний цей хлопець?</p>
	<p>— Красний.</p>
	<p>— Но, та він мене бере за жону, а у нього суть два брати, котрі вас візьмуть за жони.</p>
	<p>Дві старші сестри вернулися додому, а Йван з жоною почали утікати. Але старий чорт дізнався і рушив за ними. Оглядається донька — летить її нянько. Каже Івану:</p>
	<p>— Не журися нічим. З мене станеться монастир, а з тебе монах. Як нянько буде питати, чи ти не бачив таких і таких, ти скажи, що бачив тоді, коли сей монастир будувався.</p>
	<p>І прибігає старий чорт до монастиря і питає монаха, чи не бачив він таких і таких.</p>
	<p>— Бачив.</p>
	<p>— Коли?</p>
	<p>— Коли сей монастир будувався.</p>
	<p>І подивився чорт — а монастир мохом заріс, а в монаха борода до землі. І вернувся додому. А чортиця питає:</p>
	<p>— Ну, кого ти стрічав?</p>
	<p>— Стрічав монастир і монаха.</p>
	<p>— Ото були вони.</p>
	<p>І старий чорт знову погнався за ними. А дівчина радить Івану:</p>
	<p>— Не журися: з мене станеться пшениця, а з тебе — малий хлопчище. Хлопчище буде з цоркоталом бігати й горобців відганяти.</p>
	<p>Пригнався старий чорт і питає хлопця, чи він не бачив таких і таких.</p>
	<p>— Бачив.</p>
	<p>— Коли?</p>
	<p>— Тоді, коли сю пшеницю сіяли.</p>
	<p>Старий чорт вернувся і сказав чортиці, що стрітив.</p>
	<p>— Ото були вони, — одповіла чортиця. Тепер вона сама пустилася за молодими... Дівчина наказує:</p>
	<p>— Іване, з мене станеться рибник, а з тебе — гусак. Та коли мати буде всяко з тобою говорити, не озирайся, бо візьме від тебе очі.</p>
	<p>І стара прилетіла й дуже ласкаво говорить. І обдурила гусака: він озирнувся і нараз стратив очі. Баба взяла очі й полетіла. Дівчина скоро прив’язала Йвана до куща, а сама полетіла поперед матері і зробилася криницею.</p>
	<p>Був сухий час, і баба захотіла пити. Схилилася і п’є воду з криниці. Але криниця всихала і всихала, а баба мусила нижче і нижче схилятися, і впали у неї з пазухи очі. Криниця схопила очі й сховала. А баба, як напилася, полетіла додому.</p>
	<p>Вдома хвалилася чортиця, що взяла від молодих очі. Хоче показати, а очей нема. Страшно почала клясти.</p>
	<p>— Сучина донька, обдурила мене... обернулася криницею... Але вже пізно їх доганяти.</p>
	<p>А Йван з жоною щасливо добралися до своєї держави, поженилися й добре живуть.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p>Пообіцяй те, за що вдома не знаєш. «Сравнительный указатель сюжетов: Восточнославянская сказка / Сост. Л. Бараг, И. Березовский, К. Кабашников, Н. Новиков. — Л.: Наука, 1979.» — 811 * + 313А. Подається за: «Закарпатські казки Андрія Калина / Запис текстів і вступ, стаття П. Лінтура; Упорядник Г. Ігнатович. — Ужгород: Закарпатське обласне видавництво, 1955.», с. 49 — 55. Варіанти: Королович — «Три золоті слова: Закарпатські казки Василя Короловича / Запис текстів та впорядкування П. Лінтура. — Ужгород: Карпати, 1968.», с. 70 — 76; Тегза-Порадюк — «Дідо-всевідо: Закарпатські народні казки / Запис текстів та впорядкування П. Лінтура. — Ужгород: Карпати, 1969.», с. 99 — 109; Скубенич-Кость — «Дідо-всевідо: Закарпатські народні казки / Запис текстів та впорядкування П. Лінтура. — Ужгород: Карпати, 1969.», с. 186 — 190.</p>
			<p><a href="/Український фольклор Книги/Петро Лінтур ☼ Зачаровані казкою/">Зачаровані казкою: Українські народні казки Закарпаття в записах П. В. Лінтура</a> [Упорядники І. М. Сенька та В. В. Лінтур; вступна стаття, примітки та словник І. М. Сенька; післямова П. В. Лінтура; Редколегія: В. І. Данканич, О. І. Дей, П. К. Добрянський та ін.; Художник М. М. Дем’ян]. — Ужгород: Карпати, 1984. — 528 с, іл. (Бібліотека «Карпати»).</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Закарпаття/">Фольклор Закарпаття</a></li>
		<li><a href="/Українська міфологія/Чорт.html">Чорт в українській міфології</a></li>
	</ul>
</footer>
<!--#include virtual="/-/inc/general__page_end.inc" -->
