<!--#include virtual="/-/inc/general__page_start.inc" -->
<title>Про липку і зажерливу бабу ☼ Українська народна казка ☼ Народна творчість</title>
<meta name="Description" content="Українська народна казка Про Тварин (звірів) «Про липку і зажерливу бабу» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Про липку і зажерливу бабу.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Про липку і зажерливу бабу <br><span class="article__headerDescription">Українська народна казка про тварин</span></h1>
	<p>Жили собі дід та баба. Вони були дуже вбогі. От баба і каже:</p>
	<p>— Ти б, старий, пішов у ліс та вирубав липку, щоб було чим протопити.</p>
	<p>— Добре, — каже дід. Узяв сокиру та й пішов у ліс. Приходе він до лісу, вибрав липку. Тільки що замахнувся сокирою, щоб рубати, коли чує — липка каже людською мовою:</p>
	<p>— Ой не рубай мене, чоловіче добрий, я тобі в пригоді стану! Дід з переляку і сокиру опустив. Постояв, подумав та й пішов додому.</p>
	<p>Приходе додому та й розповідає про свою пригоду. А баба й каже:</p>
	<p>— От який же ти дурень. Піди зараз до липки та попроси конячку з возом. Хіби ми ще не находились з тобою?</p>
	<p>— Та чи не так, то й так, — каже дід. Надів шапку та й пішов.</p>
	<p>Приходе до липки та й каже:</p>
	<p>— Липко, липко, казала баба, щоб ти дала конячку з возом.</p>
	<p>— Добре, — каже липка, — іди додому.</p>
	<p>Приходе він додому, а біля хати стоїть віз і конячка біля його прив’язана.</p>
	<p>— Бач, старий, — каже баба, — тепер і ми люди. От тільки хата наша от-от завалиться. Піди, старенький, попроси ще й хату. Може, дасть.</p>
	<p>Пішов дід до липки, попрохав і хату.</p>
	<p>— Добре, — каже липка, — іди додому.</p>
	<p>Приходе дід до двору і не пізнає. Замість старої хати стоїть нова, гарна хата. Радіють обоє, як діти.</p>
	<p>— А що, старий, якби ти попрохав ще й худоби та птиці. Тоді, здається, вже й нічого нам не треба.</p>
	<p>Пішов дід до липки, попросив худоби.</p>
	<p>— Добре, — каже липка, — іди додому.</p>
	<p>Приходе дід і не нарадується. Повен двір худоби і птиці.</p>
	<p>— Ну, тепер уже нам більше нічого не треба, — каже дід.</p>
	<p>— Ні, старенький, ще піди попроси й грошей. Пішов дід до липки і попросив гроші.</p>
	<p>— Добре, — каже липка, — іди додому.</p>
	<p>Приходе дід, а баба сидить за столом і гроші в купки складає.</p>
	<p>— От, старенький, які ми тепер багаті, — каже баба, — але того мало, треба ще, щоб усі люди боялися, бо ми ж багачі. Піди, старий, до липки, попроси, нехай поробе так, щоб нас усі люди боялись.</p>
	<p>Пішов дід до липки, попрохав дід липку, щоб так зробила.</p>
	<p>— Добре, — каже липка, — іди додому.</p>
	<p>Прийшов дід додому, а там у них повно війська та поліції, і все їх охороняють. Але старій і цього мало.</p>
	<p>— Що ж, — каже вона, — старий, треба ще, щоб усі люди в селі були нашими батраками, бо чого ж нам більше хотіти — все вже у нас є.</p>
	<p>Пішов дід до липки та й просить, щоб зробила вона так. Довго мовчала липка. А потім каже:</p>
	<p>— Іди додому, зроблю ще вам останнє.</p>
	<p>Приходе дід додому, аж глядь: нічого нема, стоїть та сама стара хата і баба коло неї. Так їх наказала липка за те, що ненажерлива баба хотіла всіх людей батраками поробити.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p>Про липку і зажерливу бабу. Н. П. Андреев, Указатель сказочных сюжетов по системе Аарне. Издание государственного Русского географического общества, Л., 1929. — . Зап. у с. Пилява Старокостянтинівського р-ну Хмельницької обл. Час запису не зазначений. Українські народні казки, легенди, оповідання і речитативні вірші для дітей. Підібрали і впорядкували М. В. Нагорний, М. Ф. Ісірович, Г. С. Сухобрус, Л. К. Данилюк, К., 1939., стор. 20—22.</p>
			<p><a href="/Український фольклор Книги/Іван Березовський ☼ Казки про тварин/">Казки про тварин</a> (Українська народна творчість) — Київ: Наукова думка. — 1976 — 575 с.</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
</footer>
<!--#include virtual="/-/inc/general__page_end.inc" -->
