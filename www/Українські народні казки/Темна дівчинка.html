<!--#include virtual="/-/inc/general__page_start.inc" -->
<title>Темна дівчинка ☼ Українська народна казка ☼ Народна творчість</title>
<meta name="Description" content="Українська народна казка Гуцульщини «Темна дівчинка» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Темна дівчинка.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Темна дівчинка <br><span class="article__headerDescription">Українська народна казка Гуцульщини</span></h1>
	<p>Був чоловік та й жінка і файно собі вони жили. У них було четверо дітей. Жінка вмерла, а він лишився з дітьми. І він з тими дітьми доживав до старости. Три хлопчики були здорові, а дівчинка була темна&nbsp;<sup>*</sup>. А там була геть далеко від хати керничка. Тато прислаб та й каже:</p>
	<p>— Хлопці, ідіть і принесіть мені з тої кернички води.</p>
	<p>Вони пішли води нести, а дівчинка сидить під хатою. А сусідка йде та й каже:</p>
	<p>— Вони не пішли за водою, але генди міряють ґрунт на них трьох, а на тебе каліку нічого.</p>
	<p>Та сусідка побігла та й принесла їй водиці. А вона понесла татови та й розказує, що вони не пішли по воду, а міряють собі пайки ґрунту. А тато каже так:</p>
	<p>— Я такий слабенький, а вони не принесли мені води. Як міряють землю, най землею стануть.</p>
	<p>І пропали хлопці, нема їх.</p>
	<p>Тепер та сусідка повела до керниці темну дівчинку. Та й каже:</p>
	<p>— Аби напомацки йшла до води і собі водиці зачернула, кілько тобі буде треба.</p>
	<p>Тато вмер, люди поховали його. А дівчинка все до тої кернички йшла та й собі води брала. А та керничка була під лисничкою&nbsp;<sup>*</sup>. Прийшла вона собі води брати, а лисничка каже до неї:</p>
	<p>— Дівчинко, урви собі яблучко в руку і йди в долину. А яблучко держи собі в руці. Там буде лежати повалений явір. А попри явора в ногах будуть двері. А яблучко ти добре держи, би не загубила.</p>
	<p>Прийшла вона до того явора, а яблучко у неї в руці саме начетверо переділилося. А там були двері. Вона утворила ті двері і намацала ногами сходи надолину&nbsp;<sup>*</sup>. І зачала вона йти помалу тими сходами надолину.</p>
	<p>А лисничка їй сказала:</p>
	<p>— Як зійдеш надолину, аби ти три рази перехрестилася і сказала: «Брати мої дорогі, наверніться до мене». І вони навернуться до тебе, та й не три брати, а три щури.</p>
	<p>Вона перехрестилася три рази і сказала так, і вийшли три щури. Та й кажуть:</p>
	<p>— Сестричко наша, ми вже зрили цілу землю. І такі ми голодні, що йой.</p>
	<p>А вона каже:</p>
	<p>— Я не маю нічого. Нате вам по чвертці яблучка.</p>
	<p>А ще лисничка їй сказала, аби вона свою чвертку нагорі з’їла. І держала вона свою чверточку, щоб з’їсти, як вийде нагору.</p>
	<p>З’їли щури по чвертці яблучка і перекинулися на людей. І тоді вона сказала:</p>
	<p>— Ідіть цими сходами зо мною нагору.</p>
	<p>Вийшли вони нагору, і з’їла вона свою чверточку яблучка. Та й тоді вздріла очима Божий світ. І пішла вона з братами до рідної хати.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__footnotes">
			<p><sup>*</sup> Те́мний — сліпий, незрячий.</p>
			<p><sup>*</sup> Лисни́ця — кислиця, яблуня-дичка.</p>
			<p><sup>*</sup> Надоли́ну — вниз.</p>
		</div>
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Село Пістинь, Косівського району, Івано-Франківської області 25 травня 1987 року Третяк Марія Николаївна (1903 року народження)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Гуцульщини/">Фольклор Гуцульщини</a></li>
	</ul>
</footer>
<!--#include virtual="/-/inc/general__page_end.inc" -->
