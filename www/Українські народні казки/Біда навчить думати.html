<!--#include virtual="/-/inc/general__page_start.inc" -->
<title>Біда навчить думати ☼ Українська народна казка ☼ Народна творчість</title>
<meta name="Description" content="Українська народна казка Гуцульщини «Біда навчить думати» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Біда навчить думати.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Біда навчить думати <br><span class="article__headerDescription">Українська народна казка Гуцульщини</span></h1>
	<p>Був у однім селі чоловік та й жінка. Мав чоловік таку натуру: чи є за що, чи нема за що, а все любив жінку бити. Поб’є жінку, піде в сад на лавку та й спить. І так пару років він з жінкою воювався. А в царя була дочка. Подали їй на стіл курятину. їла царівна ту курятину, та й сперлася кісточка куряча їй в горлі. Зачала вона ґвавтувати. Цар і царева жінка штрикли до неї.</p>
	<p>— Що є, дочко, з тобою?</p>
	<p>А вона вже й не може говорити, бо кісточка пробилася в одну сторону горла та й у другу. Цар покликав до свеї дочки найстарших лікарів. Вони оббадали її й сказали:</p>
	<p>— Без операції не обійдеться.</p>
	<p>А дочка сплакала дуже та й прошептала татови й мамі:</p>
	<p>— Я не дамся оперувати, бо доктори проріжуть і залишиться мені шрам на шиї. Не буде то мені файно виглядати. Я дівчина, мені треба буде віддаватися. Мене будуть хлопці обминати. Тату й ви, мамо, я читала в книжках, що є по містах і селах такі примівники. Вони можуть мене вилікувати без операції.</p>
	<p>— Добре, донечко, — сказав цар. — Пішлю шандарів по всіх куточках нашої держави. І найдуть такого примівника.</p>
	<p>Розіслав цар шандарів по всіх селах. Шукали вони, шукали та й не могли найти. Аж у послідній час два шандарі зайшли в одно село, перепитали ціле село та й знов нічого не найшли. І вертаються оповісти, що не найшли нічого.</p>
	<p>Виходять вони на край села, витягли по цигарці закурити, мац по кишенях за сірником, а сірника нема. Сказав оден до другого:</p>
	<p>— Зайдім у цю хату та запалимо з ватри. Увійшли в хату, а там молодиця порається коло печі.</p>
	<p>— Можна, молодичко, запалити в вас цигарку? — спитав шандар.</p>
	<p>— Можна, можна.</p>
	<p>І сказав тихо шандар до шандаря:</p>
	<p>— Запитаймося ще в цеї молодиці. Може, вона кімує якого примівника?</p>
	<p>Запитали, а вона каже:</p>
	<p>— Знаю, знаю примівника, пане. Є. Він у саду на лавці спить. Але він вам не признається, що він примівник.</p>
	<p>— А чого не признається?</p>
	<p>— Його треба бити, аби він признався. А так не признається. Таїться. А то добрий примівник, справжній лікар.</p>
	<p>— Нічого, нічого, молодичко, ми йому дамо. Ми від цего. Ми б’ємо!</p>
	<p>Прийшли вони до него, збудили його. Файно з ним говорять.</p>
	<p>— Чули ми, що ви лікар-примівник.</p>
	<p>— Який я, пани, лікар? Я простий хлоп, селянин, неписьменний і темний.</p>
	<p>— Нічого, нічого, нам люди сказали, що ви примівник. Вставайте і йдіть з нами.</p>
	<p>— Не піду я з вами нікуди.</p>
	<p>— Ой підеш ти зараз із нами по неволі, як ми тебе попоб’ємо. Ти у нас не будеш довго таїтися.</p>
	<p>І б’ють його, і мечуть ним по землі. Та що, бідолаха не може сказати, що він примівник. Беруть його і б’ючи ведуть аж до повітового постерунку. Приводять і кажуть:</p>
	<p>— Це справедливий лікар-примівник, лиш його треба бити. Він нам не признався, але ви тут беріться за него по-свойому.</p>
	<p>А там як зачали його бити та обертати, то мало що живий він був. А один моцний шандар здоймив кулак, вер його одним ударом на землю, і він уздрів, що вже конець йому може бути, та й подумав собі: «Ану скажу, що я примівник». І сказав.</p>
	<p>— А видиш, чоловіче, — сказали шандарі. — Аж тепер ти сказав правду. Чого ж ти, дурню, зразу не признався? То були би тебе не били. Ми тебе передаємо до царя лікувати його доньку. Вона їла курятину та й їй сперлася кістка в горлі. Мусиш вилікувати без операції.</p>
	<p>І сказав він:</p>
	<p>— Буду пробувати.</p>
	<p>Повезли його просто до царя в палати. Цар сказав йому:</p>
	<p>— Вилікуєш мою доньку без операції, оця скринька тобі грошей буде.</p>
	<p>— Де ваша донька лежить? — спитав він.</p>
	<p>Повів його цар у світлицю, де лежала на ліжку слаба царівна.</p>
	<p>— Коли вилікуєш дочку мою, потиснеш цей ґудзик, що на стіні, і дзвінок мені подзвонить.</p>
	<p>Та й пішов цар. А цей подивився на ту дочку цареву та й подумав: «Не такі тут докторі були та не могли нічого зробити, а я що зроблю? Краще зроблю сам собі тут смерть». Та взяв крісло, а на него поклав друге крісло. Та й накопичив купу крісел. Та й думає: «Вилізу на цю купу, головою до землі грянуся, розіб’ю собі голову та й помру».</p>
	<p>А царева дочка лежить і дивиться на ту його роботу і думає, що то з того буде. Поліз він на ту купу крісел, а крісла завалилися, він упав на підлогу та й ноги задер. Та й не вбився, тільки вдарився об підлогу. А царя дочка як розсміялася з того, так їй та кістка й виштрикла на простирало. А він завидів то, штрик та й ту кісточку в руку, та й дуже врадувався. А царівна така весела стала, схопилася з ліжка та й «лікаря» поцілувала. А він борше до дзвіночка, натиснув кнопку, і цар за мить був уже в світлиці.</p>
	<p>— Тату, я вже дужа, здорова. Танцювати можу йти. Сказав цар «лікареви»:</p>
	<p>— Маєш честь та й гонор. Та й славу велику по всій державі моїй. І подав чоловікови скриньку грошей. Чоловік так урадувався, як би на світ народився. Та й пішов собі.</p>
	<p>Вийшов чоловік за царську браму, аж тут нараз цар вийшов на сходи та й кричить на него:</p>
	<p>— Ану ще вернися, чоловіче, до мене!</p>
	<p>Чоловік йойкнув сам до себе та й подумав: «Що цар ще хоче з мене?» Вернувся та й питає:</p>
	<p>— Яке ще завдання, царю?</p>
	<p>— В мене є мама, тато, дід, баба, тета. І всі вони мають дуже багато років. Не мають сили ніякої і горбаті. Я би хотів, аби вони швидше ходили і були направлені, негорбаті. Такі, як у середніх роках люди бувають.</p>
	<p>— А де вони? — спитав «лікар».</p>
	<p>— Я зараз їх покличу.</p>
	<p>Посходилися вони в одну кімнату, бідолаха подивився на них та й подумав: «Боже милий! Та цим лиш свічки треба. На цих людях уже мох виріс. Що я маю з ними робити?»</p>
	<p>Думав, думав та й надумав. Та й сказав цареви:</p>
	<p>— Махом вимуруйте в цій кімнаті піч склеплену. Прийшли мулярі, поклали піч. Він сказав:</p>
	<p>— Внесіть сухих дров букових.</p>
	<p>Внесли дров, він махом наклав ватру. Дрова згоріли, лиш грань лишилася. А ті всі старі сидять кріслами та й дивляться, що робиться. Навернувся чоловік до тих людей та й сказав:</p>
	<p>— Котре з вас найгірше слабе?</p>
	<p>А там одне ледве встало. Таке старе, що аж кістки пукають.</p>
	<p>— Я, — каже.</p>
	<p>— Розболікайтеся&nbsp;<sup>*</sup>.</p>
	<p>— Та чого?</p>
	<p>— Я кладу вас у піч, щоби ви ізшкруміли, а я тим салом, що з вас витече, буду лікувати оцих решту всіх.</p>
	<p>А той старий каже:</p>
	<p>— Я не хочу. Я дужий.</p>
	<p>Тоді він перепитав усіх, і всі сказали:</p>
	<p>— Ми дужі, здорові. Ніхто не хотів іти в піч.</p>
	<p>— То най кожне з вас підпишеться на оцій картці, що воно вже здорове.</p>
	<p>І всі підписалися, що здорові й дужі. Чоловік картку до кишені, а тих старих в коридор до зици́рки&nbsp;<sup>*</sup>. Кричить: «Струнко!», і то все струнко стоїть. Хоч тріщать кістки, але мовчать. «Кроком руш!»— кричить на старих. А вони по коридору троп, троп, троп. У ногу йдуть!</p>
	<p>Вилітає цар із свеї світлиці.</p>
	<p>— Що є?!</p>
	<p>— Ми всі дужі, здорові, як цвек&nbsp;<sup>*</sup>.</p>
	<p>— Слава богу, — сказав цар. — Та й нашому лікареви слава. Подав «лікар» цареви ту картку, а цар йому ще дві жмені грошей.</p>
	<p>Прийшов чоловік до хати. Жінка вздріла, що він іде, та й у душі їй похололо від страху, що він її тепер уб’є. А він їй у ноги впав, та встав та й цілує її. З радощів, що так багато грошей до хати приніс. Та й дякує, що вона сказала шандарям, що він примівник.</p>
	<p>А цар прославив його на цілу державу як великого лікаря.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__footnotes">
			<p><sup>*</sup> Розболіка́тися, розболочи́тися — роздягатись, роздягнутись.</p>
			<p><sup>*</sup> 3ици́рка — солдатська муштра.</p>
			<p><sup>*</sup> Цвек — цвях.</p>
		</div>
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Хутір Калинки́, Косівського району, Івано-Франківської області 19 січня 1986 року Колобейчук Григорій Дмитрович (народж. 1930)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Гуцульщини/">Фольклор Гуцульщини</a></li>
	</ul>
</footer>
<!--#include virtual="/-/inc/general__page_end.inc" -->
