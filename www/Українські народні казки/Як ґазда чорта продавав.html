<!--#include virtual="/-/inc/general__page_start.inc" -->
<title>Як ґазда чорта продавав ☼ Українська народна казка ☼ Народна творчість</title>
<meta name="Description" content="Українська народна казка Бойківщини «Як ґазда чорта продавав» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Як ґазда чорта продавав.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Як ґазда чорта продавав <br><span class="article__headerDescription">Українська народна казка Бойківщини</span></h1>
	<p>Жили собі жінка з чоловіком. Жінка «слабувала». А чого «слабувала»? Бо любила ксьондза. І думає вона, як би свого чоловіка знищити, аби вона жила з ксьондзом. Убивати його не хоче, бо боїться гріха. Думає: «Він собі сам смерть найде». Каже жінка до чоловіка:</p>
	<p>— Знаєш що, чоловічку? Якби ти пішов і дістав заячого молока, то я би, — каже, — виздоровіла. А так прийдеться помирати.</p>
	<p>Чоловік пішов, приніс того молока, вона покушала.</p>
	<p>— Йой, — каже, — як мені добре.</p>
	<p>Та й три дни їй було добре, а через три дни знову заслабла.</p>
	<p>— Ой, — каже, — чоловічку, прийдеться вмирати.</p>
	<p>— А що треба зробити?</p>
	<p>— Якби ти мені, — каже, — приніс молока від лева, то я би виздоровіла.</p>
	<p>Чоловік пішов і якось того молока здобув. Не так швидко, як першого разу, але приніс — вона покушала.</p>
	<p>— Йой-йой, як мені добре! Не знати, як надовго. А через три дни таке саме. «Заслабла» далі.</p>
	<p>— Ой, — каже, — чоловіче, якби ти десь пішов та й когось спитався, як би медведячого молока дістати.</p>
	<p>Чоловік взяв стрільбу і пішов. Надибає якраз медведицю з малими. Зняв стрільбу, убив її і здоїв. Кілько того молока було, то не знаємо, виносить його. Та й тої самої днини ввечір дивиться через вікно, а його жінка з ксьондзом за столом п’ють вино, співають, обіймаються. «От, — думає чоловік, — яка жінка». Аж дивиться — жінка схопилася та й до другої хати, відтворила двері. А ксьондз розібраний: уже збиралися лягати в ліжко. А чоловік у двері стук-стук. Куди діти ксьондза?</p>
	<p>— Та, — каже, — лізь у бочку.</p>
	<p>Ксьондз заліз у бочку, а чоловік надворі кричить:</p>
	<p>— Пускай! Вона пустила.</p>
	<p>— Та чого так пиняво пускаєш мене?</p>
	<p>— Я, — каже, — якусь роботу мала.</p>
	<p>— То ти так пізно робиш?</p>
	<p>— Та, — каже, — вдень ходила туди та туди, то не робила. Хочу тепер зробити.</p>
	<p>— Та йо, ти десь туди та туди, люди бочки замовили, а я не роблю. Посилаєш мене за тим та за тим. То вже й спати не лягаю — до рання тоти бочки приготую.</p>
	<p>Пішов хлоп до другої хати, розтопив смоли, висипав у бочку, намазав бочку попри ксьондза. Бере подушку, роздирає і висипає туди пір’я. Підбиває обручі, закладає дно, набиває обручі — все. Ще й кілька старих бочок понабивав. А рано каже жінці:</p>
	<p>— Хочу везти тоти бочки на базар. Я би-м продав, бо ходжу, ходжу та й гроші розминув. Як ще треба буде де йти, в мене грошей нема.</p>
	<p>Жінка каже:</p>
	<p>— То най буде.</p>
	<p>Забрав він тоти бочки на фіру. Порожні викотив на фіру сам, а тота з ксьондзом тяжка. Каже жінці:</p>
	<p>— Ходи поможи мені цю бочку викотити, бо якась тяжка. Поклали вони дошку, викотили тоту бочку на фіру, і поїхав ґазда на базар.</p>
	<p>Приїхав, люди бочки розкупили. А тоту він не продає. Люди хотять купити, а він каже:</p>
	<p>— Я продам, але тілько й тілько за бочку.</p>
	<p>— А що ж то за бочка?</p>
	<p>— В ті бочці є чорт.</p>
	<p>Панська донька зачула та й каже:</p>
	<p>— Йой, тату, я вже все на світі виділа, а чорта ще-м не виділа. Купім, тату.</p>
	<p>— Та що ти, донько, таке надумалася?</p>
	<p>— Йой, та в нас тілько грошей є, то не можем чорта купити? І пан погодився дати гроші та й каже:</p>
	<p>— Покажіть чорта.</p>
	<p>— Та, — каже, — я вам покажу. Але коли зіб’ю обручі, щоб ви подивилися на чорта, бо чорт втече. Я чорта не здержу. Як я розіб’ю бочку і ви подивитеся, то більше ніхто його не буде видіти.</p>
	<p>Пан заплатив, він обручі збив, дно вибив, тримає в руці батіг, і як ся «чорт» звідти вихопив, він його батогом. «Чорт» помежи фіри, помежи людей. А панська донька каже:</p>
	<p>— Ох, який файний чорт, і такий хвіст має!</p>
	<p>Вертається чоловік домів порожньою фірою. То вже вони з жінкою добре жили, на сто процентів. І байці конець.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Ясень, Рожнятівського району, Івано-Франківської області 21 липня 1994 року Лучканич Василь Павлович (1916 року народження)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Бойківщини/">Фольклор Бойківщини</a></li>
		<li><a href="/Українська міфологія/Чорт.html">Чорт в українській міфології</a></li>
	</ul>
</footer>
<!--#include virtual="/-/inc/general__page_end.inc" -->
