<!--#include virtual="/-/inc/general__page_start.inc" -->
<title>Як дурний брат багатим став ☼ Українська народна казка ☼ Народна творчість</title>
<meta name="Description" content="Українська народна казка Гуцульщини «Як дурний брат багатим став» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Як дурний брат багатим став.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Як дурний брат багатим став <br><span class="article__headerDescription">Українська народна казка Гуцульщини</span></h1>
	<p>Було в батька три сини, два розумні, а третій не при повнім розумі. Жили вони коло батька, поки батько не помер. А як батько помер, сини накупили бочками меду, пива і риби сушеної, щоби приймити людей після похорону. Ідуть до церкви батька ховати, а Грицькови кажуть:</p>
	<p>— Ти сиди й стережи хату. Ми зараз усі прийдемо.</p>
	<p>А Грицько висипав у хоромах весь мед і все пиво. І туди покидав рибу. І плаває по тому і ловить рибу. Прийшли брати з людьми з похорону, а двері заперті. Вони до дверей, лускають кулаками.</p>
	<p>— Грицьку, пусти!</p>
	<p>— Зараз, зараз, най допливу.</p>
	<p>— Ади, — кажуть, — уже щось дурний наробив та й нас не пускає. Пусти, Грицьку, бо будемо двері ломити!</p>
	<p>— Зараз, зараз, уже допливаю.</p>
	<p>Виломили браття двері, дивляться, а Грицько плаває в меду, в пиві, ловить рибу. І люди порозходилися, бо нічим уже було людей приймати.</p>
	<p>Браття цілу ніч радилися, що вони мають робити. І подумали:</p>
	<p>— Лишаймо це все Грицькови, а самі йдімо в світ, бо ми з ним не можемо жити.</p>
	<p>І вдосвіта взяли торби і пішли від хати. Грицько пробудився, подивився, що братів нема, побіг до стайні і взяв батькову ступу. І давай бігти за браттями. І наздогнав він їх коло самого темного лісу. І кричить їм:</p>
	<p>— Чого ж ви мене лишили?! Я йду з вами. Обернулися браття, а Грицько вже коло них.</p>
	<p>Ішли вони втрьох цілий день, і застала їх ніч в темному-претемному лісі. Полягали вони спати під величезного старого дуба. Чують уночі, хтось іде. Ідуть багато людей і говорять. Браття кажуть:</p>
	<p>— Вставаймо, бо, напевне, розбійники йдуть. Кидай, Грицьку, ступу і лізьмо на цего дуба.</p>
	<p>— А я ступу не кину, бо це татова ступа.</p>
	<p>Що вони його не просили, що йому не казали, він ступу не хотів лишати на землі. Прийшлося їм тягнути на дуба ступу разом з Грицьком.</p>
	<p>А розбійники прийшли саме під того дуба. Привезли цілу фіру золота і розклали ватру. Варять собі під тим дубом кашу у великому горшку. Грицько каже до браттів:</p>
	<p>— Я хочу пчихати. Просять його браття потиху:</p>
	<p>— Не пчихай, бо нас уб’ють розбійники.</p>
	<p>Ні, Грицько таки не витримав і пчихнув. А розбійники кажуть:</p>
	<p>— Скоро на день буде благословлятися, бо пташки росу збивають. Грицько каже:</p>
	<p>— Мені знов недобре, я ще буду пчихати.</p>
	<p>— Не пчихай, — тихенько говорять йому браття.</p>
	<p>А він ще дужче пчихнув, і просто розбійникам у кашу. Розбійники кажуть:</p>
	<p>— Це манна Божа паде з дуба нам у кашу. Нараз каже Грицько:</p>
	<p>— Мені руки зімліли, я буду пускати ступу. Я не годен тримати.</p>
	<p>Браття його просять, браття його молять:</p>
	<p>— Та же тримай ступу, бо розбійники нас усіх повбивають, як уздрять, що ми тут на дубі.</p>
	<p>Але Грицько того не слухав і ступу пустив. А ступа як затарахкотіла, як загриміла по гілляках, як гопнулася в котел з кашею! Розбійники в той час сиділи всі навколо ватри, і та каша вся пішла їм у очі і повипарювала їх. Вони напудилися і всі повтікали. А браття злізли, взяли фіру з золотом і коня, посадили на фіру Грицька із ступою і поїхали до хати.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Село Старі Кути, Косівського району, Івано-Франківської області 29 квітня 1984 року Близнюк Ганна Іванівна (1933 року народження)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Гуцульщини/">Фольклор Гуцульщини</a></li>
	</ul>
</footer>
<!--#include virtual="/-/inc/general__page_end.inc" -->
