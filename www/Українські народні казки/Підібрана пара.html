<!--#include virtual="/-/inc/general__page_start.inc" -->
<title>Підібрана пара ☼ Українська народна казка ☼ Народна творчість</title>
<meta name="Description" content="Українська народна казка Подніпров’я (Наддніпрянщини) «Підібрана пара» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Підібрана пара.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Підібрана пара <br><span class="article__headerDescription">Українська народна казка Подніпров’я (Наддніпрянщини)</span></h1>
	<p>Були собі чоловік та жінка. Вони недавно поженилися і сиділи на своєму хазяйстві. Та по правді, вони не дуже мудрі були зроду, та не дуже їм і жилося.</p>
	<p>Якось привезла жінка з дому чималий шматок сала, а чоловік їй і каже:</p>
	<p>— Ти ж, моя мила, не розходуй того сала. Можна й пісний борщ зварити. Лучче заховай те сало для прийдешнього!</p>
	<p>— Добре, — каже жінка.</p>
	<p>Заховала сало, а борщ стала варити пісний. Ось одного разу, коли чоловіка не було дома, прийшов якийсь подорожній та й став просити в хазяйки чогось попоїсти. Жінка дала йому шматок хліба.</p>
	<p>— А чи нема у вас сала, хазяйко? — питає подорожній.</p>
	<p>— Є, — каже жінка, — так чоловік казав, що то для прийдешнього. Він ще не приходив, та колись прийде.</p>
	<p>Подумав чоловік та й каже:</p>
	<p>— Ну, так оце ж і дайте мені сала, бо я ж і єсть прийдешній. Бачите, я прийшов.</p>
	<p>— Ну, як і справді ти прийдешній, гаразд, — каже жінка.</p>
	<p>Пішла, принесла й оддала подорожньому. Їсть він, а жінка й розпитує:</p>
	<p>— Звідкіля ж ти, з якого села?</p>
	<p>— Та я, — каже мужик, — не тутешній! Я з другого краю, з другого світу.</p>
	<p>— Так ти з того світу? — перепитує жінка.</p>
	<p>Баче чоловік, що в жінки «не всі дома» та й каже:</p>
	<p>— Ну да, з того світу!</p>
	<p>— Ох, Боже ж мій! — каже молодиця. — Оце ж і добре! Я ще ніколи не бачила людей з того світу! Ти ж скажи, може, бачив там мого першого чоловіка?</p>
	<p>— А який же він, — питає чоловік, — може, я його бачив?</p>
	<p>— Та такий лисенький трохи. Трохи косенький, трохи кривенький.</p>
	<p>— Бачив, бачив! Він ще казав мені: «Як побачиш там мою жінку, то поклонися їй низько!</p>
	<p>А жінка й каже:</p>
	<p>— Чи ти бач! Таки ж не забува мене! А шо він там робе? Чи харашо йому там?</p>
	<p>Баче мужик, що жінку можна дурить та й каже:</p>
	<p>— Яке ж там добро? Дуже погано, бо якби він у раю був, а то у пеклі.</p>
	<p>— Ох, Боже мій! Так він у казані кипить? — крикнула жінка.</p>
	<p>Задумався подорожній та й каже:</p>
	<p>— Та ні, в казані він не кипить, а при казанах знаходиться, все дрова возить під казани. Отак запряжуть його тії, — підняв палець угору, — та й поженуть по дрова. Отак і возе все!</p>
	<p>— Ой лишенько, чи воно ж там тепло? Бо в його і одежі теплої нема на цю роботу: ні кожуха, нічого.</p>
	<p>— Та в пеклі то конєшно тепло, а надворі то всяко бува. Як зимою, то й велика холоднеча випаде. Бідкається сердега. Казав: «От якби моя колишня жінка змилувалася та передала через тебе якусь одежину. Не змерз би я з тими дровами».</p>
	<p>— От лихо тяжке, — каже розжалівшись хазяйка, — треба дать.</p>
	<p>Пішла жінка до комори.</p>
	<p>— Може, там і чоботята якісь дасте! — кричить вдогонку подорожній. — А то нема в нього чобіт, босоніж ходе.</p>
	<p>Принесла жінка одежу теплу, уже свого хазяїна та чоботи добрячі.</p>
	<p>— На, — каже, — чоловіче добрий, віддай там йому, коли просе. Хай знає мою добрість. Він до мене був добрий і ніколи не обіжав.</p>
	<p>— Ну то й добре, — каже гість, — тільки ж ви, хазяйко, стільки надавали, що мені буде важко нести. Може, у вас там якась конячка єсть?</p>
	<p>— Є, — каже жінка, — кобильчина лиса. А ти швидко їдь, та повертайся, А то мене чоловік буде лаять, як кобили не буде. Він пішов на торг, а ввечері вернеться. А чи далеко воно на той світ?</p>
	<p>Він відповідає:</p>
	<p>— Та не так, щоб дуже далеко, та не так і близько, за тиждень справлюся...</p>
	<p>— Ну й добре, — каже жінка.</p>
	<p>Вивела кобилу, склав гість всю одежу та й каже:</p>
	<p>— Може б, ви, хазяйко, дали мені ще й пшонця та якогось там горщика. Я б собі у дорозі кулешику зварив з тим сальцем, що ви дали мені.</p>
	<p>— Ладно, — каже хазяйка.</p>
	<p>І принесла йому пшона в новенькому горщику. Чоловік умостився на кобилу й поїхав. Ввечері повернувся додому чоловік, а жінка йому й каже:</p>
	<p>— Ну, таки ж наше сало долежалось! Приходив уже прийдешній і я йому віддала сало.</p>
	<p>— Який прийдешній? — пита чоловік.</p>
	<p>— Та такий собі, ще молодий хлопець, а такий моторний і таке добре серце має!</p>
	<p>— Шо ти мелиш!? — крикнув чоловік. — То ж я тобі казав, щоб для прийдешнього часу заховала, на дальшу пору, шо надійде! А ти взяла і оддала якомусь пройдисвітові!</p>
	<p>— Е ні, чоловіченьку, не кажи так! Він не пройдисвіт, а дуже добра людина.</p>
	<p>І жінка розказала чоловікові все, що їй говорив подорожній і як вона оддала йому одежу і кобилу.</p>
	<p>— За кобилу не переживай, — добавила жінка, — через тиждень буде дома.</p>
	<p>Як скипить тоді чоловік, як почав лаяти жінку:</p>
	<p>— Та чи ти дурна, чи скажена? Хто ж таке чув, щоб з того світу люди приходили? Хто туди гостинці передає? Це тебе якийсь дурисвіт обдурив. Як таки можна такою дурноверхою бути? Треба зараз бігти доганяти, може, в людей допитаюсь куди він подався! А з тобою більше жити не хочу! Як з такою дурною жінкою вік вікувати, піду світ за очі!</p>
	<p>Плаче жінка, просе чоловіка, нічого не вдіє.</p>
	<p>— Піду, — каже він, — кобилу й одежу шукать, а до тебе не вернусь. Не нравиться мені з такою жінкою бути!</p>
	<p>Пішов. Іде та іде, де підбіжить. Розпитується в людей, чи не бачив хто такого хлопця на лисій кобилі. Та ніхто не бачив. А подорожній їхав-їхав та й вирішив відпочити під ліском. Кобилу і мішок з одежею заховав у чагарнику, а сам сів у холодочку біля стежки і кашу варить. Підбіга той чоловік, хазяїн, та й питає:</p>
	<p>— Ей, хлопче, що ти тут робиш?</p>
	<p>— Товар пасу, — каже хлопець, — менший пастушок погнав до води, а я оце кашу варю.</p>
	<p>— А чи не бачив ти отакого хлопця з мішком на лисій кобилі?</p>
	<p>— Бачив, — каже, — їхав!</p>
	<p>— А куди ж він, у який бік поїхав?</p>
	<p>— Та туди, — каже хлопець, — і показав у другий бік.</p>
	<p>— От проклятий, — каже чоловік.</p>
	<p>І почав розповідати хлопцеві, як все було.</p>
	<p>— Що ж, — каже той, — тепер такі люди стали, нада добре берегтися, а то так обдурять.</p>
	<p>А сам все обгортає, обгортає горщика землею, бо дуже розкипілася каша. А чоловік питає:</p>
	<p>— Що це таке? Як це в тебе каша кипить без вогню?</p>
	<p>Хлопець догадався, що і господар не дуже мудрий та й каже:</p>
	<p>— Отак і кипить. Без вогню! Це такий горщик, що до нього не нада вогню. Він сам кипить. Тільки налий воду, засип крупами та й кажи: «Кипи, горщику!». То він і буде кипіти.</p>
	<p>— Ото ловка штука, — каже чоловік, — а де ж ти взяв такого горшка?</p>
	<p>— Купив, — каже хлопець, — у одного ворожбита. Коли хочеш, тобі продам, а собі такий самий куплю!</p>
	<p>— Та невже, — радіє чоловік, — продай, братику, якщо можеш. Скільки ти хочеш за нього?</p>
	<p>— Е, дядьку, це горшок дорогий! Сам бачиш: чи в дорозі, чи вдома поставив і кипить собі. Ні дров, ні клопоту. За такий горщик дешево не можна взять.</p>
	<p>— А скільки ти хочеш?</p>
	<p>— Дай мені стільки, скільки при тобі грошей є.</p>
	<p>Подививсь чоловік. А в нього в кармані три карбованці, що на ярмарку вторгував і не встиг у скриню заховати.</p>
	<p>— Та невже тобі за той горщик усі три карбованці оддавати?</p>
	<p>— А що ж, це ще й мало, горщик же який! Це я й так для тебе уступаю, бо мені жаль, що тебе так скривдив якийсь пройдисвіт. Ну бери горщика та давай уже хоч ті три рублі.</p>
	<p>Потім вони поїли каші, далі хлопець вийняв горщика та все підгортав землю, щоб не видно було жару і оддав чоловікові. Не нарадується чоловік, що такого горщика придбав. Вже й йому й доганять того пройдисвіта не хочеться. Рішив він вернутися до жінки та похвалитися, яку хорошу річ придбав. Вона збула скільки добра, а він придбав. Хай її заздрість бере, хай мучиться.</p>
	<p>Пішов чоловік, а хлопець мерщій на кобилу та й дальше другими дорогами. Прийшов чоловік додому, а жінка сидить та й плаче, що чоловік її кинув.</p>
	<p>— Ну вже годі плакати, — каже чоловік, — ось подивись, яку я собі річ придбав.</p>
	<p>Жінка слухає його розповідь та й дивується:</p>
	<p>— Оце, каже, — штука.</p>
	<p>— Еге, — каже чоловік, — от якби ти не така дурна була, то був би тобі цей горщик на нашому спільному хазяйстві. Піду собі від тебе. Хоч мені й шкода тебе. Нравилась ти мені і жалувала мене. Та досада мене бере і люди будуть сміятися, що таку дурну жінку маю. От тільки покажу тобі горщика та й піду. Давай води й пшона.</p>
	<p>Налила жінка в горщик води, всипала пшона і дивується, як це воно буде. Мовби в цьому горщику і нема нічого дивного, наче він похожий на той, що вона на ярмарку купила. А виходе, що він не простий, зачарований. Чоловік утішно так усміхається, поставив горщик на стіл, сів на лаву та й каже жінці:</p>
	<p>— Ну сідай і ти! Бери миску й ложку, пополуднуємо удвох востаннє.</p>
	<p>Жінка сіла з ложкою, вніматєльно так дивиться, що воно буде. А чоловік і каже:</p>
	<p>— Кипи, кипи, горщику, бо їсти хочу!</p>
	<p>Стоїть горщик і не думає кипіти. Чоловік ще раз проказує ці слова, та нічогісінько. Він і втретє гукає, дарма. Як стояв горщик, так і стоїть. Коли це входе дяк, кум їхній. Дивиться на все те та й каже:</p>
	<p>— Чого це ви сидите, як турецькі святі, що це перед вами?</p>
	<p>Почав хазяїн йому розказувати, шо та як. А дяк як нападеться на хазяїна:</p>
	<p>— Чи ти не дурний, чи ти не скажений? Як ти міг повірить, що горщик без вогню, без жару сам закипить? Та тебе ж пройдисвіт обдурив!</p>
	<p>А чоловік все дивиться на горщок, все щось потихеньку шепче та дожидає. Коли це жінка обізвалась:</p>
	<p>— Ой, чоловіче, та це ж, мабуть, тебе той самий пройдисвіт обдурив, що й мене. Я бачу: онде й хрестик збоку на горщику, той, що я надряпала, коли на віз до куми клала.</p>
	<p>— Оце халепа, — каже чоловік, — а скажи ж мені, який він на вроду, той дурисвіт.</p>
	<p>— Та наче трохи рудуватий і ніс кривий.</p>
	<p>— Та це ж він і є: рудуватий і ніс кривий!</p>
	<p>Дяк розреготався; чоловік все дивиться на горщик.</p>
	<p>— Ну що ж, чоловіченьку, — каже жінка, — це ж ти од мене підеш? То коли вже той горщик не варить сам, дай я розпалю в печі та зварю кулешу, щоб ти попоїв наостанку.</p>
	<p>— Е, ні, голубко, — сказав на те чоловік, — тепер вже я не покину тебе, не піду нікуди, бо получається, що ми з тобою зовсім до пари: обоє рябоє!</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>223 (7467). Підібрана пара. СУС 1540+1541. Записано 2009 року. Кочет Софія Якимівна (1927). Дніпропетровська область, Покровський район, Покровське</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Наддніпрянщини/">Фольклор Подніпров’я (Наддніпрянщини)</a></li>
	</ul>
</footer>
<!--#include virtual="/-/inc/general__page_end.inc" -->
