<!--#include virtual="/-/inc/general__page_start.inc" -->
<title>Іван і чарівні коні ☼ Українська народна казка ☼ Народна творчість</title>
<meta name="Description" content="Українська народна казка Буковини «Іван і чарівні коні» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Іван і чарівні коні.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Іван і чарівні коні <br><span class="article__headerDescription">Українська народна казка Буковини</span></h1>
	<p>Один чоловік мав три хлопці. Була в нього десятина пшениці, і щось приходило ту пшеницю толочити. Каже батько:</p>
	<p>— Що робити, хлопці? Треба стерегти. Старший син Василь каже:</p>
	<p>— Я буду стерегти.</p>
	<p>Стеріг він, стеріг, а десь коло середини ночі заснув і не встеріг. Подивилися рано — паслося щось у пшениці. Каже тоді син Николай:</p>
	<p>— Я вже буду стерегти.</p>
	<p>І теж стеріг, але десь коло середини ночі заснув і він. На третю ніч каже найменший син, Іван:</p>
	<p>— Я буду стерегти.</p>
	<p>А вони його за дурного мали.</p>
	<p>— Куди ти, дурняко, збираєшся? — кажуть. — Ми розумні, та не встерегли, де вже тобі!</p>
	<p>Але Іван не послухав їх. Всукав собі вужище, вибив із стільця ніжку, взяв з собою усе те і пішов пазити.</p>
	<p>Прийшов він у поле, сів на стілець і стереже. Лиш придрімає, а стілець перевертається, і хлопець пробуджується. Стереже до половини ночі — нема нічого. Пройшло ще трохи часу, і прилітають три коні, як змії. Іван закинув на них вужище і всіх трьох половив. А коні файні такі: один гнідий, другий сивий, а третій вороний. Кажуть йому коні:</p>
	<p>— Висмикни з нас по шерстині, ми тобі в пригоді станем. Як треба буде, то припечи шерстину.</p>
	<p>Він висмикнув по шерстині і відпустив їх.</p>
	<p>А цар на той час оголосив: «Хто дістане мені морське порося, того зроблю першим міністром». Морське порося жило на крутій скалі, і треба було доскочити до нього конем.</p>
	<p>У призначений день з’їхалися з усієї держави хлопці на конях до тої скали. Василь і Николай вибрали найфайніших коней і теж поїхали. А Іван знайшов якусь нещасну кобилу та їде й собі. Та запхався з тою кобилою під міст. Іде весілля, сміються з нього. А він вийняв сиву шерстину і припік її вогнем. І зразу прилетів до нього сивий кінь та й каже:</p>
	<p>— Влізь мені у ліве вухо, вилізь правим.</p>
	<p>Вліз Іван у ліве вухо і виліз правим убраний, як панок. Та сів на сивого коня і поїхав туди, де було морське порося.</p>
	<p>Усі скачуть на конях — не годні доскочити. А Іван підлетів, забрав порося і поїхав.</p>
	<p>Повернулися Василь і Николай, розповідають: «Якийсь панок узяв морське Порося. А в нього кінь, що кінь!» Та й не знають, що то був їх брат.</p>
	<p>А цар дає нове оголошення: «Хто дістане звіра льогу, тому даю півцарства».</p>
	<p>Їдуть браття діставати льогу, а Іван і собі збирається. Вони сміються: «Куди тобі, дурному!»</p>
	<p>Поїхали браття, а він узяв якогось замордованого коня і їде. І знов запхався під міст. А люди сміються, кажуть браттям: «Ади, ваш брат».</p>
	<p>Сидить він під мостом. Усі попроїжджали, а він припікає червону шерстину, прилетів гнідий кінь та й каже:</p>
	<p>— Влізь мені у ліве вухо, а вилізь правим. Як вліз Іван, то виліз такий вбраний! Панок! Приїхали всі до високої гори. Підлітають, а досягти льоги не годні. А Іван під’їхав і раз! — забрав льогу. Та завіз додому і заховав. Браттям нічого не каже. А ті приїхали й розповідають: «Якийсь панок узяв льогу та й поїхав». Та й не знають, що то був їх брат.</p>
	<p>На третю неділю цар посадив свою дочку у палаці на шостому поверсі й оголошує: «Хто дістане перстень з руки моєї дочки, за того її віддам».</p>
	<p>Почало з’їжджатися багато людей з цілої держави. Поїхали й Василь з Николаєм. А Іван знову знайшов замордованого коня. Їхав, їхав, забився у болото під мостом та й смикає того коня, а як проїхали всі люди, вийняв чорну шерстину та й припік, і прилетів вороний кінь.</p>
	<p>— Влізь мені у ліве вухо, вилізь правим, — каже кінь. Вліз він у ліве вухо, а правим виліз у золото вбраний!</p>
	<p>— Сідай на мене, Іване, і добре держися, — попереджає кінь.</p>
	<p>Приїжджають вони до того палацу. Ніхто не може перстень дістати, а Іван розігнав коня, підлетів — хап! — і взяв. Привіз він перстень додому та й заховав його.</p>
	<p>Цар оголошує: «Хто взяв перстень, морське порося і льогу, най приїжджає. А Николай та Василь дізналися про Іванів сховок, та й хочуть всім заволодіти.</p>
	<p>— Я віддам перстень, морське порося і льогу, а що ж мені? — запитує Іван.</p>
	<p>— Усе, що хочеш? — кажуть брати.</p>
	<p>— Врубай собі букатку з голови, то дам тобі морське порося й льогу, — каже Іван Николаєві. — А ти врубай собі мізинний палець на правій руці, — каже Василеві, — то матимеш перстень.</p>
	<p>Старші брати дали все, що Іван хотів, а він дав Василеві перстень, а Николаєві — морське порося й льогу.</p>
	<p>Показав Василь перстень цареві, і той дає за нього дочку. А середущого робить міністром і дає половину царства.</p>
	<p>Василь не має пальця і сидить на весіллі в рукавицях, а Николай — ватажел у нього — не має кавалка голови і сидить у шапці.</p>
	<p>І сказав Іван: «Ану, скиньте з ватажела шапку!»</p>
	<p>Скинули з Николая шапку, а там нема кавалка голови, Іван вийняв із кишені той кавалок і показав — точно з Николаєвої голови букатка. «Ану, скиньте з молодого рукавиці!» — сказав Іван. Скинули рукавиці, бачать бракує пальця. Іван витягає палець з кишені. Приклали — Василів палець! Аж тоді всі дізналися, хто насправді здобув морське порося, льогу й перстень.</p>
	<p>І цар прогнав Василя й Николая, а дочку віддав за Івана, зробив його першим міністром і дав половину царства.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p>Іван і чарівні коні. Сравнительный указатель сюжетов: Восточнославянская сказка. Составитель Л. Бараг, И. Березовский, К. Кабашников, Н. Новиков. — Л.: Наука, 1979 530 + 530А (епізод). Записано 5 червня 1977 року в селі Білівцях Хотинського району Чернівецької області від П. П. Рудого (1919 року народження, пенсіонер). Варіант запису 9 грудня 1979 року в селі Росошанах Кельменецького району Чернівецької області від Софрона Домінтійовича Чабана (1904 року народження, колишній колгоспний коваль, пенсіонер).</p>
			<p>Чарівна квітка: Українські народні казки з-над Дністра. Запис, упорядкування, примітки та словник М. А. Зінчука; Художники: Н. В. Кирилова і П. А. Гулін. — Ужгород: Карпати, 1986. — 301 с: іл.</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Буковини/">Фольклор Буковини</a></li>
	</ul>
</footer>
<!--#include virtual="/-/inc/general__page_end.inc" -->
