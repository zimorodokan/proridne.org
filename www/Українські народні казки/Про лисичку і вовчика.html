<!--#include virtual="/-/inc/general__page_start.inc" -->
<title>Про лисичку і вовчика ☼ Українська народна казка ☼ Народна творчість</title>
<meta name="Description" content="Українська народна казка Полтавщини «Про лисичку і вовчика» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Про лисичку і вовчика.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Про лисичку і вовчика <br><span class="article__headerDescription">Українська народна казка Полтавщини</span></h1>
	<p>Жили собі, були собі, горя не знали, хліб їдали в одному лісочку поблизу села вовчик та лиска. У лисички була сяка-така хатина, то й пишалася вона, ніби славна господиня. Жила не тужила, аж ось холоди настали, а в лиски і витопити нічим.</p>
	<p>От пішла вона у село, забігла до одного двору і підгляділа, що господар зробив санчата на запряг коня, поїхав до лісу, нарубав там дрівець, привіз, от і тепло стало в хатині. Поміркувавши добре, лиска і собі зробила якісь санчата, але ж запрягти нікого. От вона і знов у село. Забігла в одну хату, а там бабця пироги пече, лиска примудрилася та один пиріг і вкрала, хотіла їсти. Аж дивиться, а хлопці телят женуть, вона швиденько до них та й просить:</p>
	<p>— А давайте поміняємось, я вам пиріжок, а ви мені бичка.</p>
	<p>— Давай!</p>
	<p>От і обмінялися вони. Погнала лиска бичка в ліс, запрягла його в санки та й їде по дрова, аж тут де не візьметься вовк</p>
	<p>— А що це ти робиш?</p>
	<p>— А ти не бачиш, по дрова їду.</p>
	<p>— Підвези й мене.</p>
	<p>— Але ж ти великий і важкий, сани мені зламаєш, як же я тоді дрівця собі привезу, взимку геть замерзну.</p>
	<p>— Та не поламаю я санки.</p>
	<p>Виліз вовк на санчата, трохи проїхали, аж вони трісь та й поламалися. Лисиця сердиться, кричить, щоб вовк зробив їй нові санчата, але вовк просто втік. Сяк-так полагодила лиска санчата, привезла дрівець, а бичка біля хатки прив’язала, щоб пашу їв, підростав.</p>
	<p>А вовк тихенько вночі підкрався та й поцупив бичка та й поласував ним. От лиска дізналася про таку зухвалість вовка та й надумала його провчити. Думала, думала, аж ось і нагода трапилася. Їхали поблизу рибалки з величезним уловом. Лиска ж прикинулася мертвою, вони її й кинули на останні сани з рибою, а вже люта зима була.</p>
	<p>От вона лежить, ніби й справді мертва, тож рибалки на неї не зважають. А вона рибку за рибкою викидає на дорогу позаду, наскидала, а тоді й сама з саней зіскочила, зібрала рибку, сидить та ласує. Аж біжить вовк та такий голодний, що геть. Він і просить у неї рибки, а вона йому:</p>
	<p>— Зась, ти мені лише шкоди завдаєш, тож сам іди та й лови, а моєї не дам.</p>
	<p>— Та добре вже піду ловити, але я не вмію, то ти мене навчи.</p>
	<p>— Добре, — каже лиска, — піди на річку, опусти хвоста в ополонку та й примовляй: «Ловись, рибко, мала й велика!». От вона й буде ловитися.</p>
	<p>Пішов вовк на річку, опустив хвоста в ополонку та й став промовляти лисиччині слова. А мороз лютий був, хвіст почав примерзати, а вовк думає, що то риба ловиться та знов промовляє…</p>
	<p>А лиска почекала трохи, рибу додому віднесла, а тоді у село збігала, розповіла про вовка. Зібралися люди, вхопили хто що міг: вила, дрючки, паліччя, побігли до річки. А там і справді вовк сидить біля ополонки. Хотів тікати, але де там, примерз, із місця зрушити не зміг, тож його там і вбили.</p>
	<p>От так лиска помстилася.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>221 (4927). Про лисичку і вовчика. СУС (158)+1+2. Записала Литка Ірина 2008 року. Литка Марія Луківна (1932). Полтавська область, Миргородський район, Миргород</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Полтавщини/">Фольклор Полтавщини</a></li>
	</ul>
</footer>
<!--#include virtual="/-/inc/general__page_end.inc" -->
