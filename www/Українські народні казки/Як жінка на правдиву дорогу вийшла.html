<!--#include virtual="/-/inc/general__page_start.inc" -->
<title>Як жінка на правдиву дорогу вийшла ☼ Українська народна казка ☼ Народна творчість</title>
<meta name="Description" content="Українська народна казка Гуцульщини «Як жінка на правдиву дорогу вийшла» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Як жінка на правдиву дорогу вийшла.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Як жінка на правдиву дорогу вийшла <br><span class="article__headerDescription">Українська народна казка Гуцульщини</span></h1>
	<p>Жили дві сестри, Анна та й Марія. Старша, Марія, була віддана, та й вона провадила собі любасів. Молодша виділа, що старша жиє так добре, має від любасів усякі дарунки, та й подумала собі: «Коби я віддалася, я би також потрафила так, як Марія. І мала би не менше дарунків».</p>
	<p>Перейшов якийсь час, віддалася й Анна. Пережили місяць, а вона й каже свому чоловікови:</p>
	<p>— Знаєш що, Танаську? Сестрин Василь їде до роботи в бутин. Може би, й ти поїхав з ним разом? Та би заробив трохи?</p>
	<p>— Знаєш що, жінко? Ми недавно повінчалися, та й мені шкода отак відразу лишати тебе саму. Аби ми хоть рік пожили разом. А тепер, — каже, — зима. Морози, студінь. Ми би грілись разом у теплій хаті.</p>
	<p>— Танаську, ти би за зиму заробив, і ми би набулися в літі. В літі тепло, травичка зелена.</p>
	<p>Подумав чоловік та й каже:</p>
	<p>— Ну, як ти вже так хоч’, то я піду.</p>
	<p>Зібралися вони з Василем одної днини та й пішли до роботи. Зачали роботу в лісі. Але то була дуже велика студінь. А Танасієви була в голові молода жінка, та й він не хотів мерзнути в лісі. Через два тижні вертається він додому.</p>
	<p>А жінка в цей час походила селом і найшла собі любаса. Прийшов любас до неї до хати. Танасій прийшов увечері і запукав у вікно, а Анна з любасом у хаті. Зачула голос чоловіка, напудилася і зачала кричати ґвавту. Танасій стояв надворі і не знав, що робити. Не міг ніяк договоритися з жінкою. Подумав: «Піду до сестри Марії і запитаю, що то є». Приходить до Марії, а в Марії якраз кум ночував. Танасій зайшов до хати. Та й дуже він змерз у ноги. То роззувся, поклав постоли сушити, а сам гріє ноги. І кумови не ждалося. Він хотів позбутися Танасія з хати. Та й каже кум:</p>
	<p>— Бери постоли в руку, а я тебе візьму на плечі та й віднесу т’хаті. То не далеко.</p>
	<p>Взяв він Танасія на плечі та й поніс. Приніс та й каже:</p>
	<p>— Анно, пускай!</p>
	<p>Коли любас учув, що вони під вікном говорять, ударив макогоном по лавиці і закричав:</p>
	<p>— Марш мені від хати!</p>
	<p>Кум напудився, подумав, що Танасій дома, а він приніс дідька. Та вер Танасія під хату, та й утік від него. Прийшов до Марії та й каже:</p>
	<p>— Ти знаєш, кумо, я носив дідька на плечах, а Танасій дома. Спершу Марія подумала, що то таки направду був дідько, але коли вздріла, що Танасій знов зайшов до хати, то зрозуміла, о що ся розходить. Та й сказала:</p>
	<p>— Ти, Танаську, сиди в теплій хаті та грій ноги, а я піду до Анни та й запитаю, що там з нею є.</p>
	<p>Прийшла Марія до Анни та й каже:</p>
	<p>— Пускай! Не бійся, я сама.</p>
	<p>Анна розімкла двері, пустила її, любасови сказала, би тікав геть з хати. А Марія перевернула серед хати бербеницю з молоком.</p>
	<p>— Як прийде Танасій, то скажи, що ти розсипала бербеницю молока та й боялася, що буде Танасій бити. Та й через то кричала ґвавту. А якби він питав, хто гримав і кричав у хаті, то скажи, що хіба корова в даху гримала. А ніхто нічого не кричав.</p>
	<p>Прийшла Марія, сміючись, до свої хати. А Танасій гріється коло печі. Та й каже Марія:</p>
	<p>— Би тебе шлях трафив! Який ти дурний, така й твоя жінка. Ти прийшов та загримів у вікно, ніби за тобою чорти бігли. А вона сонна бігла тебе пускати та зашпоталася за бербеницю з молоком, розсипала молоко і боялася, що ти будеш її бити. Та й через то кричала ґвавту.</p>
	<p>— Ти що, Марічко? — каже Танасій. — Де би я бив жінку за якесь молоко?</p>
	<p>Не вбував він уже ті постоли, а вхопив їх у руки і босий побіг по снігу т’хаті. Прийшов, а жінка на колінах збирає молоко в помийницю. Він підоймив її з підлоги і почав цілувати. Та приговорює:</p>
	<p>— Ганнусько моя, вибачай, що я так тебе напудив.</p>
	<p>Після того випадку Анна ніколи не посилала свого чоловіка в бутин і не шукала собі любасів. Сказала собі: «Так, як жиє сестра, я жити не хочу. Буду жити бідно, але чесно».</p>
	<p>Через багато років після того я був там, та й Анна сама мені це розказувала.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Космач, Косівського району, Івано-Франківської області 31 липня 1986 року Дідишин Михайло Ількович (1935 року народження)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Гуцульщини/">Фольклор Гуцульщини</a></li>
	</ul>
</footer>
<!--#include virtual="/-/inc/general__page_end.inc" -->
