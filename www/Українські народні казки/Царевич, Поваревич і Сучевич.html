<!--#include virtual="/-/inc/general__page_start.inc" -->
<title>Царевич, Поваревич і Сучевич ☼ Українська народна казка ☼ Народна творчість</title>
<meta name="Description" content="Українська народна казка Подніпров’я (Наддніпрянщини) «Царевич, Поваревич і Сучевич» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Царевич, Поваревич і Сучевич.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Царевич, Поваревич і Сучевич <br><span class="article__headerDescription">Українська народна казка Подніпров’я (Наддніпрянщини)</span></h1>
	<p>Жив цар, і в нього було три сини. Один Царевич, другий Поваревич, а третій Сучевич (собачка в царя була така на кухні, тільки помиї хлебтала, і ото в неї був цей син). Жили ці брати, як цареві сини. А в них, у кожного з синів, були коні. Вони сторожували, на охороні кордону стояли. Цар спав, а вони стояли на охороні.</p>
	<p>І як оцей сторожує Царевич — спокійно ніч пройде, Поваревич сторожує — теж ніч спокійно проходе, а як оцей Іван Сучевич сторожує, то прилітає змій (а змій недалеко кордону в маєтках своїх живе). Прилітає і Сучевич з ним бореться .</p>
	<p>От одного разу прилетів змій трьохголовий, а Сучевич і каже:</p>
	<p>— Хоч би мені брати коня пустили із стайні, як я чергую.</p>
	<p>А кінь так б’ється в двері стайні! Вибив двері і змія цього бити помагає.</p>
	<p>А хлопці-брати кріпко сплять! От убив Сучевич одного змія, трьохголового, тоді шестиголового убив, дев’ятиголового, а тепер має прилетіти дванадцятиголовий.</p>
	<p>Сучевич і каже:</p>
	<p>— Хлопці, сю ніч не можна спати. Я піду сторожувати, а ви коня одпустите, як змій прилетить.</p>
	<p>Ну, вони полягали спати і так кріпко поснули! А змій прилетів і почав битися із Сучевичем. Поки той кінь вирвався, із стайні одірвався, із замків (а він прип’ятий був добре) поки одірвався, а цей Сучевич убив шість голів з дванадцяти. А тоді каже змієві:</p>
	<p>— Були в твого батька воли?</p>
	<p>— Були, — каже змій.</p>
	<p>— Орали?</p>
	<p>— Орали.</p>
	<p>— Оддихали?</p>
	<p>— Оддихали.</p>
	<p>— Давай і ми оддихнем.</p>
	<p>Сіли, трохи оддихнули. Як ударить Іван Сучевич мечем його, так із нього аж іскри сиплються. А змій як ударить Івана своїм мечем, так Іван аж по коліна загрузне у землю! А кінь поки одірвався, тоді вийшов на поміч йому, убили дванадцятиголового змія. Поприходили вранці хлопці й кажуть:</p>
	<p>— Як же ти, Іване Сучевнчу, боровся?</p>
	<p>Каже:</p>
	<p>— Хлопці, треба нам тікати, бо прилетить двадцятичотирьохголова змія, вона нас, усіх поїсть.</p>
	<p>І вони почали тікати. А цей Іван згадав про якісь рукавиці, що змії мали. Такі рукавиці, що правду кажуть. Сказав братам почекати, а сам вернувся і перетворився котом. А дівчина-зміївна вийшла маленька та й каже:</p>
	<p>— Мамо, дивися — кошеня.</p>
	<p>А вона каже:</p>
	<p>— Налий йому казан молока. Вип’є, то значить, буде кошеня наше, а як не вип’є, так значить це білозубе щеня. Тоді ми його викинемо.</p>
	<p>Дівчина налила йому казан молока, він випив.</p>
	<p>— Ну, — каже, — випив.</p>
	<p>— Ну, хай буде наше кошеня!</p>
	<p>Він увійшов у хату, ото котом, тоді дістав ті рукавиці, на шворочку надів на шию, вийшов із ними, понявкав —понявкав. А потім перетворився голубом і прилетів до хлопців, де вони його ждали.</p>
	<p>— Хлопці, будемо тікати.</p>
	<p>Тоді тікають вони, а змія зрозуміла, що то був не кіт, а той самий Іван Сучевич. І вже вона за ним гониться. З’їла царевича, з конем проковтнула, і другого з’їла Поваревича. Вже от-от нагоне цього третього, от-от нажене! А кінь і каже:</p>
	<p>— Заглянь мені, Ваньку в праве вухо, а в ліве виглянь!</p>
	<p>Він як заглянув у праве вухо, а в ліве виглянув, то ліс такий став, що ні проїхати, ні пройти позаду їх. Ця змія долетіла, дивиться, ліс. Пащу вона розкрила, а не пролетиш. Вернулась додому, взяла пилку, взяла сокиру, прорубала собі дорогу, а ті все тікають і тікають! Як прорубала дорогу, знову летить. От-от нажене, от-от нажене їх. А кінь каже:</p>
	<p>— А глянь мені, Ваньку, у праве вухо, а в ліве виглянь!</p>
	<p>Він як заглянув у праве вухо, а в ліве виглянув, то іззаду їх стала гора така, що змія не пролетить.</p>
	<p>Змія долетіла, а то гора. Вернулася назад. Взяла совок, взяла лопату, розкидала собі дорогу, летить. От-от нажене! А там стояла недалеко кузня. І Дем!ян кував у кузні, плуги робив. Славно все робив він там у кузні -кував. Іван Сучевич їде і кричить.</p>
	<p>— Дем’ян-я-я-ян-Кузьма! Одчиняй кузню, бо нечиста сила за нами женеться!</p>
	<p>Та знов:</p>
	<p>— Дем’я-я-я-н-Кузьма, одчиняй!</p>
	<p>Дем’ян-Кузьма як одкрив кузню, цей Іван вскочила з конем. Закрив кузню. Ось змія долітає і каже:</p>
	<p>— Дем’ян-Кузьма, випусти Івана Сученка, бо з кузнею проковтну!</p>
	<p>А Дем’ян-Кузьма й каже:</p>
	<p>— Ковтай, може, вдавишся!</p>
	<p>Вона знов:</p>
	<p>— Одчини, Кузьмо, бо проковтну!</p>
	<p>— Лижи двері. Я тобі на язик його посаджу, — каже Дем’ян.</p>
	<p>А самі, Дем’ян-Кузьма і Сученко, роблять великий плуг і залізні щипці.</p>
	<p>Тоді змія почала лизати двері. Лиже й лиже, й лиже. Пролизала вже трохи, встромила язика крізь двері і кричить:</p>
	<p>— Саджай, — каже.</p>
	<p>— Ще лижи! З конем не пролізе.</p>
	<p>двері. А тоді вхопили міцно її щипцями за язик, вийшли з кузні. Іван Сученко і каже:</p>
	<p>— Оддай мені моїх братів, що ти поїла!</p>
	<p>Змія викинула йому братів. А Дем’ян-Кузьма і Сученко запрягли її у той плуг і щипцями водять за язик. А вона рветься і ніяк не вирветься! І оборали нею кругом України, оце, де річка. Я не знаю тільки, як вона називається, ота кругом України річка. Ту борозну зробили змією, а тепер стала річка.</p>
	<p>От і казці кінець.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>174 (5362). Царевич, Поваревич і Сучевич. СУС 300А. Записано 2008 року. Доценко Ганна Федорівна. Черкаська область, Золотоніський район, Новодмитрівка</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Наддніпрянщини/">Фольклор Подніпров’я (Наддніпрянщини)</a></li>
	</ul>
</footer>
<!--#include virtual="/-/inc/general__page_end.inc" -->
