<!--#include virtual="/-/inc/general__page_start.inc" -->
<title>Лев і трилев ☼ Українська народна казка ☼ Народна творчість</title>
<meta name="Description" content="Українська народна казка Буковини «Лев і трилев» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Лев і трилев.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Лев і трилев <br><span class="article__headerDescription">Українська народна казка Буковини</span></h1>
	<p>Іде циган лісом і здибає лева. Питає лев цигана:</p>
	<p>— Що ти за їден? А циган каже:</p>
	<p>— А що ти за їден?</p>
	<p>— Я — лев.</p>
	<p>— А я — трилев. Давай будем обидва товаришувати.</p>
	<p>— Давай.</p>
	<p>Йдуть вони обидва. Лев каже до цигана:</p>
	<p>— Іди возьми в пастухів теля. Спечем і будем їсти.</p>
	<p>Приходи циган до тих телят, бере їдно, бере друге, зв’язує багато телят хвостами докупи. Лев уже хоче їсти, а того все нема. Іде лев за ним, приходи і питає:</p>
	<p>— Що ти тут робиш?</p>
	<p>— Що роблю? Зв’яжу всі телята, возьму всі разом на плечі та й понесу.</p>
	<p>— Нащо тобі стілко телят?</p>
	<p>Узяв лев їдно теля на плечі та й поніс. А циган пішов за ним. Каже лев:</p>
	<p>— Вимикни дуба і притягни на дрова.</p>
	<p>А циган пішов, виліз на дуба і зв’язує докупи краки. Лев ждав, ждав — нема дров. Пішов він туди, а циган сидить на дубі, зв’язує краки.</p>
	<p>— Що ти там робиш? — питає лев.</p>
	<p>— Зв’яжу всі дуби та й разом понесу. Каже йому лев:</p>
	<p>— Нащо тобі так багато дубів? Вистачить одного. Вирвав лев одного дуба, закинув на плечі та й поніс.</p>
	<p>— Ну, нехай буде по-твойому, — сказав циган і пішов за левом. Облупили вони те теля, положили на вогонь і печуть. Лев десь відходить та й каже циганови:</p>
	<p>— Як буде підгорати, обернеш на другий бік.</p>
	<p>Циган і так не годен обернути то теля, а то ще гаряче. Приходи лев — м’ясо підгоріло. Питає цигана:</p>
	<p>— Чо’ ти не обернув? А циган йому й каже:</p>
	<p>— Ти любиш таке м’ясо, а я люблю піджарене.</p>
	<p>Лев собі думає: «Як би його силу взнати, цего трилева?» Та й каже:</p>
	<p>— Ідем у ліс їсти черешні.</p>
	<p>Узяв лев пригнув черешню та й каже до трилева:</p>
	<p>— Тримай.</p>
	<p>Той узявся тримати, а черешня як випросталася, то перекинула цигана через кілька дерев. Циган упав під дубом, а там заєць сидів. Піймав він того зайця, вернувся до лева та й каже:</p>
	<p>— Бачиш? Ти годен так? Через кілька дерев перескочити, щоб піймати зайця?</p>
	<p>І подумав лев: «Сильний він». Та й каже циганови:</p>
	<p>— Піди принеси шкірою води.</p>
	<p>А циган і саму шкіру не годен нести. Прийшов він та й копає навколо керниці. Лев чекав, чекав — нема цигана з водою. Приходи до керниці, а циган копає.</p>
	<p>— Що ти тут робиш?</p>
	<p>— Обкопую керницю, щоб забрати разом усю.</p>
	<p>— Та нащо це робити? — каже лев. Набрав шкіру води та й поніс. А циган каже:</p>
	<p>— Ну, нехай буде по-твойому. Та й іде за левом.</p>
	<p>Каже лев до цигана:</p>
	<p>— Ану, хто далі скочить через яр.</p>
	<p>— Добре, давай, — каже циган.</p>
	<p>Пішли вони розбігатися. Лев як розбігся та як скочив. А циган ухопився за левового хвоста. Лев і не чув, що цигана на хвості переніс. Перескочив лев, а циган перелетів йому через голову. Дивиться лев — циган далі скочив.</p>
	<p>— Бачиш, я далі скочив, як ти, — циган на те.</p>
	<p>Лев боїться трилева. Каже сам до себе: «Сильніший трилев за мене». Але хоче ще раз перевірити його силу. Та й каже:</p>
	<p>— Ану, давай спробуєм, хто сильніше свисне.</p>
	<p>— Побачим, хто. Свищи ти вперед.</p>
	<p>Лев як свиснув раз, аж листя пов’яло, другий раз — аж пообсипалося, свиснув третій раз — аж ліс поколихався. Циган і каже:</p>
	<p>— То це ти так-о свистиш? Як я свисну, ти не витримаєш. Ти лучче клади на голову мішок — будеш мати захист, а то барабани в вухах полопають.</p>
	<p>Кладе лев голову в мішок, циган зав’язує його левови на шиї. Та як вимикнув циган деревце, як втяв лева по голові, — той ледве витримав. І кричить:</p>
	<p>— Ой, не свищи більше!</p>
	<p>А циган іще раз ударив та й каже:</p>
	<p>— Якби я був ще третій раз свиснув, ти би вмер. Боїться лев. Приходи він до своїх товаришів та й каже:</p>
	<p>— Я найшов трилева. Він нас усіх виб’є, такий сильний. Ті леви й кажуть:</p>
	<p>— Ти спитай його, де він буде спати. Ми підемо вночі і його залізною булавою вб’єм.</p>
	<p>А циган підслухався. Лев прийшов до него та й каже:</p>
	<p>— Слухай, трилеве, де ти будеш цю ніч спати — у хаті чи надворі?</p>
	<p>— Я надворі буду, на приспі — люблю прохолоду.</p>
	<p>Лягає циган на приспі, а ті пішли до хати. Циган узяв такого по формі пенька, як чоловік, поклав на приспі та й накрив. А сам виліз на дуба, дивиться, що має бути. Як вибіг один з булавою та як ударив по тому поліні три рази! І втік назад, а з того пенька лиш тріски зробилися. Циган злази з дуба, позамітав ті тріски і викинув, а сам ляг на то місце і спить.</p>
	<p>Леви встають рано та й ідуть дивитися, що вони йому зробили. Підійшов лев, розкриває цигана та й питає:</p>
	<p>— Ти спиш?</p>
	<p>— Сплю.</p>
	<p>— Як тобі спалося?</p>
	<p>— Цеї ночі добре спалося, але так три рази блоха вкусила, що я аж кинувся.</p>
	<p>А лев думає: «Так я його три рази втяв, а він каже: «Блоха вкусила». Бояться леви трилева. Каже лев:</p>
	<p>— Що хоч’ за те, що заберешся від нас?</p>
	<p>— Півмішка золота, — циган їм.</p>
	<p>Леви дають йому півмішка золота, але циган каже:</p>
	<p>— Тільки з таким договором, що ти сам занесеш мені те золото додому. Як принесеш, то кидай мішок і швидко тікай, бо мої діти ще сильніші за мене. Вони можуть тебе розірвати.</p>
	<p>Лев несе золото, а той іде за ним. Доходять циган з левом до циганського табору, а з шатра вискочили циганові діти та як закричать:</p>
	<p>— Тато йде і лева веде!</p>
	<p>Як побачив їх лев, кинув мішок з золотом і втік, аж закуріло за ним. Лев тікає, а лисиця біжить йому назустріч.</p>
	<p>— Чого ти, леве, так біжиш?</p>
	<p>— Ой, — каже, — біда позаду.</p>
	<p>— Ану підойми мене, най я побачу, що там позаду за біда. Лев узяв лисицю в лаби та як підняв угору! Та каже:</p>
	<p>— Онде-о вона, та біда.</p>
	<p>Та зі страху так стиснув лисицю, що й задушив. Поклав її на землю і каже:</p>
	<p>— Ти лиш подивилася та й умерла, а якби я там ще побув, давно пропав би.</p>
	<p>Тут і казці конець.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Василівці, Сокирянського району, Чернівецької області 2 серпня 1984 року Данилов Олекса Степанович (1915 року народження)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Буковини/">Фольклор Буковини</a></li>
	</ul>
</footer>
<!--#include virtual="/-/inc/general__page_end.inc" -->
