<!--#include virtual="/-/inc/general__page_start.inc" -->
<title>Вовк і хліб ☼ Українська народна казка ☼ Народна творчість</title>
<meta name="Description" content="Українська народна казка Буковини «Вовк і хліб» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Вовк і хліб.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Вовк і хліб <br><span class="article__headerDescription">Українська народна казка Буковини</span></h1>
	<p>Один чоловік орав у полі. Приходи до него вовк і питає його:</p>
	<p>— Що ти робиш, чоловіче?</p>
	<p>— Орав, а тепер сів та й їм хліб.</p>
	<p>— Ану дай і мені. Хочу знати, чи він хороший. Той дав йому кусочок. Вовк з’їв та й каже:</p>
	<p>— Хороший. Як ви його робите?</p>
	<p>— Як роблю? Зараз орю і сію.</p>
	<p>— Як виорати і посіяти, то що, вже хліб?</p>
	<p>— Та нє, — каже, — чекай. Ти так скоро хочеш.</p>
	<p>— А що більше?</p>
	<p>— Заволочу.</p>
	<p>— Та й уже хліб?</p>
	<p>— Та нє, — каже, — почекай. Воно буде сходити, рости.</p>
	<p>— Та й виросте хліб?</p>
	<p>— Нє, — каже, — чекай. Це так скоро не буде. Воно буде достигати. Та й достигне.</p>
	<p>— Та й уже хліб?</p>
	<p>— Е нє, чекай. Треба його жати і в’язати.</p>
	<p>— То що, вже хліб?</p>
	<p>— Нє, — каже, — чекай. Треба ще поскладати його.</p>
	<p>— Та, — каже, — що, вже хліб?</p>
	<p>— Та нє.</p>
	<p>— А що ж ще?</p>
	<p>— Треба його повозити додому, дома змолотити.</p>
	<p>— Та що, вже хліб?</p>
	<p>— Та ще нє.</p>
	<p>— А що ж?</p>
	<p>— Треба його вивіяти.</p>
	<p>— А як вивіється, то вже хліб?</p>
	<p>— Е нє, чекай.</p>
	<p>— А що ж іще?</p>
	<p>— Завезти до млина та змолоти.</p>
	<p>— А як змелеться, то вже хліб?</p>
	<p>— Е нє, чекай. Треба привезти його додому. Жінка на сито висіє.</p>
	<p>— То вже, — каже, — хліб?</p>
	<p>— Нє, треба його розчинити.</p>
	<p>— А як розчинити, то вже хліб?</p>
	<p>— Е нє, як розчинити, то воно сходи.</p>
	<p>— І вже хліб?</p>
	<p>— Е нє, жінка його виробляє.</p>
	<p>— А як вироби, то же хліб?</p>
	<p>— Нє, треба накласти вогонь у печі.</p>
	<p>— То вже хліб?</p>
	<p>— Нє, чекай, треба добре напалити і посадити хліб у піч.</p>
	<p>— А як посадити в піч, то же хліб?</p>
	<p>— Е нє, почекай.</p>
	<p>— Е, як так довго чекати, то не треба мені хліба. Буду на м’ясі жити.</p>
	<p>І пішов вовк у ліс.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Василівці, Сокирянського району, Чернівецької області 11 серпня 1985 року Данилов Олекса Степанович (1915 року народження)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Буковини/">Фольклор Буковини</a></li>
	</ul>
</footer>
<!--#include virtual="/-/inc/general__page_end.inc" -->
