<!--#include virtual="/-/inc/general__page_start.inc" -->
<title>Про язикату жінку ☼ Українська народна казка ☼ Народна творчість</title>
<meta name="Description" content="Українська народна казка Закарпаття «Про язикату жінку» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Про язикату жінку.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Про язикату жінку <br><span class="article__headerDescription">Українська народна казка Закарпаття</span></h1>
	<p>Жив собі дуже бідний чоловік. Оженився він і взяв пусту, до того ще й брехливу жінку. Жінка не любила робити, тільки ходила по селу, по сусідах, плітки розносила. Чоловік робив у шахті і якось знайшов цілий казан грошей. Та не смів він, неборак, сказати жінці, бо дуже боявся, що рознесе по всьому селу. І додумався, як обдурити жінку.</p>
	<p>Чоловік наловив у річці риби. Поніс до хащі, поклав під колоду. Вдома жінці каже:</p>
	<p>— Ходи зі мною до хащі. Там наловимо риби.</p>
	<p>— Ти здурів? Яка риба може бути в лісі?</p>
	<p>— Я не здурів! Ходи, увидиш сама!</p>
	<p>І прийшла жінка з чоловіком до хащі. Привів він її до колоди:</p>
	<p>— Сягай під колоду!</p>
	<p>Жінка сягнула й справді намацала там рибу. Принесли рибу додому, насмажили, наїлися, й жінка тут же побігла до куми похвалитися:</p>
	<p>— Ой кумочко добра та щира, я би вам щось повіла!</p>
	<p>— Кажіть, кумо!</p>
	<p>— Та бо ви будете сміятися!</p>
	<p>— Не буду!</p>
	<p>— Кумочко! Я була з моїм чоловіком у лісі! Там під колодою наловили стільки риби...</p>
	<p>— Не може бути!</p>
	<p>— Бо може! Тільки нікому не скажіть, бо мій дуже наказував, щоб я мовчала, нікому й слова не сказала.</p>
	<p>Та марно просила кума. Бо її кума повіла своїй кумі, а та ще своїй, і так воно пішло селом, як вихор. Дивуються люди, як то чоловік у лісі під колодою риби наловив.</p>
	<p>Вигадав чоловік ще один жарт.</p>
	<p>Піймав зайця, прив’язав у воді до кореня. Вдома каже жінці:</p>
	<p>— Ходи, небого-жінко, на ріку! Там зловимо зайця!</p>
	<p>— Зайця у воді?</p>
	<p>— Не віриш?</p>
	<p>І повів чоловік жінку до річки. Коли підходили до місця, де був прив’язаний заєць, чоловік зашептав: «Тихо, тихо, бо заєць напудиться»! Жінка справді побачила зайця у воді, побігла до нього і вихопила за вуха.</p>
	<p>— Буде смачна вечеря!</p>
	<p>Приготувала вдома жінка м’ясо якнайсмачніше. Сіли до столу, повечеряли. Чоловік ліг відпочити, а жінка — до куми:</p>
	<p>— Ой кумочко добра, ой кумочко солодка! Я би вам щось повіла!</p>
	<p>— Що?</p>
	<p>— Та ви не повірите. Будете сміятися!</p>
	<p>— Не буду, кумо, тільки кажіть!</p>
	<p>— Нині ми з моїм чоловіком імили у ріці зайця!</p>
	<p>— У воді зайця?</p>
	<p>— Айно!</p>
	<p>— Та не може бути такого!</p>
	<p>— На мою грішну душу, правду вам кажу! Тільки ви, дорога кумо, нікому нічого не кажіть!</p>
	<p>Та марно просила кума. Бо сусідка сказала своїй кумі, а в тої куми була своя кума, і так воно покотилося селом, як хвилі по воді.</p>
	<p>Минуло кілька днів, чоловік жінці каже:</p>
	<p>— Ходімо до хащі! Я там знайшов цілий казан грошей. Допоможеш мені принести його додому.</p>
	<p>І справді чоловік витягнув з шахти казан золота й срібла. Принесли його додому, та жінка знову не могла втриматися, похвалилася своїй кумі:</p>
	<p>— Ой кумочко люба!</p>
	<p>— А що?</p>
	<p>— Та я би вам щось сказала!</p>
	<p>— А що?</p>
	<p>— Та тільки нікому нічого не кажіть!</p>
	<p>— Не скажу.</p>
	<p>— Нині ми притягли з хащі гроші. Вже не будемо бідувати.</p>
	<p>Та кума побігла до сусідки, а та до своєї сусідки, сусідка до своєї куми. І скоро вже все село знало, що той і той знайшов у лісі пребагато срібла-золота.</p>
	<p>Чутка дійшла до уряду, й жандарми просто до чоловіка:</p>
	<p>— Покажи золото!</p>
	<p>— Ніякого золота я не маю!</p>
	<p>— Маєш!</p>
	<p>— Хто вам казав?</p>
	<p>— Ваша кума!</p>
	<p>— Приведіть куму, най доведе! Привели куму.</p>
	<p>— Звідки ви, кумо, знаєте, що у мене золото?</p>
	<p>— Ваша жінка, кумику, мені сказала! Привели жінку.</p>
	<p>— Ти казала кумі, що ми притягли з хащі казан грошей?</p>
	<p>— Я казала!</p>
	<p>— З якої хащі? Де? Коли?</p>
	<p>— З тої хащі, де під колодою ми ловили рибу, де в ріці ми піймали зайця!</p>
	<p>Жандарми тільки очі витріщили.</p>
	<p>— Видите, панове, що моя жінка не повного розуму. Жандарми сплюнули й пішли собі геть.</p>
	<p>Чоловік розгаздувався й донині живе собі щасливо, а жінка ще й ниньки бігає до куми.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p>Про язикату жінку. «Сравнительный указатель сюжетов: Восточнославянская сказка / Сост. Л. Бараг, И. Березовский, К. Кабашников, Н. Новиков. — Л.: Наука, 1979.» — 1381. Подається за: «Як чоловік відьму підкував, а кішку вчив працювати: Закарпатські народні казки. Гумор та сатира / Запис текстів та впорядкування П. Лінтура. — Ужгород: Карпати, 1966.», с. 106 — 109. У інших казкарів збірки сюжет не зафіксовано.</p>
			<p><a href="/Український фольклор Книги/Петро Лінтур ☼ Зачаровані казкою/">Зачаровані казкою: Українські народні казки Закарпаття в записах П. В. Лінтура</a> [Упорядники І. М. Сенька та В. В. Лінтур; вступна стаття, примітки та словник І. М. Сенька; післямова П. В. Лінтура; Редколегія: В. І. Данканич, О. І. Дей, П. К. Добрянський та ін.; Художник М. М. Дем’ян]. — Ужгород: Карпати, 1984. — 528 с, іл. (Бібліотека «Карпати»).</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Закарпаття/">Фольклор Закарпаття</a></li>
	</ul>
</footer>
<!--#include virtual="/-/inc/general__page_end.inc" -->
