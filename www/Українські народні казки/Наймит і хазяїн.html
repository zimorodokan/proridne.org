<!--#include virtual="/-/inc/general__page_start.inc" -->
<title>Наймит і хазяїн ☼ Українська народна казка ☼ Народна творчість</title>
<meta name="Description" content="Українська народна казка Буковини «Наймит і хазяїн» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Наймит і хазяїн.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Наймит і хазяїн <br><span class="article__headerDescription">Українська народна казка Буковини</span></h1>
	<p>Бідний чоловік мав хлопця. Каже той хлопець:</p>
	<p>— Тату, я піду в найми. Нам так тяжко жити. А тато каже:</p>
	<p>— Не йди в найми, бо в наймах тяжко. Ми живемо бідно. Най буде бідно, але згідно.</p>
	<p>Але він таки напосівся й пішов.</p>
	<p>Іде він та йде, здибає чоловіка. А той каже:</p>
	<p>— Куди ти, хлопче, йдеш?</p>
	<p>— Іду в найми.</p>
	<p>— А ти б у мене не наймитував?</p>
	<p>— Чого ні? Буду.</p>
	<p>— А що ж ти хочеш за службу? А він йому:</p>
	<p>— Вуйку, я буду у вас перший рік служити так. А як я вам буду подобатися, а ви мені, то тоді будем годитися.</p>
	<p>Побув він у хазяїна рік. Хазяїн подобався йому, а він хазяїнови. І зачали вони годитися.</p>
	<p>— Яку роботу я маю робити? — спитав хлопець. А хазяїн каже:</p>
	<p>— Будеш робити на хазяйстві й корови пасти.</p>
	<p>— Добре, я буду пасти корови, а ви дасте мені за це теля.</p>
	<p>Так вони й домовилися. І тяжко йому було, але хазяїн йому подобався.</p>
	<p>Побув він у того хазяїна ще цілий рік.</p>
	<p>— Ще будеш наймитувати чи підеш?</p>
	<p>— Буду наймитувати.</p>
	<p>І він знов наймитує за теля. Вже тому теляті рік, а він за друге наймитує. Пройшов ще один рік. Хазяїнови не дуже хочеться, щоб він далі лишався, бо вже в него дві штуки худоби. Вона росте, треба її годувати. Але вони так ся договорили, що як будуть їден другому подобатися, то зостанеться він і на третій рік. І зостався він у того хазяїна ще на рік.</p>
	<p>Хазяїн з жінкою радяться:</p>
	<p>— Як би нам його збутися? Він уже скоро стане такий багатий, як і ми. Треба, щоб він чимось провинився.</p>
	<p>Хазяйка каже:</p>
	<p>— А я знаю, що робити?</p>
	<p>Але вони таки надумалися, що їм робити. Хлопець пішов з худобою, а хазяїн з жінкою набрали в мішки попелу. Він прийшов з худобою, а вони кажуть:</p>
	<p>— Іване, впрягай коні і поїдеш до млина. Змелеш пшеницю. Впряг він коні, пішов у комору, взяв ті мішки, викидав на візок і поїхав до млина. А в млині була велика черга. Довго він чекав і там заночувався. Як їхав до млина, то хазяйка дала йому хліба й сала, щоб мав що їсти.</p>
	<p>В тім млині та був лукавий, а хлопець того не знав. Схотів хлопець їсти. Наклав серед млина вогоньчик та взяв тото сало на шпичку і пожарює його на вогньови. А чорт узяв на шпичку жабу та й кладе йому тоту жабу на сало. Хлопець каже до него:</p>
	<p>— Мой, чорте, не пхай жабу, бо буду бити. Чорт питає:</p>
	<p>— Як тобі ім’я?</p>
	<p>— Сам мені ім’я.</p>
	<p>Та й все чорт пхає йому свою жабу на сало.</p>
	<p>— Не клади, чорте, жабу, бо буду бити.</p>
	<p>А він все кладе. Хлопець так розпік сало, що вже з него аж капає.</p>
	<p>Та як трісне він того чорта салом по очах! Та й випік йому очі. Чорт зверещав та й до свого тата.</p>
	<p>— Сам мені очі випік!</p>
	<p>— Та як же ти сам собі випік? Чорт пішов та й питає хлопця:</p>
	<p>— Як тобі ім’я? А він йому:</p>
	<p>— Іван.</p>
	<p>Та й треба йому вже молоти. Він до мішків, а в мішках — попіл. Наймит зачав сваритися:</p>
	<p>— Ви, — каже, — пшеницю забрали, а попелу насипали.</p>
	<p>Чорт бачи, що не годен його відчепитися. Висипає він той попіл, насипає пшениці і меле її.</p>
	<p>На другий день приїхає наймит з тою пшенишною мукою та й кричить:</p>
	<p>— Вуйку, вуйку, де муку сипати? А той каже:</p>
	<p>— Сип у ярок.</p>
	<p>Він так каже, бо знає, що попелу хлопцеви набрав. А хлопець узяв та й висипав муку в ярок. Пішов хазяїн, подивився на ту муку.</p>
	<p>— Мой, мой, мой, я ж думав, що то ти попіл висипав, а ти висипав муку. Чого ж ти не висипав у засік?</p>
	<p>А той йому:</p>
	<p>— Я ж ваш наймит. Де ви сказали, там я висипав. Розсердився хазяїн і звільнив його. А він по згоді взяв три штуки худоби і пігнав додому. Пригнав він ту худобу, і тато його розбагатів.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Василівці, Сокирянського району, Чернівецької області 14 серпня 1985 року Мельник Єлена Матвіївна (1904 року народження)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Буковини/">Фольклор Буковини</a></li>
		<li><a href="/Українська міфологія/Чорт.html">Чорт в українській міфології</a></li>
	</ul>
</footer>
<!--#include virtual="/-/inc/general__page_end.inc" -->
