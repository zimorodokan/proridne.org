<!--#include virtual="/-/inc/general__page_start.inc" -->
<title>Незнайко ☼ Українська народна казка ☼ Народна творчість</title>
<meta name="Description" content="Українська народна казка Буковини «Незнайко» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Незнайко.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Незнайко <br><span class="article__headerDescription">Українська народна казка Буковини</span></h1>
	<p>В одної жінки народився син, і тої самої ночі в кобили народилося лоша. Було те лоша віщун. Хлопець дуже любив його. Як підріс і став ходити до школи, то все, йдучи з школи, повертав у стайню до свого коника. А мама його сподобала собі пана з другої держави. Пише їй той пан: «Боюся твого сина, бо він дуже сильний. Ти його знищ, то я буду з тобою жити. А твого чоловіка не боюся». Повертає хлопець до коника, а він каже:</p>
	<p>— Мама буде давати тобі чай, ти не пий, бо то — отрава. Опусти на землю.</p>
	<p>Він так і зробив. А на другий день коник знов йому каже:</p>
	<p>— Як мама буде давати тобі три котлетки, не їж, там отрава буде.</p>
	<p>Мама десь відвернулася, а він узяв ті три котлетки в кишеню, вийшов надвір і кинув одному собаці, другому й третьому. Ті собаки з’їли, відійшли і згинули. Побачив він, що коник правду казав. «Тепер я знаю, що мама хоче отруїти сина», — подумав.</p>
	<p>А той відти пише матері: «Ти зарубай лоша, бо лоша — віщун і все доказує хлопцеви». Хлопець повертає до коника, а він каже йому:</p>
	<p>— Я тебе рятував два рази, а ти мене врятуй раз. Мене хотять рубати.</p>
	<p>— А як я тебе врятую?</p>
	<p>— Попроси в тата, щоб дозволив тобі покататися на мені, погуляти. Він проси тата покататися, а мама нізащо не хоче дати. Але він дуже просив тата, і тато сказав:</p>
	<p>— Добре, дам тобі коника, ти покатаєшся.</p>
	<p>Вбрав його батько, всідлав коня, посадив його, і він полетів. Облетів світи, приїхає, виймає пляшку вина, наливає чарку, дає батькови і наливає собі. І каже:</p>
	<p>— Дай Боже здоровля, батьку, вам і мені, а мамі — ні, бо дурний розум в голові.</p>
	<p>А вона вже поставила солдатів, щоб його вбили. А кінь як ударив копитами, то всіх солдатів землею присипав. Знов під’їхав хлопець на коні і виймає пляшку.</p>
	<p>— Дай Боже здоровля вам і мені, а мамі — ні, бо дурний розум в голові!</p>
	<p>Як полетів він на коні, то більше вже не вертався. Кінь скинув його невидимо біля царських воріт. Вартовий подивився — чоловік стоїть. Питає:</p>
	<p>— Звідки ти?</p>
	<p>— Не знаю.</p>
	<p>— Хто ти?</p>
	<p>— Не знаю.</p>
	<p>І що не питає його той, хлопець все каже: «Не знаю». Повідомив вартовий царя, що з’явився такий чоловік, що «не знає». Цар сказав:</p>
	<p>— Дайте його сюди, як «не знає».</p>
	<p>Дали його до царя, а він і далі повторює: «Не знаю». А цар і каже:</p>
	<p>— Як ти не знаєш своє ім’я, то я називаю тебе «Незнайко». І будеш у мене пасти п’ятсот свиней.</p>
	<p>Пасе хлопець п’ятсот свиней, тяжко йому. А кінь його по волі гуляє. Коли вони розставалися, сказав йому кінь: «Як тобі буде дуже тяжко, лиш подумай про мене, і я коло тебе буду». Подумав він про коня, той прилітає і каже:</p>
	<p>— Чого ти мене кличеш? А він йому:</p>
	<p>— Та лучче мені було б, щоб мама мене отруїла, як п’ятсот свиней пасти.</p>
	<p>А кінь каже:</p>
	<p>— У тебе є тут найстарший кнур. Лови його за ногу, бий гарапником і кажи, за що. За те, що свині не пасе. Він буде пасти свині, а ти лиш командувати.</p>
	<p>Лови він того кнура за ногу і так батожить, що з кнура шерсть летить, та й каже, за що:</p>
	<p>— Щоб ти свині пас, щоб мені не було тяжко.</p>
	<p>І той кнур пасе свині, а хлопець лиш командує. Уже не бігає, лежить собі, і вже добре йому.</p>
	<p>А там у дворі солдати вчилися марширувати. Незнайко лежить і дивиться. І подумав за коня. Явився йому кінь і каже:</p>
	<p>— Чого ти мене викликаєш?</p>
	<p>— Бачиш, як солдати вчаться? Я хочу, щоб мої свині так навчилися ходити.</p>
	<p>А кінь йому:</p>
	<p>— Бери того найстаршого кнура, дай йому добре — і він навчить. Дав він добре кнурови, той помучився і навчив свиней. Все построєніє знали. Рано встає він:</p>
	<p>— Встать і на построєніє — марш!</p>
	<p>А свині вже построїлися. Як крикнув «смірно», то ні вухом не калатнула ніяка. І на пасовище строєм. Хтось там видів ту роботу, прийшов до царя та й каже:</p>
	<p>— Свині лучче знають стройовий порядок, як солдати.</p>
	<p>— Ти що! — крикнув цар.</p>
	<p>— Ідіть подивіться, то будете видіти.</p>
	<p>Цар дав Незнайкови приказ, щоб до дев’ятої години не пускав свиней пасти, бо «я на повірку маю прийти». О дев’ятій нуль-нуль усі свині построєні. Незнайко подав команду і пішов докладувати:</p>
	<p>— Ваше високе благородіє! Лічний состав построєн. П’ятсот свиней. Падєжа нема. Все в порядку.</p>
	<p>Цар сказав:</p>
	<p>— Вольно.</p>
	<p>Незнайко повернувся до свиней і повторив команду «вольно». А тоді скомандував:</p>
	<p>— Напра-аво! На пасовище шагом ма-арш!</p>
	<p>І пішли свині колоною. Цар дивиться, інтересно йому. Незнайко сидить собі, а кнур пасе свині. Коли чує, у царському дворі плач. Питає він:</p>
	<p>— Що там у царя за тривога? Кажуть йому:</p>
	<p>— Триголовий змій бере найстаршу царську дочку на пожирання. Бо як не дасть її цар, то не пустить змій воду.</p>
	<p>Почув це Незнайко, прикликає коня. Прилетів той і питає:</p>
	<p>— Чого ти мене кликав? А він говорить:</p>
	<p>— Я хочу врятувати царську дочку.</p>
	<p>— То гай поїхали! — сказав кінь. І вони поїхали, а свині пасе кнур.</p>
	<p>Царська дочка уже на вказанім місці. Вони опустилися там. Царська дочка побачила їх та й каже:</p>
	<p>— Ідіть відци, бо мене тут має пожерти змій. А Незнайко їй:</p>
	<p>— Може, тебе й з’їсть, а мною подавиться. А цар сказав:</p>
	<p>— Хто врятує мою дочку, за того її оддам.</p>
	<p>Один циган пішов «рятувати», виліз на дуба та й дивиться, що буде. Летить той змій. Як засміявся — аж ліс поколихався.</p>
	<p>— От, — каже, — цар мене боїться! Я йому сказав курочку дати, а він ще й кугутика мені дав.</p>
	<p>А Незнайко:</p>
	<p>— Курочку, може, й пожереш, а кугутиком подавишся. Змій сказав:</p>
	<p>— Ти що, прийшов битися чи миритися?</p>
	<p>— Добрий борець ніколи не мириться, тілко б’ється. Каже змій:</p>
	<p>— Видуй на метр залізний тік, щоб ми мали де битися. А Незнайко йому:</p>
	<p>— Як тобі треба, то видуй, а я тебе й без току поборю.</p>
	<p>Як піймалися вони боротися, Незнайко зразу вбив змія. Постинав голови і вирубав з них кінчики язиків, щоб мати знак. Сів на коня та й полетів.</p>
	<p>А циган злази з дуба, виймає з-за халяви ніж і гостри його. Та й каже до дівчини:</p>
	<p>— Будеш казати правду?</p>
	<p>— Яку правду?</p>
	<p>— Будеш казати, що я тебе врятував? Бо як не скажеш, то я тебе зарубаю.</p>
	<p>Вона йому:</p>
	<p>— Буду казати.</p>
	<p>Приходя вони з циганом до царя. Цар питає:</p>
	<p>— Він тебе врятував? А вона каже:</p>
	<p>— Він.</p>
	<p>Цар питає цигана:</p>
	<p>— То що, хочеш її заміж взяти? А циган:</p>
	<p>— Нє. Вона мене не хоче.</p>
	<p>— Ну а яку ж тобі нагороду дати?</p>
	<p>— Я у вас дорого не возьму.</p>
	<p>— А що?</p>
	<p>— Лиш салом простеліте, салом укрийте і кусок сала в зуби. Через недовгий час шестиголовий змій хоче брати другу царську дочку на пожирання. Знов Незнайко кличе коня. Прилітає той і питає:</p>
	<p>— Чо’ ти мене кличеш?</p>
	<p>— Середущу царську дочку бере змій на пожирання. Треба її врятувати.</p>
	<p>Прилетіли вони туди. А царська дочка вже на місці. Та й каже Незнайкови:</p>
	<p>— Іди, бо й тебе змій пожере. А він їй:</p>
	<p>— Нічого не буде, змій подавиться.</p>
	<p>А на дубови другий циган сидить. Прилетів той змій та й каже:</p>
	<p>— От мене цар боїться! Я йому сказав курочку дати на пожирання, а він ще й кугутика прислав.</p>
	<p>А Незнайко:</p>
	<p>— Курочку, може, й пожереш, а кугутиком подавишся. Змій питає:</p>
	<p>— Ти що, прийшов битися чи миритися?</p>
	<p>— Добрий боєць не йде миритися, а лиш битися.</p>
	<p>Каже змій, щоб видув Незнайко на штири метри залізний тік, а той не хоче. Тоді змій сам видув той тік, і почали вони боротися. Незнайко зразу вбив змія. Постинав йому голови, вирубав кінчики язиків, сів на коня і поїхав своєю дорогою.</p>
	<p>А циган злази з дуба і до дівчини:</p>
	<p>— Будеш казати правду?</p>
	<p>— Яку правду?</p>
	<p>— Будеш казати, що я тебе врятував, бо зарубаю. Прийшли вони до царя. Цар показує на цигана.</p>
	<p>— Він тебе врятував?</p>
	<p>— Він, — каже царська дочка. Питає цар цигана:</p>
	<p>— Хочеш, щоб я її заміж за тебе віддав?</p>
	<p>— Нє, вона мене щось не хоче.</p>
	<p>— А чим тебе нагородити?</p>
	<p>— Що старший брат, то й менший. Я тоже хочу сала. Почали годувати салом і другого цигана.</p>
	<p>Та знов біда. Мають віддати на пожирання наймолодшу царську дочку. Незнайко знов кличе коня. Прилітає той.</p>
	<p>— Чого ти хочеш?</p>
	<p>— Найменшу царську дочку віддають на пожирання змійови. Треба її врятувати.</p>
	<p>А кінь йому:</p>
	<p>— Не знаю, чи ти її врятуєш. Це тобі не з кнуром гратися, а зі змійом воювати.</p>
	<p>Та й каже кінь до Незнайка:</p>
	<p>— Іди сюди.</p>
	<p>Привозить його до високої скали:</p>
	<p>— Як перевернеш цю скалу, то йди битися зі змійом. А як не перевернеш — не йди, бо загинеш.</p>
	<p>Підняв Незнайко гору, а перевернути не годен. Піднімає знов, але перевернути не годен.</p>
	<p>— Ну, — каже кінь, — може, побореш змія, а може, й ні. Прибули вони туди, кінь відійшов, а Незнайко став коло тої царської дочки. А вона йому:</p>
	<p>— Ідіть від мене, бо як прилетить змій, то пожере й вас.</p>
	<p>— Не бійся, може, він і подавиться.</p>
	<p>Як летів той змій, то на кілометр посипав жар. А циган на дубі сидів, як ворона, і пікся. Прилетів змій та й каже:</p>
	<p>— Ой, цар мене боїться. Я йому сказав курочку дати, а він ще й кугутика дав.</p>
	<p>А Незнайко каже:</p>
	<p>— Може, й пожереш курочку, але кугутиком подавишся. Змій:</p>
	<p>— Видуй на шість метрів залізний тік, щоб нам було де битися. А той не хоче, бо хоче сили зберегти. Змій сам видув тік.</p>
	<p>Як піймалися вони боротися, змій кинув Незнайка, і той по кісточки в залізо застряг. Як вихопився Незнайко та як кинув змійом, змій по коліна в землю заліз. Як вихопився змій, як кинув Незнайка — по пояс забив його в залізо. Як кинув Незнайко змійом — змій по голови застряг. Вихопив Незнайко шаблю і починає стинати голови. Що відрубає голову, а вона прискакує і назад приростає: всі дванадцять голів відрубав, і всі приросли. Тоді Незнайко покликав коня. Прибіг той. Незнайко рубав голови, а кінь відкидав їх копитами задніх ніг, і вони вже не могли прирости.</p>
	<p>А змій як шарнув Незнайка шаблею по руці, то стесав йому на руці шкіру від плеча аж до пальців. Увиділа царська дочка, що в него кров тече, зняла зі свої шиї рожевий шарф і забинтувала йому руку. Він сів на коня та й поїхав.</p>
	<p>А циган злази з дуба і каже дівчині:</p>
	<p>— Будеш казати правду?</p>
	<p>— Яку правду?</p>
	<p>— Будеш казати, що то я тебе врятував.</p>
	<p>Вона злякалася і погодилася. Приходя вони додому. Цар питає:</p>
	<p>— Він тебе врятував?</p>
	<p>— Він.</p>
	<p>— То що ти хочеш за те, що врятував мою дочку? Може, хочеш її за жінку взяти?</p>
	<p>— Нічого не хочу, лиш хочу так, як ви обіцяли. Хочу, щоб дочку за мене дали.</p>
	<p>— А може, ти хоч’ сала?</p>
	<p>— Нє, сала не хочу.</p>
	<p>Цар готується до свадьби, музика прийшла. Молода всіх попросила. І говорить до батька:</p>
	<p>— Батьку, треба покликати на свадьбу й Незнайка. А цар каже:</p>
	<p>— Ще свинаря тут треба?</p>
	<p>Вона вийшла з-за столу, побігла собі в сад і думає: «Хай Незнайко хоч побачить мене, як батько не хоче, щоб він прийшов на весілля».</p>
	<p>Прийшла вона, глип — та й пізнала свій шарф у него на руці. Вернулася та й каже:</p>
	<p>— Тату, ти не хочеш Незнайка на весілля попросити, а Незнайко нас усіх врятував.</p>
	<p>Цар післав її, щоб вона попросила його на свадьбу. А він каже:</p>
	<p>— Ні, не треба. Як цар не хоче, то й не треба.</p>
	<p>Тоді цар взяв з собою музику і сам пішов просити Незнайка на свадьбу. Упав на коліна й просив. І насилу його впросив. Приходи Незнайко, подає руку гостям, доходи до молодого, до цигана, та й каже.</p>
	<p>— А тобі я потому руку подам.</p>
	<p>Та й пішов далі. Кінчив подавати руку гостям, вернувся назад до цигана-молодого і каже до него:</p>
	<p>— Як ти попав сюди за стіл? За що?</p>
	<p>— Бо я її врятував. Я її беру заміж за себе.</p>
	<p>— Раз ти її врятував, то дай якісь знаки, що справді ти врятував.</p>
	<p>— У мене є язики змійові.</p>
	<p>— Де вони? Ану давай їх.</p>
	<p>Циган бере показує ті язики, а Незнайко каже до него:</p>
	<p>— Добре. Язики — це правильно. А де ж їх кінчики? Виймає хустинку, показує кінчики та й каже:</p>
	<p>— От хто її врятував.</p>
	<p>Усі дивляться — він урятував, а циган обманює. Тоді Незнайко каже до царя:</p>
	<p>— Ще є у вас які герої, що рятували ваших дочок?</p>
	<p>— Та ще є, — каже цар, — два в салі лежать.</p>
	<p>— Ану ходім до них.</p>
	<p>Прийшов до них Незнайко та й каже:</p>
	<p>— Чого ви тут лежите?</p>
	<p>— Ми рятували царські дочки, то ми достойні тут лежати.</p>
	<p>— А у вас є які знаки? Ану показуйте. Показують вони язики, а він питає:</p>
	<p>— А кінчики де?</p>
	<p>Та й показує свої кінчики язиків. Каже Незнайко до царя:</p>
	<p>— Дайте мені вірьовку.</p>
	<p>Цар дав йому. Він узяв циганів на вірьовку — в’яже всіх трьох. Пускає вірьовку метрів на десять і в’яже всіх трьох. До тої вірьовки. А вірьовку коневи до хвоста. І каже до коня:</p>
	<p>— Ану погуляй з ними світом, як ти гуляєш!</p>
	<p>Кінь як пустився з ними гуляти кругом світу, то де вдарила циганська голова, там зробилася велика гора, а де вдарив зад — долина.</p>
	<p>А Незнайко одружився з найменшою царською дочкою і взяв собі половину царства. Може, ще й тепер жиє.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Василівці, Сокирянського району, Чернівецької області 2 серпня 1984 року Данилов Олекса Степанович (1915 року народження)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Буковини/">Фольклор Буковини</a></li>
	</ul>
</footer>
<!--#include virtual="/-/inc/general__page_end.inc" -->
