<!--#include virtual="/-/inc/general__page_start.inc" -->
<title>Цап та баран ☼ Українська народна казка ☼ Народна творчість</title>
<meta name="Description" content="Українська народна казка Про Тварин (звірів), Полтавщини, Подніпров’я (Наддніпрянщини) «Цап та баран» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Цап та баран.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Цап та баран <br><span class="article__headerDescription">Українська народна казка про тварин</span></h1>
	<p>Випустив дід овець напувати, та поки там се та те коло другої скотинки — і не бачив, як цап та баран вийшли з двору і побігли по дорозі, сінце підбираючи.</p>
	<p>Напоїв дід, загнав і оп’ять не доглядівся, що не вся скотинка. А цап та баран побігли собі та й побігли, вже й сонце зайшло, і смеркає, а вони і не думають додому вертаться. От побачили оддалеки лісок і направились до його листячка збирати. Трохи не доходя до ліска, стрічають вони дванадцять вовків, і один між ними куций за вожака. «І, ти, лихо, — журиться баран, — що його робити?» — «Нічого, не рябій, — каже цап, — я ще їх полякаю». Та прямо на вовків біжить, скака й рогами маха, аж вовки сполохнулись. Цап туп ногою та: «Здорово, братці!» — «Здрастуй». — «Чи далеко тут криниця і чи гарна в ній водиця?» — «А що ви таке солоне їли?» — питаються вовки. «Та ми оце тільки що, — каже цап, — з’їли дванадцять вовків, і в одного була така солона голова, що аж душа горить, води хочеться».</p>
	<p>«Шутка, з дванадцятю справились! Це і нам не здобрувати», — подумали вовки та, сказавши, де криниця, драла скоріш од них. Не на шутку злякався і цап та баран. Вони хаміль, хаміль відтіль та в лісок. Ізлізли на верхушку самого високого дуба. А вовки ідуть і розсуждають: «Чи може таке статься, щоб їх два подужали нас дванадцять?! Та нашому брату і одному нічого з ними робити». — «Давайте вернемось», — каже один. «Та давайте», — підхватили другі. І вернулись.</p>
	<p>Ввійшли по сліду в ліс, а далі тиць і стали: слід кончився. «Де ж вони ділись?» — думають вовки. А один і каже: «Постойте, я заворожу». Та бриць на спину і мель-мель ногами. «Он вони!» — каже, і указав на дуба, де сиділи цап та баран. «Як би ж їх достати?» — стали радиться вовки. «А ось як, — каже куций. — Давайте станем один на другого, так верхній якраз достане».</p>
	<p>І стали становиться. От уже послідній дереться, зубами клаца і ось-ось достане. А баран з ляку як затруситься та геп прямо на вовків і поваляв їх всіх додолу. Шкопиртають вовки, а цап з дерева кричить: «Бий їх, брате, прямо, лобом, лобом! Метай їх рогами направо і наліво! Ось і я! Ось і я!»</p>
	<p>Вовки з ляку розбіглися, а цап та баран скоріш додому убрались.</p>

	<figure class="illustration">
		<img class="illustration__image" loading="lazy" decoding="async" src="/-/i/Цап та баран — 01.png" alt="ЦАП ТА БАРАН — Українська Народна Казка Про Тварин" title="ЦАП ТА БАРАН — Українська Народна Казка Про Тварин">
		<figcaption class="illustration__caption">ЦАП ТА БАРАН — Українська Народна Казка Про Тварин</figcaption>
	</figure>

	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p>Цап та баран. Н. П. Андреев, Указатель сказочных сюжетов по системе Аарне. Издание государственного Русского географического общества, Л., 1929. — 125, 126. Зап. П. Іванов у с. Преображенна Куп’янського пов. Харківської губ. від X. Сільченкової. Час запису не зазначений. Відділ рукописів Інституту етнографії ім. М. М. Миклухо-Маклая АН СРСР (Москва)., ф. 22, од. зб. 331, арк. 115—117. Паралелі: Українські народні казки, вибрані для дітей. Упорядкував Б. Грінченко, К., 1907., стор. 34—36; Українські народні казки, легенди, оповідання і речитативні вірші для дітей. Підібрали і впорядкували М. В. Нагорний, М. Ф. Ісірович, Г. С. Сухобрус, Л. К. Данилюк, К., 1939., стор. 170—172; Афанасьєв стор. 64—70; Указатель сюжетов. [Составил В. Я. Пропп]. — Народные русские сказки А. Н. Афанасьева. В трех томах, т. 3, М., 1958., сюр. 461; Казкі пра жывёл і чарадзейныя казкі. Складальнік К. П. Кабашнікаў, Мінск, 1971., стор. 138—139. З незначними відмінностями казка відома і в багатьох інших записах — з Білоцерківщини (Відділ рукописів Інституту мистецтвознавства, фольклору та етнографії ім. М. Т. Рильського АН УРСР., ф. 1-6, од. зб. 588, арк. 86; ф. 1-7, од. зб. 739, арк 186—188). Донеччини (Відділ рукописів Інституту мистецтвознавства, фольклору та етнографії ім. М. Т. Рильського АН УРСР., ф. 1-6, од. зб. 642, арк. 275—276; од. зб. 648, арк. 152—153), Чернігівщини (Відділ рукописів Інституту мистецтвознавства, фольклору та етнографії ім. М. Т. Рильського АН УРСР., ф. 1-2, од. зб 278, арк. 499—500), Харківщини (Відділ рукописів Інституту мистецтвознавства, фольклору та етнографії ім. М. Т. Рильського АН УРСР., ф. 1-7, од. зб. 800. арк. 73—75), Кіровоградщини (Відділ рукописів Інституту мистецтвознавства, фольклору та етнографії ім. М. Т. Рильського АН УРСР., ф. 1-6. од. зб. 614, арк. 9—10).</p>
			<p><a href="/Український фольклор Книги/Іван Березовський ☼ Казки про тварин/">Казки про тварин</a> (Українська народна творчість) — Київ: Наукова думка. — 1976 — 575 с.</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>


<article class="articleMain">
	<h1 class="articleMain__header">Цап та баран <br><span class="article__headerDescription">Українська народна казка про тварин</span></h1>
	<p>Був собі чоловік та жінка, мали вони цапа й барана. І були ті цап та баран великі приятелі — куди цап, туди й баран: цап на город на капусту — і баран туди, цап у сад — і баран за ним.</p>
	<p>— Ох, жінко, — каже чоловік, — проженімо ми цього барана й цапа, а то за ними ні сад, ні город не вдержиться. А забирайтесь, цапе й баране, собі з богом, щоб вас не було у мене в дворі.</p>
	<p>Скоро цап та баран теє зачули, зараз із двору майнули. Пошили собі торбу та й пішли.</p>
	<p>Ідуть та й ідуть. А посеред поля лежить вовча голова. От баран дужий, та несміливий, а цап сміливий, та не дужий:</p>
	<p>— Бери, баране, голову, бо ти дужий.</p>
	<p>— Ох, бери ти, цапе, бо ти сміливий. Узяли вдвох і вкинули в торбу.</p>
	<p>Ідуть та й ідуть, коли бачать — у полі горить вогонь.</p>
	<p>— Ходімо й ми туди, там переночуємо, щоб нас вовки не з’їли.</p>
	<p>Приходять туди, аж то три вовки кашу варять. Нічого робити. Вітаються.</p>
	<p>— А, здорові, молодці!</p>
	<p>— Здорові! здорові!.. — зраділи вовки. — Ще каша не кипить — м’ясо буде з вас.</p>
	<p>Ох, цап злякавсь, а баран давно вже злякавсь. Цап і надумавсь:</p>
	<p>— А подай лишень, баране, оту вовчу голову! Баран і несе.</p>
	<p>— Та не цю, а подай більшу! — каже цап. Баран знову цупить ту ж саму.</p>
	<p>— Та подай ще більшу!</p>
	<p>Тут уже вовки злякались; стали вони думати-гадати, як відси втікати, «бо це, — кажуть, — такі молодці, що з ними й голови збудешся, — бач, одну по одній вовчі голови тягають».</p>
	<p>Один вовк і починає:</p>
	<p>— Славна, братці, компанія, і каша гарно кипить, та нічим долить, — піду я по воду.</p>
	<p>Як пішов вовк по воду: «Хай вам абищо, з вашою компанією!» А другий став його дожидати, думати-гадати, як би й собі відти драла дати:</p>
	<p>— Е, вражий син: пішов та й сидить, нічим каші долить; ось візьму я ломаку та прижену його, як собаку.</p>
	<p>Як побіг, так і той не вернувся. А третій сидів-сидів:</p>
	<p>— Ось піду лишень я, так я їх прижену.</p>
	<p>Як побіг, так і той рад, що втік. То тоді цап і каже до барана:</p>
	<p>— Ох, нум, брате, скоріше хапатись, щоб нам оцю кашу поїсти та з куреня убратись.</p>
	<p>Поїли швиденько, та тільки їх і бачили. А тим часом роздумав перший вовк:</p>
	<p>— Е, чи не сором нам трьом та цапа й барана боятись? Ось ходім, ми їх поїмо, вражих синів!</p>
	<p>Прийшли, аж ті добре справлялись, давно вже од казана убрались, як побігли, та на дуба й забрались. Стали вовки думати-гадати, як би цапа та барана догнати. Йшли, йшли і найшли їх на дубі. Цап сміліший, — ізліз аж на верх, а баран несміливий — то нижче.</p>
	<p>— От лягай, — кажуть вовки першому вовкові, — ти старший, то й ворожи, як нам їх добувати.</p>
	<p>Ліг вовк догори ногами й почав ворожити. Баран на гіллі сидить та так дрижить; не втримавсь, як упаде, та на вовка. Цап сміливий не став роздумувати, як закричить:</p>
	<p>— Подай мені ворожбита!</p>
	<p>Вовки як схопилися, так аж пил по дорозі закурівся.</p>
	<p>А цап та баран з дуба безпечно позлазили, пішли в поле, зробили собі курінь та й живуть там.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p>Українські народні казки про тварин. — К.: Україна, 2004. — 192 с: іл.</p>
			<p>Художник ілюстрацій К. Шалварова</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>


<article class="articleMain">
	<h1 class="articleMain__header">Цап та баран <br><span class="article__headerDescription">Українська народна казка Полтавщини</span></h1>
	<p>Жили в одному селі чоловік і жінка. Мали вони цапа й барана. Цап і баран були великі друзі, куди цап, туди й баран.</p>
	<p>Побачили чоловік і жінка, що цап і баран разом і город, і сад топчуть, і вирішили вигнать їх з дому. Взяли цап і баран мішок та й пішли, куди очі дивляться.</p>
	<p>Ідуть вони, ідуть, коли бачать, на середині поля лежить вовча голова. От баран дужий, але не сміливий, а цап сміливий, але не дужий. Цап і каже:</p>
	<p>— Бери, баране, голову, бо ти дужий!</p>
	<p>— Бери ти, бо ти сміливий!</p>
	<p>Взяли ту голову вдвох і укинули в мішок. Ідуть вони, ідуть, коли бачать, у полі горить вогонь. Вирішили цап і баран піти до вогнища, щоб вовки не з’їли.</p>
	<p>Прийшли туди, коли бачать, аж то вовки кашу варять. А ті побачили цапа і барана, зраділи, що каша буде з м’ясом. Друзі дуже злякались. А потім цап надумав хитрість. Каже барану:</p>
	<p>— А принеси мені, баране, вовчу голову.</p>
	<p>Баран і несе.</p>
	<p>— Та не ту, більшу.</p>
	<p>Баран несе ту саму.</p>
	<p>— Та ні, ще більшу.</p>
	<p>Вовки дуже злякались. Стали думають, як тікать, бо подумали, що і самі без голови остануться. Один вовк і каже:</p>
	<p>— Каша хороше кипить, та немає чим долить. Я піду по воду.</p>
	<p>Як пішов, так і не прийшов. А другий думає, як і собі утекти. Каже:</p>
	<p>— Де він дівся? Зараз каша закипить і немає чим долить. Піду і прижену його.</p>
	<p>І пішов і з кінцями. А третій сидить і каже:</p>
	<p>— Піду я їх прижену.</p>
	<p>Як побіг, так і радий, що втік. Цап і баран поїли і втекли. А вовкам стидно стало. Один і каже:</p>
	<p>— Хіба ми боягузи, щоб цапа і барана боятися.</p>
	<p>І стали вони думать, як їх догнати і провчить. Біжать, біжать і дивляться, а цап і баран на дереві сидять. Цап сміливий, то заліз на верх, а баран несміливий, то нижче. Кажуть вовки старому вовкові:</p>
	<p>— Ворожи, як їх дістати.</p>
	<p>А баран сидить на гілці та аж дрижить бідолаха. Не втримався та як упаде на вовка. А цап не розгубився і кричить:</p>
	<p>— А подай-но мені ворожбита!</p>
	<p>Вовки злякалися та й дременули в ліс. А цап з бараном пішли в поле, зробили собі курінь та й живуть і досі.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>18 (4611а). Цап та баран. СУС 125. Записала Паранченко Анастасія 2008 року. Паранченко Олександра Антонівна (1937). Полтавська область, Лохвицький район, Червонозаводське</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>


<article class="articleMain">
	<h1 class="articleMain__header">Цап та баран <br><span class="article__headerDescription">Українська народна казка Подніпров’я (Наддніпрянщини)</span></h1>
	<p>Був собі чоловік та жінка, мали вони цапа й барана. І були ті цап та баран великі друзі — куди цап, туди й баран. Цап на город по капусту баран туди, цап у сад і баран за цапом.</p>
	<p>— Ох, жінко, — каже чоловік, — виженемо цього барана і цапа, а то за ними ні сад, ні город не вдержиться. А збирайтесь, цапе й баране, собі з богом, щоб вас не були у мене в дворі.</p>
	<p>Скоро цап й баран те почули, зараз із двору майнули. Пошили вони собі торбу та й пішли.</p>
	<p>Ідуть та йдуть. Посеред поля лежить вовча голова. От баран дужий, та несміливий, а цап сміливий, а не дужий.</p>
	<p>— Бери, баране, голову, бо ти дужий.</p>
	<p>— Ох, бери ти, цапе, бо ти сміливий.</p>
	<p>Узяли вдвох і вкинули в торбу. Ідуть та йдуть, коли горить вогонь. Ходімо й ми туди, там переночуємо, щоб нас вовки не з’їли. Приходять туди, аж то вовки кашу варять.</p>
	<p>— А, здорові, молодці!</p>
	<p>— Здорові! Здорові! Ще каша не кипить, м’ясо буде з вас.</p>
	<p>Ох, там цап злякавсь, а баран давно вже злякавсь. Цап і роздумавсь:</p>
	<p>— А подай лишень, баране, оту вовчу голову!</p>
	<p>От баран і приніс.</p>
	<p>— Та не цю, подай більшу! — каже цап.</p>
	<p>Баран знову цупить ту ж саму.</p>
	<p>— Та подай ще більшу!</p>
	<p>Ох, тут уже вовки злякались, стали вони думати-гадати, як відціля тікати. Бо це такі, молодці, що ними без голови останешся, бач одну по одній вовчі голови тягнуть. От один вовк і каже:</p>
	<p>— Славна, братці, компанія, і каша гарно кипить, та нічим долить. Піду я по воду.</p>
	<p>Як пішов вовк по воду, а другий зачав дожидати, став думу гадати, як би й собі відтіля драла дати:</p>
	<p>— Е, вражий ти син, пішов та й сидить, нічим каші долить. Ось візьму я ломаку та прижену його, як собаку.</p>
	<p>Як побіг, так і той уже не вернувся. А третій сидів-сидів та й каже:</p>
	<p>— Ось піду, лишень та їх прижену.</p>
	<p>Як побіг, так і той рад, що втік. Тоді цап до барана:</p>
	<p>— Ох, брате, скоріше хвататись, щоб оцю кашу поїсти та з куреня убратись.</p>
	<p>Ох, як роздумались вовки:</p>
	<p>— Е, що нам трьом цапа й барана боятись? Ось ходім, ми їх поїмо, вражих синів!</p>
	<p>Прийшли, аж ті добре справлялись, уже з куреня убрались, як побігли та й на дуба забрались. Стали вовки думати, як би цапа й барана нагнати. Як стали йти та й на дубі їх найшли. Цап сміливіший, то заліз аж на верх, а баран нижче.</p>
	<p>— От, лягай, кажуть, вовки жовтуватому вовкові, — ти старший, та й ворожи, як нам їх добувати.</p>
	<p>Як ліг вовк догори ногами й почав ворожити. Баран на гіллі сидить, та так дрижить. Як упаде, та на вовка! Цап сміливіший не став думать-гадать, а як закричить:</p>
	<p>— Подай мені ворожбита!</p>
	<p>Вовки як схватились, то аж пилюка по дорозі закурились. А цап та баран пішли та зробили собі курінь, і живуть досі.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>276 (7414). Цап і баран. СУС 125. Записала Комар Олена 2009 року. Приймачук Віра Миколаївна (1938). Дніпропетровська область, Широківський район, Новокурське</p>
			<p>154 (7156). Цап та баран. СУС 125. Записав Новиков Сергій 2009 року. Олексієнко Марія Миколаївна (1923). Полтавська область, Кобеляцький район, Кобеляки</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>


<article class="articleMain">
	<h1 class="articleMain__header">Цап та баран <br><span class="article__headerDescription">Українська народна казка Подніпров’я (Наддніпрянщини)</span></h1>
	<p>Жив собі один чоловік. Тримав він велике господарство. Від корів та кіз мав він молоко, вівці забезпечували родину м’ясом та вовною. Однак господар чомусь найбільше шанував у своєму господарстві цапа та барана. Чомусь саме до них найбільше чоловікова душа лежала. Не один рік цап та баран, як вареники у маслі каталися, незчулися, як і постаріли.</p>
	<p>Якось, коли вони мирно паслися, біля них зупинився господар. Присів навпочіпки, довго гладив блискучу вовну тварин та глибоко зітхав при цьому. Потім підвівся, погукав до себе наймита і майже пошепки щось йому сказав. І хоч давні друзі були вже старими, та мимо їхніх вух не пролетіло те, що господар хоче їх зарізати.</p>
	<p>Похилили цап та баран голови, гірко задумалися. Не могли вони звинувачувати господаря, бо за все їхнє життя той жодного разу нікого з них навіть не образив. Одначе зрозуміли, що на старість стали все-таки зайвими.</p>
	<p>Як тільки темінь огорнула землю, цап та баран вкинули до мішка сякі-такі пожитки, трохи харчів на дорогу, та й вирушили з обійстя. Довгенько вони йшли. Незабаром друзі зупинилися перепочити. Світив місяць. Оглянулися — аж вони на узліссі. Далі починалися непроходимі місця. Одначе жодному з них не спало й на думку вертатися. Вирішили йти туди, де їх ніхто не знайде. Присіли, витягли капустину, підвечеряли.</p>
	<p>І тільки-но підвелися і зібралися йти далі, аж раптом баран об щось перечепився. Моторошно стало, та все ж вирішили роздивитися, що то було. Довго приглядалися, доки нарешті зрозуміли, що то вовча голова. Не знати чому, але баран раптом сказав:</p>
	<p>— А давай, друже, вкинемо до мішка нашу знахідку, раптом знадобиться.</p>
	<p>Так і зробили. Дарма, що мішок став важчий, друзі вирішили голову не викидати і мішок несли по черзі. Довго вони продиралися через хащі чи ні — невідомо, але ще й на світ не бралося, як раптом вдалині уздріли вогник. Почали підходити ближче. Голод брав своє, та й спати хотілося. Вирішили все ж підійти, раптом якась добра душа дасть прихисток.</p>
	<p>Як же здивувалися цап та баран, коли побачили, що біля вогнища сидить купа вовків. Від страху в обох все затряслося, проте відступати було нікуди. Підійшли, привіталися. Вовки від несподіванки наче води в роти понабирали. Аж раптом один з вовків, мабуть, старійшина оговтався і мовив:</p>
	<p>— Дивіться, м’ясо само до нас прийшло.</p>
	<p>Тут уже треба було діяти. А що цап та баран змолоду були кмітливими, то не розгубилися. Цап сказав:</p>
	<p>— Чому це прийшло? Ні, не прийшло, ми його з собою принесли. Ану, баране, доставай оту вовчу голову з мішка!</p>
	<p>Баран слухняно потягнувся до мішка і витягнув вовчу голову.</p>
	<p>— Та не ту, більшу давай!</p>
	<p>Баран знову підкорився. Він опустив голову до мішка та й ще раз її витягнув. А Баран знову:</p>
	<p>— Та ще більшу давай!</p>
	<p>Цап усе повторив ще раз. Доки наші друзі вовтузилися з тією головою, вовчі очі все круглішали і не в одній вовчій голові пронеслося: «Де це вони скільки голів наших побратимів узяли? Не інакше, мабуть, як на вовчу зграю напали та й усіх перебили. Треба тікати, доки живі».</p>
	<p>Проте не в вовчих правилах було показувати свою слабкість. От один з них і мовить:</p>
	<p>— Ви тут гостей приймайте, їсти варіть, а я піду хмизу для багаття пошукаю, бо щось пригасати стало.</p>
	<p>Та й пішов. Інший вовк надумав за водою збігати. Згодом ще один чкурнув солі дістати. Ще один згадав, що в хатинці забули ложку, якою треба страву помішувати.</p>
	<p>Врешті біля вогню залишилися лише цап та баран. Огляділися, заглянули в казан, а там каша вариться. Скуштували — смачна! І солі ніякої добавляти не треба. Поснідали, бо вже зійшла ранкова зоря, та вляглися відпочити. А коли прокинулися, сонце стояло вже височенько. Вовки так і не повернулися.</p>
	<p>Стали цап та баран у вовчій хаті жити, яка неподалік вогнища стояла. Спочатку чекали, що вовки повернуться, а потім думати про них забули.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>31 (5488). Цап та баран. СУС 126А*. Записано 2008 року. Очеретяна Параска Йосипівна (1926). Черкаська область, Городищенський район, Калинівка</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>


<article class="articleMain">
	<h1 class="articleMain__header">Цап та баран <br><span class="article__headerDescription">Українська народна казка Кіровоградщини</span></h1>
	<p>Якось узимку містечком ходив баран та підбирав стеблинки сіна, що порозтрушувалися з возів. Біля ганку одного з будинків лежав цап та грівся на сонечку. Помітив гостророгий барана та й ну насміхатися з нього:</p>
	<p>— Гей ти, опудало! Ось подивися, який я гарний та жвавий у своєму легенькому і зручному одязі.</p>
	<p>— Хоч я й опудало, однак мені завжди тепло в кожусі, — ображено відповів баран.</p>
	<p>Цап підвівся і почав вихвалятися білою шерстю.</p>
	<p>— Поглянь, круторогий, який я білосніжний, як легко і граційно вмію танцювати.</p>
	<p>І хвалько підвівся на задні ноги, передні поставив на тин і почав вертітися. Баран витріщив на стрибуна очі, а потім сказав:</p>
	<p>— Зачекай трохи, братику, ось вечір настане та вдарить мороз. Тоді й побачимо, в кого кожушок кращий.</p>
	<p>Сонце зайшло, подув сильний вітер, затріщав лютий мороз. Дмухнув вітер і на барана, та круторогому байдуже, тепло в кожусі. А як скрутив мороз хвалькуватого цапа, той підскочив, немов ошпарений.</p>
	<p>— Гей, друзяко! — закричав танцюрист. — Скидай швидко свого кожуха, я трохи погріюся.</p>
	<p>— Та хіба ж можна, щоб такий великий пан та вдягнув оце негарне вбрання? — посміхнувся баран.</p>
	<p>Тоді цап почав просити:</p>
	<p>— Ой, братику! Не витримаю! Дозволь хоч до тебе бока притулю.</p>
	<p>— Та йди вже, — засміявся баран, — знаю, що не з добра пан у жупані ходить, він кожуха не має. Хоча на вигляд моя вовна не годиться, та в морози дуже пригодиться.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>264 (8166). Цап та баран. СУС —. Записав Грязнов Ростислав 2010 року. Грязнова Тетяна Дмитрівна (1954). Кіровоградська область, Новоукраїнський район, Ганнівка</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Полтавщини/">Фольклор Полтавщини</a></li>
		<li><a href="/Фольклор Наддніпрянщини/">Фольклор Подніпров’я (Наддніпрянщини)</a></li>
		<li><a href="/Фольклор Кіровоградщини/">Фольклор Кіровоградщини</a></li>
	</ul>
</footer>
<!--#include virtual="/-/inc/general__page_end.inc" -->
