<!--#include virtual="/-/inc/general__page_start.inc" -->
<title>Як Іван Царевич сестер визволив ☼ Українська народна казка ☼ Народна творчість</title>
<meta name="Description" content="Українська народна казка Гуцульщини «Як Іван Царевич сестер визволив» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Як Іван Царевич сестер визволив.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Як Іван Царевич сестер визволив <br><span class="article__headerDescription">Українська народна казка Гуцульщини</span></h1>
	<p>Був цар і цариця. І в них народилися разом дві дочки. Ті дві дівчинки були такі файні. І виросли вони, стали дорослими. Одного разу пішли вони в садок гуляти. Погуляли вони і просять їх на обід. Кажуть вони:</p>
	<p>— Йдемо.</p>
	<p>Пішли до керниці, скинули з пальців перстені, помили руки та й пішли в хату. Поклали в шуфлядку ті перстені і сіли обідати. Пообідали вони та й кажуть:</p>
	<p>— Ідім ще трошки в садок прогулятися.</p>
	<p>Пішли знов у садок. Нараз звіялася страшна буря. А ту бурю спричинили цар лісовий і цар морський. Схопила та буря дівчат і понесла в повітрю. Були там надворі сторожі, вони скричали, зґвавтували&nbsp;<sup>*</sup>. Вибігли цар і цариця, подивилися в облаки, а дівчата вже такі маленькі, як ворони. Нема жодного рятунку. Поплакали цар і цариця — нічого не помагає.</p>
	<p>За рік народився у них хлопчик. Дали йому ім’я Іван Царевич. І так той хлопчик файно ріс. Цар так втішився. А цариця водно плаче. Хлопчик уже підріс, видить, що мама плаче.</p>
	<p>— Мамо, чого ви плачете?</p>
	<p>Став Царевич дорослим і далі допитує:</p>
	<p>— Мамочко, чого ви плачете? Скажіть мені, скажіть. А вона йому й каже:</p>
	<p>— Були в нас такі красні дівчатка. Великі вже були. І буря їх ухопила, і пропали. Не можу я їх забути.</p>
	<p>— Ой мамочко, чого ви мені не сказали раніше? Я піду, я їх знайду.</p>
	<p>— Йой, Іване, я тебе нікуди не пущу, бо й ти ще пропадеш.</p>
	<p>— Я, мамочко, не пропаду. Я знайду їх, аби під землею були. Спечіть мені коржиків на дорогу, і я піду.</p>
	<p>Злагодила вона йому мішечок харчів. Узяв він той мішечок на плечі, взяв у кишеню два перстені своїх сестер і пішов.</p>
	<p>Ішов він цілий день, ішов, нарешті зайшов у ліс. А ліс старий, грубезний. Він вибирає таку деревину, щоб міг вилізти, аби звір не роз’їла його. Дивився він, дивився, де би краще дерево найшов, і побачив крізь ліс хатку на курячій ніжці. Підходить ближче, а то хатка Баби Яги. Дивиться він, є двері. Утворив він двері, подивився, лежить Баба на лавці. Така страшенна. Він хоче закривати двері й тікати. А Баба каже:</p>
	<p>— Не бійся, Іване, ходи до мене. Я знаю, куди ти йдеш. Ти йдеш своїх сестер шукати. А я знаю, де вони є.</p>
	<p>Утішився він, підійшов до Баби. Впав на коліна й просить:</p>
	<p>— Скажіть, бабусю.</p>
	<p>— Скажу. Твоя одна сестра в царя лісового, а друга — в морського. Лягаймо спати, а рано я тобі розкажу.</p>
	<p>Сіли вони, повечеряли. І полягали спати. Рано встали, баба внесла йому чоботи-скороходи, і шапку-невидимку, і скатерть-самобранку. І сказала баба:</p>
	<p>— Іди просто на полуднє, там здибаєш лісове царство. Там буде багато звірів, а ти цю шапку натягни, і ніхто тебе не видітиме. Вийдеш поза мою хату, викотиться клубочок біленький. Куди буде клубочок котитися, туди ти ітимеш.</p>
	<p>Клубочок докотився до царя лісового. Іван дивиться, палати великі, а в палатах нікого нема. А навкруг палат різна звір. Так багато її було, що страшно йому стало. Але поки він з шапкою-невидимкою на голові, звір його не виділа. Він здалеку обходив її. І вздрів, де двері, та увійшов у палату. На ліжку спала його сестра. Він тихонько підійшов і поклав їй на палець перстень. Вона прокинулася, дивиться, а на пальці золотий перстень, той, що від татка.</p>
	<p>— Йой, хто є від татка, що приніс мені цей перстенець? Покажися.</p>
	<p>Царевич скинув шапку, і вона побачила його.</p>
	<p>— Це я, твій брат. Я прийшов по тебе, щоби ти йшла додому.</p>
	<p>— Як же я піду? Зараз прийде цар. І мене з’їсть, і тебе.</p>
	<p>— А ми, — каже, — не чекаймо царя. Ми вже йдім.</p>
	<p>— Та як? — каже. — Там звіри повно. Ми не пройдемо.</p>
	<p>— Нічого, як я сюди прийшов, так відци&nbsp;<sup>*</sup> підемо.</p>
	<p>Узяв він її під паху і її голову приклав до свої. А шапка була така, що розтягалася. Він натяг шапку на обі голови. І знов переступив звір, і ніхто їх не видів. Клубочок з корчика викотився і кочається далі на полуднє, а вони за ним.</p>
	<p>Ідуть вони, йдуть на полуднє, аж чують нарешті, шумить море. Прийшли ближче до моря, клубочок заховався в корчах. Царевич розкотив скатерть-самобранку, сіли вони з сестрою, попоїли. Царевич підійшов до пристані і сів на корабель. А сестра лишилася на березі. Він поплив кораблем до серед моря. А серед моря було царство морське. А там був такий звичай, що як припливає корабель до серед моря, то морський цар хоче жертви. Хоче, аби йому кинули чоловіка. І кидають жеребки. На кого жеребок упаде, того й кидають у море морському цареви. А Іван Царевич зголосився сам:</p>
	<p>— Кидайте мене.</p>
	<p>І кинули його. Попав він просто в царські палати. Дивиться він, а то такі риби різні навкруг тих палат плавають. Сторожа. Придивився він, де двері, ті риби переступив і зайшов у палату. Ввійшов, а друга його сестра також спить на ліжку. Насунув він їй перстенець на палець, як і тій. А вона прокинулася, подивилася.</p>
	<p>— Йой, є перстенець від мого татка! Хто тут був? Покажися. А Йван скинув шапку й показався.</p>
	<p>— Я є твій брат. Прийшов до тебе, би ти йшла додому.</p>
	<p>— Як я піду, як зараз цар прийде? І тебе з’їсть, і мене.</p>
	<p>— А ми не чекаймо царя. Ми вже йдім. Взяв він її до себе і сказав:</p>
	<p>— Головку туляй до мене.</p>
	<p>І шапочку натяг на обі голови разом і вийшли надвір. І скороходами переступив рибу, і риба навіть не чула.</p>
	<p>Відійшли трохи, і задзвонила вона в срібний дзвіночок. Припливла до неї риба-служниця.</p>
	<p>— Чого царівна хотіла?</p>
	<p>— Хочу, — каже, — аби ти винесла нас на берег.</p>
	<p>Сіли обоє на рибу. Царевич імився рибі за поплавки, царівна імилася за него, і випливли всі нагору. Царівна подякувала рибі, і риба повернула собі в море. Підходять до сестри. Йой, що там була за втіха, ви не можете собі уявити! Простелили скатерть-самобранку, сіли всі, попоїли. І тоді зібралися вони, показався клубочок і знов кочається, а вони за клубочком ідуть. І клубочок вивів їх на ту дорогу, що додому їм іти. І зайшли вони аж до своїх палат.</p>
	<p>Увійшли на подвір’я, що там було втіхи, то ми не годні вже собі уявити. Три дні гуляли, їли, пили. Великі були набутки. І байка закінчена.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__footnotes">
			<p><sup>*</sup> Ґвавтува́ти — голосно кричати.</p>
			<p><sup>*</sup> Ві́дци — звідси.</p>
		</div>
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Село Рожнів, Косівського району, Івано-Франківської області 26 березня 1986 року Намісниченко Теодозія Дмитрівна (1905 року народження)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Гуцульщини/">Фольклор Гуцульщини</a></li>
	</ul>
</footer>
<!--#include virtual="/-/inc/general__page_end.inc" -->
