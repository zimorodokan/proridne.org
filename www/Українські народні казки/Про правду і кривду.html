<!--#include virtual="/-/inc/general__page_start.inc" -->
<title>Про правду і кривду ☼ Українська народна казка ☼ Народна творчість</title>
<meta name="Description" content="Українська народна казка Поділля «Про правду і кривду» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Про правду і кривду.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Про правду і кривду <br><span class="article__headerDescription">Українська народна казка Поділля</span></h1>
	<p>Жили колись-то два брати: один багатий, а другий бідний, що й не сказати. Цей бідний брат умер. Зостався у нього син, і він жив теж бідно. І спитався раз він у свого дядька:</p>
	<p>— А що, дядьку, як лучче жити: правдою чи неправдою?</p>
	<p>— Е-е-е! Де ти тепер найшов правду? Нема тепер правди на світі! Тепер скрізь одна кривда.</p>
	<p>— Ні, дядечку! Є правда, правдою лучче жити.</p>
	<p>— Ходім на суд.</p>
	<p>— Та чого ж ми таки підемо на суд? Лучче давайте підемо по дорозі і спитаємо чоловіка, якого зустрінемо. Як скаже, так і буде. Ваша правда — уся моя худоба буде вам, а моя правда — ваша худоба буде мені. Так спитаймо до трьох раз.</p>
	<p>— Ну, добре.</p>
	<p>І пішли вони дорогою. Ідуть, ідуть, зустрічається їм чоловік, з заробітків, чи що йшов.</p>
	<p>— Здоров, чоловіче добрий!</p>
	<p>— Здорові!</p>
	<p>— Скажи, будь ласкавий, чоловіче, як тепер лучче жити: чи правдою, чи кривдою?</p>
	<p>— Е-е-е!.. Добрі люди! Де тепер ви правду найшли? Нема тепер її ніде на світі. Лучче жити кривдою, аніж правдою.</p>
	<p>— Ну, оце раз моя правда! — каже дядько.</p>
	<p>А небіж і зажурився, що йому прийдеться віддавати всю свою худобу дядькові. Ідуть, ідуть — зустрічається їм пан. А небіж і каже:</p>
	<p>— Ну, запитаємо ж цього пана. Цей уже всю правду розкаже. Він грамотний і все знає.</p>
	<p>— Ну, добре.</p>
	<p>От порівнялися з паном і питають його:</p>
	<p>— Скажіть, будьте ласкаві, паночку, як тепереньки лучче жити: чи правдою, чи кривдою?</p>
	<p>— Е-е-е! Добрі люди! Де ви тепер найшли правду? Нема її ніде в світі. Лучче жити кривдою, аніж правдою.</p>
	<p>— Оце вже і вдруге моя правда! — сказав радісно дядько.</p>
	<p>Небіж ще більше зажурився. Ідуть, ідуть — зустрічається їм піп. Небіж і каже:</p>
	<p>— Ну, поспитаймося попа, цей уже правду скаже — на те він і духовний. Цей як уже скаже, то так і буде.</p>
	<p>— Ну, добре!</p>
	<p>Як порівнялися з попом, питають його:</p>
	<p>— Скажіть, панотче, як тепер лучче жити: чи правдою, чи неправдою?</p>
	<p>— Е-е-е!.. Добрі люди! Де ви теперечки знайшли правду? Її тепер і в світі нема. Лучче жити кривдою, аніж правдою.</p>
	<p>— Оце вже і втретє моя правда! — сказав радісно дядько.</p>
	<p>Нічого робити небожеві: віддав багатому дядькові всю свою худобу, а сам зостався голий, босий і голодний. Тяжко прийшлось йому жити. Бився, бився, сердешний, та й задумав повіситись — узяв він обривок та й пішов у ліс. Пішов та й дивиться на дерево, вибирає гілку, на якій би то повіситись. «Ото, думає собі, добра гілка, кріпка, а на оту сісти та, зачепившись, і повиснути б».</p>
	<p>Він так задивився на дерево, що й не помітив, як вовк прибіг. Як уздрів його чоловік, кинувся мерщій на дерево, а обривочка й забув. Зліз на дерево та й сидить. Коли прибігають три чорти, а трохи згодом і четвертий, їх ватаг. І питає він своїх слуг:</p>
	<p>— Ти що сьогодні наробив?</p>
	<p>— Е... я такого наробив, що там хоч що хай роблять— не справлять. У такім-то селі, у пана, я поробив так, що ізроду довіку не вгатять греблі. А пан лупить своїх людей, як скажений, багато їх буде у нас.</p>
	<p>— Добре ж ти зробив, та ще не так.</p>
	<p>— А як же?</p>
	<p>— Там посеред яру в лісі росте три дерева. Хто ті дерева зрубає та положить навхрест на греблю, вгатить.</p>
	<p>— О! Хто ж то чув, хто ж то й знав, що це так треба зробити!</p>
	<p>— Ну, а ти що зробив? — питає він другого.</p>
	<p>— Е... я такого наробив, що багато буде людей у наших руках. У такому-то городі всю воду повисушував, так що тепер там ні краплі нема, а носять її за тридцять та за сорок верст. Багато там пропаде людей!</p>
	<p>— Добре ти зробив, та ще не так,— каже ватаг.</p>
	<p>— Аякже?</p>
	<p>— Як хто викопає той кущ малини, що росте посеред города, буде вода на весь город.</p>
	<p>— О! Хто ж то й чув, хто ж то й знав, що треба це зробити!</p>
	<p>— Ну, а ти ж що зробив? — питає він третього.</p>
	<p>— Е... я такого наробив, що хай там хоч що не роблять, нічого не подіють! У такім-то королівстві у короля одна дочка, та я й тій поробив так, що хай хоч як лікують, нічого не подіють, буде наша.</p>
	<p>— Добре ти зробив, та ще не так.</p>
	<p>— А як же?</p>
	<p>— Хто відрубає глухого кутка та підкурить її, така буде, як і перше.</p>
	<p>— Хто ж то чув, хто ж то й знав, що це треба зробити!</p>
	<p>А чоловік сидить собі на дереві та й чує усе, що чортяки балакають. Як уже розлетілись чортяки, чоловік той і думає: «Може, це й правда, що вони казали? Піду до пана, може, й справді угачу греблю».</p>
	<p>Пішов. Приходить до греблі, а там пан б’є та мучить людей, щоб мерщій угачували. Вони, бідні, аж піт з них ллється, роблять, а воно все нічого не помагає. А пан знай лютує. Приходить до нього цей правдивий чоловік та й каже:</p>
	<p>— Е-е, пане! Б’єте ви людей, та ніякого з цього діла не буде. А що дасте мені, коли я вгачу?</p>
	<p>— Дам я тобі сто карбованців і ще й на придачу цих пару коней з коляскою і з кучером (а там і коні панові стояли).</p>
	<p>— Дайте ж мені людей шість чоловік та три підводи.</p>
	<p>— Візьми.</p>
	<p>Поїхали вони в ліс, зрубали ті три дерева та й поклали їх навхрест на греблі — так зараз і вгатили. Пан віддав йому сто карбованців і пару коней з коляскою та з кучером.</p>
	<p>Тоді той чоловік і думає: «Дай поїду ще до того города, де води нема. Може, й то правда, може, дам я їм води». Сів та й поїхав до того города. Не доїжджаючи до города кілька верст, зустрів він бабусю, що несла пару відер на коромислі.</p>
	<p>— Що це ти, бабусю, несеш?</p>
	<p>— Воду, синочку.</p>
	<p>— Дай же й мені напитись.</p>
	<p>— Е-е, синочку! Я ж її несу за тридцять верстов. А поки ще дійду додому, половину розхлюпаю; а сім’я у мене велика, пропаде без води.</p>
	<p>— Я от приїду у ваш город, наділю водою всіх, і буде тієї води у вас довіку.</p>
	<p>Вона йому дала напитись, а сама така радісна стала, та мерщій у город трюшком і розказала всім городянам: їде такий чоловік, що води їм дасть. Городяни всі вийшли за город, назустріч тому чоловікові, з хлібом-сіллю і всякими подарунками.</p>
	<p>Як прийшов цей чоловік у город, найшов той кущ малини, що ріс посеред города, викопав його і потекла вода відтіль по всьому городу.</p>
	<p>Городяни нагородили його і грішми, і деяким добром, так що він став тепер багатший від свого дядька. Далі й міркує:</p>
	<p>— Піду ще в те королівство, де королева дочка нездорова. Може, вилікую її.</p>
	<p>Як задумав, так і зробив. Приїхав туди, прийшов до королевих хоромів, а люди всі такі смутні, бігають та охають. Він і питає їх:</p>
	<p>— Я чув, що у вашого короля дочка дуже нездорова. Хоч як її лікують, нічого не подіють; тільки я б її вилікував.</p>
	<p>— Е, чоловіче, куди тобі! Заморські лікарі нічого не подіють, а ти й поготів!</p>
	<p>— Усе ж скажіть королеві.</p>
	<p>Вони сказали королеві. Король вийшов до нього та й каже:</p>
	<p>— Якщо вилікуєш, нагороджу тебе так, що не буде багатшого од тебе у світі, ще й дочку свою віддам за тебе.</p>
	<p>Пішов той чоловік, подивився на неї, а вона вже й кінчається. Він узяв, настругав глухого кутка. Підкурив її і вона одразу подужчала так, що днів за три і зовсім одужала, знов стала такою, як і перше.</p>
	<p>Король і всі люди такі стали раді, що й не сказати. Король на радощах і каже тому чоловікові:</p>
	<p>— За те, що вилікував ти мою дочку, я її віддам за тебе, та ще, як умру я, ти будеш королем на моїм місці.</p>
	<p>Скоро й справді король помер, а на його місце став цей правдивий чоловік.</p>
	<p>Покоролював він уже кілька там літ, коли приїжджає у його королівство якийсь багатий купець і посилає спитати короля, чи дозволить він йому поторгувати у його королівстві. Король звелів йому прийти до нього.</p>
	<p>Приходить купець. Король одразу пізнав свого дядька, але не показав йому й виду, побалакав та й одпустив його торгувати. А своїм людям заказав, щоб не відпускали його додому, а щоб, як буде збиратися він їхати, просили його до нього. Так і сталось. Приводять цього купця до короля, король і питає його:</p>
	<p>— З якого ти королівства?</p>
	<p>— З такого-то.</p>
	<p>— Із якого города?</p>
	<p>— З такого-то.</p>
	<p>— Як прозиваєшся?</p>
	<p>— Так-то.</p>
	<p>Тут король і признався, що він його небіж, той, що безвісти пропав.</p>
	<p>— Ну що, дядьку? Ти казав, що кривдою лучче жити, ніж правдою. Отже, ні! Ти тільки купець, а я король. Правда кривду переважила!</p>
	<p>— Як же це сталось?</p>
	<p>Той і розказав йому все, що з ним діялось: як він хотів повіситись, як слухав, що чортяки говорили, все, все... А напослідок навалив він усякого добра два кораблі та й подарував дядькові, сказавши:</p>
	<p>— Я забуваю все те, що ти мені робив. Бери собі оці два кораблі з усім добром. А як приїдеш у свій город, розказуй усім, що лучче жити правдою, аніж кривдою.</p>
	<p>Узяв дядько ті два кораблі з усім добром і поїхав додому. Як приїхав уже, стала його заздрість мучити: чого й він не король. Сумував, сумував він, а далі й думає: «Йду я вішатись, може, й мені так прилучиться, як моєму небожеві».</p>
	<p>Узявши мотузок, пішов у ліс на те саме місце, де хотів вішатись його небіж. Але цьому не так прилучилося — де не взялися чортяки, схопили його та й почепили на найвищій гілці.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>107 (6507). Про правду і кривду. СУС 613. Записано 2009 року. Савчук Надія Степанівна (1923). Вінницька область, Калинівський район, Кіровка</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Поділля/">Фольклор Поділля</a></li>
	</ul>
</footer>
<!--#include virtual="/-/inc/general__page_end.inc" -->
