<!--#include virtual="/-/inc/general__page_start.inc" -->
<title>Про злодія Івана і його нерозумну жінку ☼ Українська народна казка ☼ Народна творчість</title>
<meta name="Description" content="Українська народна казка Бойківщини «Про злодія Івана і його нерозумну жінку» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Про злодія Івана і його нерозумну жінку.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Про злодія Івана і його нерозумну жінку <br><span class="article__headerDescription">Українська народна казка Бойківщини</span></h1>
	<p>Був єден пан. Він був не місцевий житель, а прибув з іншого краю. І він сильно забагатів. Мав слуги. Слуги робили, а він командував ними.</p>
	<p>Приїхав до того пана другий пан у гості. Погостилися вони, та й потому той пан почав показувати гостеви свою господарку. А той гість говорить:</p>
	<p>— Ти дуже гарно жиєш. Всього багато маєш. Я вже дуже давно господарюю і в мене того нема…</p>
	<p>А той говорить:</p>
	<p>— тут такі люди, що межи ними можна добре жити. Приїжджай, — каже, — в сусіднє село. Це тут недалеко. Я тобі допоможу купити там поля, і ти так само заживеш, як і я.</p>
	<p>Пішли вони в тото село, роздивилися і тому панови там сподобалося. І він переселився там жити. Почав скуповувати поле. І він почав потроху багатітиі не вистачило йому грошей, щоб закупляти в людей поле. А той пан мав слугу Івана. Написав він записку і сказав:</p>
	<p>— Іване, я тебе десь пошлю.</p>
	<p>— Куди? — запитав Іван.</p>
	<p>— Понесеш цю записку до того пана, і той пан мені грошей позичить.</p>
	<p>Пан дав йому ту записку, дав йому поїсти, випити. Та й Іван пішов.</p>
	<p>Прийшов Іван до того пана і дав записку. Пан прочитав, пішов і вніс сундук. Відкрив пан той сундук, і побачив Іван, що там дуже багато грошей. Сотки і п’ятьдесятки, двадцятьп’ятки, десятки — все було поскладено пачками. Пан нарахував таку суму грошей, як було написано в тій записці, і дав Іванови. І написав і дав йому другу записку. А Іван як побачив скільки грошей, то йому волосся дротом піднялося. Подумав він: «Звідки люди можуть мати стільки грошей? У мене їх ніколи нема».</p>
	<p>Подивився Іван, куди пан той сундук поніс, та й подумав: «Як би той сундук украсти?»</p>
	<p>Цей пан теж угостив Івана, дав йому випити. І поніс Іван гроші до свого пана. І дав панови гроші і ту записку. Пан гроші перелічив, записку заховав та й питає Івана:</p>
	<p>— Що ж ти, Іване, там бачив?</p>
	<p>— Та, — каже Іван, — нічого я там не бачив, тільки бачив, що в пана багато грошей.</p>
	<p>— Багато грошей, правда? — сказав пан.</p>
	<p>— Ой, паночку, правда, свята правда, там дуже багато грошей.</p>
	<p>Та й пан Іванови подякував, угостив Івана і сказав:</p>
	<p>— Іване, можеш бути свобідний.</p>
	<p>Прийшов він додому. А в него була дуже лиха жінка. Питає вона Івана:</p>
	<p>— Де ти, Іване, був?</p>
	<p>— Ну де був? У пана був.</p>
	<p>— А що ти там робив?</p>
	<p>— Та нічого, — каже, — не робив. Панови гроші приносив від того другого пана.</p>
	<p>— А хоч тобі пан заплатив?</p>
	<p>— Та ні, — каже, — угостив, тільки й всього.</p>
	<p>— Іване, ти ходиш, панам гроші носиш. Пани тебе вгощають, а я дома голодна сиджу. Ніхто мене не вгощає. І ніхто мене нікуди не посилає. Не буде, Іване, більше такого. Не підеш ти більше нікуди. Будеш робити дома. Щоби ти мав свої гроші.</p>
	<p>Іван сказав:</p>
	<p>— Будуть і в нас колись гроші.</p>
	<p>А сам думає, як би ті гроші в пана вкрасти. І спати не може, і їсти нічого не може, а все думає про ті гроші. Думає Іван: «Покликав би для того діла якогось товариша, але з того нич не буде. Товариш вип’є і кому-небудь і скаже, і нас поїмають. А сам я не зможу забрати гроші від пана».</p>
	<p>І так день за днем проходить, Іван їсти не може нічого, спати не може, сильно схуд. Жінка каже:</p>
	<p>— Іване, чорти би тебе забрали. Ти ходиш за іншими жонами, і як я тобі зготую їсти, ти не їдж. Не спиш, мене не поважаєш, бо ти інших жон любиш.</p>
	<p>А Іван сказав жінці:</p>
	<p>— Я нікуди не ходжу. Я би тобі, жінко, щось і сказав. Якщо би ти нікому не сказала.</p>
	<p>— Та ні, Івасику, я нікому нічого не скажу. Де би я за тебе щось говорила? Я ж твоя жона. Хто ж тобі кращий приятель від мене?</p>
	<p>А Іван каже:</p>
	<p>— Добре, жінко. Ми підемо до пана гроші красти.</p>
	<p>А вона сказала:</p>
	<p>— А як нас той пан поїмає?</p>
	<p>— Та, — каже, — ніт. Ми підемо вночі, він спати буде.</p>
	<p>— Підемо, — сказала вона.</p>
	<p>Іван пішов, купив декілька штук риб, і пішли вони до пана вночі гроші красти. Ідуть дорогою, Іван каже:</p>
	<p>— Ти, жінко, почекай, щось мене живіт заболів.</p>
	<p>Увидів Іван здоровенного сухого дуба, почепив на гілляку одну і пішов далі. І йдуть собі з жінкою.</p>
	<p>Приходять до пана. А в пана кругом сад. Іван пов’язав по дві риби на нитку і понавішував на яблінках, на грушках. Прийшли до панового дому. Іван узяв ломика, відорвав желіпну решітку, заліз до пана в комору, забрав сундук з грішми, подав жінці. Та й виліз з відтам. Сундук розбив, гроші забрали в міх. А сундук десь там заховав. Та взяли мішок з грішми і пішли. Іван каже:</p>
	<p>— Жінко, почекай трошки.</p>
	<p>Жінка подумала, що за ними йде пан, і тихенько каже:</p>
	<p>— Що таке, Іване?</p>
	<p>— Жінко, не тільки ми крадемо. Бачиш, як риби грушки крадуть?</p>
	<p>— Як ти, Іване, все знаєш, — жінка сказала. — Знаєш, де гроші стоять і де риби грушки крадуть.</p>
	<p>Іван сказав:</p>
	<p>— Треба все знати і до всього додивитися.</p>
	<p>І пішли вони далі. Приходять до того сухого дуба. Іван каже:</p>
	<p>— Дивися, жінко, яка потопа була, ніже ми були в пана. Така висока вода була, що єдна риба на дубі зачепилася.</p>
	<p>І пішли вони далі. І недалеко було їм уже додому — а то було вже перед ранком — Іван боявся, щоб їх хто не зустрінув, та й повів жінці:</p>
	<p>— Ходім, жінко, через отой хутір.</p>
	<p>А на тому хуторі жив мельник. А в мельника був пес. І почав той пес на них гавкати. Жінка каже:</p>
	<p>— Нам було туди не йти, бо пес гавкає. То нас дехто побачить.</p>
	<p>А Іван сказав:</p>
	<p>— Та то, жінко, не пес.</p>
	<p>— А хто ж то? — позвідалася жінка.</p>
	<p>— То той пан, що ми в нього гроші вкрали. Мельник був у млині, а пан приходив до його жінки. Мельник прийшов зо млина і поїмав пана коло жінки. І тепер мельник пана б’є, а пан йойкає, та як пес.</p>
	<p>Прийшли вони додому. Жінка каже:</p>
	<p>— Де гроші заховаєме?</p>
	<p>— Та не журися, — каже Іван. — Я гроші заховаю в капусту, в гелетку.</p>
	<p>А жінка каже:</p>
	<p>— Вони в гелетці замокнуть.</p>
	<p>— Гроші ніколи не замокнуть, жінко.</p>
	<p>А Іван сховав гроші в інше місце. Та й потрошку бере собі кожен день, краде перед жінкою. Іде в корчму, межи хлопи, випиває. А жінка ходить і думає: «Де ж Іван дівся?»</p>
	<p>Та й так день через день проходить. Іван коли в десять годин приходить з корчми, коли в одинадцять. А жінка каже:</p>
	<p>— Іване, щоби тебе грім побив. Я з тобою ходила до пана гроші красти, а тепер ти іншим жінкам гроші розносиш. Я, Їване, того терпіти не буду. Я все людям розкажу, як ти робив.</p>
	<p>Їван каже:</p>
	<p>— Жінко, не будь дурна. Я ніде не був, я нікуди гроші не ношу.</p>
	<p>А вона:</p>
	<p>— А де ж ти був?</p>
	<p>— Та я був у того пана, що-сьми гроші крали.</p>
	<p>— А що ж ти там робив?</p>
	<p>— Я нічого не робив. Там нас багато було. Бо в пана були збори. І пан сказав, що від нешнього дня кожний чоловік буде мати по дві жінки.</p>
	<p>— Ой, Іване, так не буде! Шлях того пана трафить. Я до нього піду.</p>
	<p>— Ну йди, розкажи йому, — каже Їван.</p>
	<p>Їван був випивший, ляг та й спить. А жінка не витерпіла, пішла вночі до того пана. Приходить під вікно і гойкає:</p>
	<p>— Пане, так не буде!</p>
	<p>Декілька разів загойкала: «Пане, так не буде!». Пан пробудився, чує, хтось гойкає. Підійшов до вікна, увидів жінку і звідається:</p>
	<p>— Що тобі, жінко, треба?</p>
	<p>А жінка своє:</p>
	<p>— Пане, так не буде!</p>
	<p>Пан питає:</p>
	<p>— Як, жінко?</p>
	<p>— А так, — каже, — як ви з моїм чоловіком говорили. Щоби кожний чоловік мав по дві жони.</p>
	<p>А пан каже:</p>
	<p>— Ой, жінко, буде, — каже, — буде!</p>
	<p>— Пане, якби так не було, я би вам щось повіла.</p>
	<p>— А що би ти мені повіла?</p>
	<p>— Пане, якби так не було, то я вам повім, хто ваші гроші вкрав.</p>
	<p>А пан каже:</p>
	<p>— Жінко, такого не буде, ніт, такого ніколи не буде. Тільки скажіть, хто мої гроші вкрав.</p>
	<p>— Та ходіть сюди, пане, би ніхто не чув.</p>
	<p>— Заходіть, жінко, в хату.</p>
	<p>Іванова жінка зайшла в хату, пан дав їй дві чарки горівки.</p>
	<p>— Ну кажіть, жінко, хто мої гроші вкрав.</p>
	<p>— Мій чоловік ваші гроші вкрав.</p>
	<p>Пан покликав до себе шанкерів, поїхали за Їваном. Ївана сковали, привезли до пана. І пан почав бити Ївана нагайкою.</p>
	<p>— Злодію, віддай гроші!</p>
	<p>— Я, пане, ваші гроші не крав, не бийте мене!</p>
	<p>— А ось твоя жінка каже.</p>
	<p>— А вона дурна, — Їван сказав.</p>
	<p>— Я дурна, я дурна?! — жінка загойкала. — Ти сам дурний!</p>
	<p>Пан каже:</p>
	<p>— Жінко, розказуйте, як то було.</p>
	<p>— Та, — каже, — пішли-сьми з Їваном і вкрали ваші гроші.</p>
	<p>— А коли це, жінко, було?</p>
	<p>— А тої ночі, як риби грушки крали.</p>
	<p>А пан жінку нагайкою. А жінка закричала:</p>
	<p>— Пане, не бийте ня, я вам правду повім!</p>
	<p>— Но кажи, жінко.</p>
	<p>— То було тоді, як була велика потопа.</p>
	<p>Пан почав жінку ще більше бити.</p>
	<p>— Що ти, жінко, плетеш?</p>
	<p>Жінку почало дуже боліти.</p>
	<p>— Панцю, не бийте мене, я вам зараз правду повім, коли то було. То було тої ночі, як ви ходили до мельнички, а мельник вас їмив та вас бив, а ви йойкали, та як пес.</p>
	<p>Пан каже:</p>
	<p>— Їване, забери ти свою жінку.</p>
	<p>А Їван сказав:</p>
	<p>— Мені такої жінки не треба. Робіть собі з нею, що хочете. Бо вона дурна.</p>
	<p>Пан Ївана розкував, перепросив, а жінку добре вибив і сказав:</p>
	<p>— Іди, жінко брехлива, куди хочеш!</p>
	<p>І на тому кінчилося.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>5 (1695). Про злодія Івана і його нерозумну жінку. СУС 1381. 9 січня 1988 р. Бурядник Михайло Якович (1929). Львівська область, Турківський район, село Либохора</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Бойківщини/">Фольклор Бойківщини</a></li>
	</ul>
</footer>
<!--#include virtual="/-/inc/general__page_end.inc" -->
