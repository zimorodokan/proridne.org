<!--#include virtual="/-/inc/general__page_start.inc" -->
<title>Жінка за хопту ☼ Українська народна казка ☼ Народна творчість</title>
<meta name="Description" content="Українська народна казка Поділля «Жінка за хопту» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Жінка за хопту.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Жінка за хопту <br><span class="article__headerDescription">Українська народна казка Поділля</span></h1>
	<p>Жив собі чоловік і було у нього три сини. Не був він ні бідним, ані багатим. А був він добрим хазяїном і привчав до цього своїх синів. Найбільше любив поратися біля своєї земельки. Старші сини були трохи легковажні, а молодший все прислухався до батьківської поради. Виросли сини. Настав час їм женитися. Зібрав їх батько на сімейну раду.</p>
	<p>— Сини мої, соколи! Вибирайте собі жінок роботящих, чепурних, правдивих. Цього року вродили дуже гарно груші. Вибирайте найкращі, їдьте по селах і міняйте груші на хопту, а по хопті буде видно, що за жінка вам дістанеться.</p>
	<p>Роз’їхались сини по селах. От заїхав старший син в одне село, розклав свої груші, і сказав, що поміняє їх на хопту, і візьме собі за жінку ту дівчину, яка принесе найбільше хопти. З усього села стали зносити дівчата хопту ряднами. Вибрав старший син собі за жінку ту дівчину, яка принесла найбільше. Так зробив і середній син в другому селі.</p>
	<p>А молодший син, помнив батьківську науку і не спішив з вибором. Стояли біля нього повно дівчат з великими ряднами і мішками хопти. Та ні одній із них не поміняв жодної груші. Так простояв до вечора. Аж бачить іде одна дівчина. Гарна як ружа: струнка, чорна довга коса по плечах опускалася нижче пояса. В косі була заплетена червона бинда. В руках у неї не було ані радюжки, ані мішка з хоптою. Тільки в долоні тримала кілька хоптин, але їй дуже хотілося груш, тому й насмілилась підійти.</p>
	<p>— А де ж твоя хопта? — спитав її парубок.</p>
	<p>Завстидалася дівчина і несміливо відповіла:</p>
	<p>— Немає в мене хопти. Ось тільки кілька хоптин вирвала у сусідки на городі.</p>
	<p>— Нічого, дівчино. Хвате і цієї. Поміняю на твою хопту всі свої груші. Геть занесу додому.</p>
	<p>Пішли вони обоє. А там така чистота. Кругом хати квіти, на городі ані хоптини. І каже їй хлопець</p>
	<p>— Будь моєю жінкою.</p>
	<p>Справив батько весілля всім своїм синам. І купив їм по обійстю.</p>
	<p>Став батько об’їжджати обійстя своїх невісток. У старшого сина він, аж взявся за голову: наченя немите, хата неметена, все кругом позаростало кущами. Те ж саме і в середнього сина. Тільки в молодшого сина все хазяйство було доглянуто.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>141 (7851). Жінка за хопту. СУС —, багато варіантів. Записала Стаднік Р. М. 2010 року. Колька Ганна Миколаївна (1900). Хмельницька область, Старосинявський район, Мисюрівка</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Поділля/">Фольклор Поділля</a></li>
	</ul>
</footer>
<!--#include virtual="/-/inc/general__page_end.inc" -->
