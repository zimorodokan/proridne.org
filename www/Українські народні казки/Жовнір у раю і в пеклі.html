<!--#include virtual="/-/inc/general__page_start.inc" -->
<title>Жовнір у раю і в пеклі ☼ Українська народна казка ☼ Народна творчість</title>
<meta name="Description" content="Українська народна казка Бойківщини «Жовнір у раю і в пеклі» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Жовнір у раю і в пеклі.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Жовнір у раю і в пеклі <br><span class="article__headerDescription">Українська народна казка Бойківщини</span></h1>
	<p>Колись при війську служили дванадцять літ. А єдному біднякові добре було при війську, то він вислужив аж двадцять літ. І після того цар його звільнив додому. І вбрав його в щонайліпше вбрання. І зброю йому дав. І все ганц нове було. І він ходить по земли і думає так: «Земському царьови я вже двадцять літ вислужив, а як мені тепер добитися до царя небесного?»</p>
	<p>І він добився до Бога на другий світ. Вийшов туди, а там брама. А коло брами вартовий. Питає вартовий того воєнного:</p>
	<p>— Що ти за єден?</p>
	<p>А той відповідає:</p>
	<p>— Я із землі. Я вислужив двадцять літ земському царьови, а тепер хочу служити небесному.</p>
	<p>А той йому каже:</p>
	<p>— Добре, стій тут на моїм місци, а я йду до Бога зазвідатися, яку тобі роботу дати.</p>
	<p>Приходить до Бога та й каже:</p>
	<p>— Господи, прийшов із землі чоловік, озброєний, умундирований, і говорить, що вислужив земському царьови двадцять літ, а тепер прийшов небесному служити. Яку йому роботу дати?</p>
	<p>А Господь каже:</p>
	<p>— Іди й скажи йому, най стоїть на твоїм місци. Ти вже звільнений.</p>
	<p>Та й стоїть там жовнір. При зброї і в мундурі.</p>
	<p>Приходить до тої брами смерть. А він каже смерти:</p>
	<p>— Куди ти, стара негоднице, йдеш? Стій, — каже, — тут, а я сам піду та зазвідаюся Бога, яких ти людей маєш брати.</p>
	<p>Приходить він до Бога та й каже:</p>
	<p>— Господи, прийшла смерть і питається, яких людей вона має брати.</p>
	<p>Господь каже:</p>
	<p>— Іди скажи їй, няй бере сім літ щонайстаріших людей.</p>
	<p>А вона приходила до Бога раз на сім років. Вернувся жовнір та й каже їй:</p>
	<p>— Іди і підгризай сім років щонайстаріші дуби.</p>
	<p>Та й пішла смерть, а він собі виймає з кишені тютюн, люльку, набиває в люльку тютюну і курить. Тут приходить ангел та й каже:</p>
	<p>— Ти що робиш? Тут курити невільно.</p>
	<p>А він каже:</p>
	<p>— Я без того не можу жити.</p>
	<p>Ангел йому каже:</p>
	<p>— Якщо ти не можеш жити без курення, то потри свій тютюн на абаку і запри в табачницю. І коли тобі захочеться курити, то набери абаку в ніс. І не будеш курити.</p>
	<p>Пройшло сім років, знов приходить смерть. А він каже:</p>
	<p>— Куди, стара негоднице?</p>
	<p>— Іду звідатися, яких людей маю брати.</p>
	<p>Жовнір каже:</p>
	<p>— Стій тут, я сам піду звідатися.</p>
	<p>Пішов, зазвідався, а Господь каже:</p>
	<p>— Сім років няй бере середніх людей. Не старих і не молодих.</p>
	<p>Він прийшов і каже смерти:</p>
	<p>— Іди і сім років би-с підгризала середні дуби. Не старі й не молоді.</p>
	<p>Пішла вона і гризла сім років середні дуби. І вже штирнадцять років люде не мруть.</p>
	<p>І приходить смерть третій раз, і каже, що прийшла до Бога питати, яких вона людей має брати. А жовнір каже:</p>
	<p>— Стій тут, а я сам піду та зазвідаюся.</p>
	<p>Господь каже:</p>
	<p>— Іди й скажи їй, няй бере сім років щонаймолодших людей.</p>
	<p>А жовнір прийшов та й каже смерти:</p>
	<p>— Іди й сім років щонаймолодші дубки підгризай.</p>
	<p>І вона пішла гризти дубки, а люди вже двадцять єден рік не вмирають.</p>
	<p>А як пришла смерть четвертій раз, то вже вартового не питала, а сама злетіла до Бога. А Бог їй каже:</p>
	<p>— Ой чому ти така мізерна стала?</p>
	<p>— Та чому би не була мізерна, як ви мене приставили двадцять і єден рік дуби гризти, а не людей брати?</p>
	<p>Почув це Бог і сказав до жовніра:</p>
	<p>— Що ти наробив! Ти сказав смерти, щоби гризла дуби? А люди не мерли.</p>
	<p>А він каже:</p>
	<p>— Бо я людей жалував, би не мерли. А як багато дубів нагризла, то тепер багато сухих дров є.</p>
	<p>Тоді каже Бог:</p>
	<p>— За кару будеш носити її двадцять і єден рік на плечах, де їй треба буде йти.</p>
	<p>І вони вже обоє на земли. Як Господь сказав, так смерть йому на плечах сидить. Вона йому не злазить з плечей як день, так ніч.</p>
	<p>Перейшли вони єдно село, та як би нашу Либохору. Хто мав умерти, той умер. А той мундур і зброю як дістав жовнір нові, то вони вічно нові, не старіються нич.</p>
	<p>Ідуть вони на друге село. А то була дуже тепла погода. Вона на плечах та їй добре, а він умундирований, та й він уже трохи й змучився. Та й сів спочивати. Та й виймає з кишені табачницю та й нюхає. А вона дивиться через плече, що то він нюхає. А табачниця втворена. Смерть зробилася мухою та й залетіла туди. А він узяв та й закрив її там. Закрив табачницю та й вер у кишеню. Та й виносив її двадцять і єден рік у кишені. І люде знов не мруть. Уже сорок і два роки не мруть.</p>
	<p>І приносить він її до Бога. І втворив табачницю, і вона вилетіла. Тоді Господь сказав:</p>
	<p>— Що ж ти наробив?</p>
	<p>А він каже:</p>
	<p>— Я її в табачницю не кидав. Та ж вона сама залетіла. І мені легше було носити її в кишені, як на плечах.</p>
	<p>І сказав Господь:</p>
	<p>— Ти велико загрішив. Тепер іди в пекло.</p>
	<p>Приходить він до пекла, а там двері желізні. Заходить він, а там дияволи. Він шинель з себе знімає, вішає на єдну стінку, карабін на другу. А то все посвячене. То дияволів пече. А він собі ходить по пеклі, шпацирує. Всі дияволи в страху, бо їх пече. Він вийняв з кишені крейду і рисує фундамент. Хоче будувати там церкву. А вони спудилися, дияволи. Де їм тепер дітися з пекла? І думають вони, що зробити, як його відтам вигнати. І що придумали? Зробили бубон, вийшли надвір і там бубнують. Думають, що він воєнний, то подумає, що то його часть проходить. Та може, вийде відтам.</p>
	<p>Він учув ту музику та раз! — шинель на себе, карабін на плече та й надвір. Ходить він там, дивиться. Де та музика? А вони за той час замкли пекло. Він вернувся і зачав карабіном у двері стукати, щоб його впустили. Але то двері желізні, все, будь здоров.</p>
	<p>Тоді він що робить? Вернувся до Бога. Приходить та й каже:</p>
	<p>— Господи, я вийшов надвір, а вони замклися і не хочуть пускати мене до пекла. Що я нагримався в двері — не пустили. І я прийшов до вас. Де мені дітися тепер?</p>
	<p>А Бог каже:</p>
	<p>— Йди на землю. Там умреш, тіло піде в землю, а душа прийде до мене і буде служити мені.</p>
	<p>І на тому скінчилося.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>17 (2049). Жовнір у раю і в пеклі. СУС — 802*. 10 листопада 1982 р. Тереняк Данило Васильович (1911). Львівська область, Турківський район, село Либохора</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Бойківщини/">Фольклор Бойківщини</a></li>
	</ul>
</footer>
<!--#include virtual="/-/inc/general__page_end.inc" -->
