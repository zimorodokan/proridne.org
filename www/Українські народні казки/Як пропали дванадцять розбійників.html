<!--#include virtual="/-/inc/general__page_start.inc" -->
<title>Як пропали дванадцять розбійників ☼ Українська народна казка ☼ Народна творчість</title>
<meta name="Description" content="Українська народна казка Покуття «Як пропали дванадцять розбійників» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Як пропали дванадцять розбійників.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Як пропали дванадцять розбійників <br><span class="article__headerDescription">Українська народна казка Покуття</span></h1>
	<p>Було два браття. Оден бідний, другий багатий. Багатий мав коні, корови — все, що треба було. А бідний не мав нічо’. Пішов той бідний у ліс назбирати трохи якихось дров, щоб було чим затопити. Пішов, ходить по лісі. І чує він дубання коней. Якісь люди летять кіньми фест. Виліз він на дуба, сховався там і сидить тихо.</p>
	<p>Прилетіло дванадцять розбійників, і оден межи ними найстарший.</p>
	<p>А то вони в лісі такий замок собі збудували, ті розбійники. Вони грабили людей, і в тім замку золота, Боже, без пам’яти багато було. Прийшов найстарший розбійник і каже:</p>
	<p>— Цізаме, відкрийся!</p>
	<p>Двері відтворилися. Зайшли вони туди, повисипали то золото, що награбували й привезли. Виходять відти всі.</p>
	<p>— Цізаме, закрийся!</p>
	<p>Двері ся закрили. Посідали розбійники на коні й поїхали. А бідний це побачив і послухав, злазить з дуба, підходить до дверей і каже:</p>
	<p>— Цізаме, відкрийся.</p>
	<p>Двері відкрилися. Він зайшов.</p>
	<p>— Цізаме, закрийся!</p>
	<p>Двері закрилися. Він ходить по тій пивниці, дивиться. Боже, там золота, срібла, ґвалт, багато-багато. Купами лежить. Узяв собі трохи. Але не мав коло себе ані мішка ніякого, а нічого. Взяв трохи тих дукатів золотих у кишені.</p>
	<p>— Цізаме, відкрийся! Двері отворилися.</p>
	<p>— Цізаме, закрийся!</p>
	<p>Двері закрилися, і він пішов додому. Приходить та й каже:</p>
	<p>— Жінко, ти знаєш, що я найшов? Найшов таку пивницю, що там є дуже багато золота, без пам’яти багато. Як би це так зробити, аби ми туди пішли обоє?</p>
	<p>Збирає він увечір жінку, беруть вони мішки і йдуть. Приходять, він подивився зблизька, чи нема свіжих слідів кінських копит, бо то сліди добре видко. Видко, що були розбійники недавно, бо є свіжі сліди кінських копит. Пішов він до дверей.</p>
	<p>— Цізаме, відкрийся!</p>
	<p>Двері відкрилися, вони зайшли обоє туди, набрали собі золота в мішки, тих срібняків усіляких, та й помаленько вийшли.</p>
	<p>— Цізаме, закрийся!</p>
	<p>Двері закрилися, і вони пішли додому. Принесли ті гроші та й думають: рахувати їх чи не рахувати? Каже жінка:</p>
	<p>— Треба рахувати.</p>
	<p>— Не треба, жінко, рахувати. Най усе стоїть так, як є. І будем потрошку брати.</p>
	<p>— Ні, таки треба порахувати.</p>
	<p>Вперлася жінка. А то така жінка, що не попустить.</p>
	<p>— Знаєш що? — каже. — Якщо не хочеш рахувати, то поміряймо. Я піду до твого брата, аби позичив нам мірки. Бодай будемо знати, кілько мірок буде.</p>
	<p>— Ну йди.</p>
	<p>Пішла вона до багатого брата та й каже:</p>
	<p>— Позич нам мірки.</p>
	<p>— А що ви хочете міряти?</p>
	<p>— Щось там маєм міряти.</p>
	<p>А брат хитрий, думає собі: «Я буду знати, що ви міряєте». Узяв помастив дно у тій мірці смальцем та й дав мірку. Жінка пішла додому, вони ті гроші переміряли, кілько їх там було. Гроші заховали, а мірку вона братови віднесла. Але до дна в мірці причепилася одна золота монета. Подивився багач і подумав: «О-о-о, то мій брат уже гроші міркою міряє».</p>
	<p>Приходить він до бідного брата та й каже йому:</p>
	<p>— Слухай, кажи поправді, відки ти тілько грошей набрав, що вже їх міркою міряєш? Бо я зараз піду до царя, і тебе будуть судити.</p>
	<p>Хоч не хоч, мусів бідний сказати, де гроші взяв. Каже братови, що в лісі така й така історія була. А багач йому:</p>
	<p>— Все. Я їду туди самий.</p>
	<p>І думає багач так: «Він набрав у мішки та й поніс. А як я наберу з собою багато мішків і поїду туди возом, то буду мати більше від него».</p>
	<p>Спитався він у молодшого брата свого, як там треба казати. Той йому сказав, що треба казати: «Цізаме, відкрийся» і «Цізаме, закрийся». Багач це запам’ятав, запріг коні та й поїхав туди. Приїхав у ліс. Коні лишив, а сам підійшов до тих дверей та й каже:</p>
	<p>— Цізаме, відкрийся!</p>
	<p>Двері відкрилися, зайшли вони обидвоє з жінкою, набрали золота в мішки, носять. Набрали повну фіру. Вже хочуть їхати, вже він сказав:</p>
	<p>— Цізаме, закрийся!</p>
	<p>А потім подумав, що треба ще раз вернутися туди, подивитися і поправити, щоб не було там значно, що він брав золото. Підійшов та й сказав:</p>
	<p>— Цізаме, відкрийся!</p>
	<p>Подивився він там, поправив. Та й забув, що треба сказати, аби двері відкрилися і він відти вийшов. І все: не годен він вийти, сидить там. Жінка з золотом поїхала, а він там лишився.</p>
	<p>А ті розбійники приїжджають до свого дому.</p>
	<p>— А-а-а, тут хтось є.</p>
	<p>Бо й перший раз вони виділи, що хтось тут був. Втворяють вони двері, а він там. Схопили його, розрубали на дві половини, одну половину прибили до одної половини дверей, а другу — до другої. Висипали привезене золото та й поїхали.</p>
	<p>Минуло пару день, приходить багачева жінка до бідного брата і каже:</p>
	<p>— Слухай, нема його. Видно, там його вбили. Ану йди подивися, де він є.</p>
	<p>Бідний пішов, подивився — є брат. Наполовину розрубаний і на двох боках дверей прибитий. Збирає він того трупа в мішок і несе додому. Несе й думає: «Як люди дізнаються, що труп розрубаний, то будуть питати, що то є. Що робити?»</p>
	<p>А в їхньому містечку жив швець, старший уже чоловік. Ідуть вони до того шевця, аби він зшив трупа.</p>
	<p>А бідний брат уже не бідний, уже багачем став. В него вже худоба є і коней багато. І є в него наймит, дуже хитрий хлопець, що все наперед знає.</p>
	<p>Приходить молодший брат до шевця і каже:</p>
	<p>— Слухайте, нам треба зробити таку й таку справу. Треба, аби ви зшили нам порубаного чоловіка.</p>
	<p>— А чо’ ж, я зшию.</p>
	<p>— Даємо вам за це десять золотих.</p>
	<p>Беруть вони ввечір того шевця, зав’язують йому очі, аби він не знав, де той дім, і ведуть. Приводять його, заводять до хати, розв’язали очі, і він зшив файно мерця. Все: заплатили, знов зав’язали очі і відвели додому.</p>
	<p>Поховали чоловіка, і ніхто не знає, чого він умер. І нема вже багача, вже став багачем той, що був колись бідним.</p>
	<p>А розбійники приїхали, подивилися — нема трупа. «Ага, — думають, — тут є спілка. Що б то не стало — найти того, хто знає про нас</p>
	<p>і трупа взяв». Ідуть у місто, ходять, питають, шукають, та й приходять ввечір до того шевця. А він сидить та й шиє щось там, латає якісь чоботи старі. А вони кажуть:</p>
	<p>— Ти вже старий, погано видиш. Що ти при такім поганім світлі латаєш?</p>
	<p>— Хе, я при такім світлі чоловіка зшивав.</p>
	<p>— Якого чоловіка?</p>
	<p>— А був розрубаний надвоє, то я його зшив.</p>
	<p>— Коли? Де?</p>
	<p>— Та я, — каже, — не знаю, де, бо вони мені очі зав’язали, але менше-більше знаю, де це. Міг би туди дійти.</p>
	<p>— Ми тобі даєм великі гроші, лиш поведи нас туди.</p>
	<p>Ведуть вони його, ті розбійники. Довго вели, він точно не знає, де це, але вже думає, що це десь тут і каже їм:</p>
	<p>— Це десь тут.</p>
	<p>Вони подивилися — дійсно хата великого багача. Вони думають: «Це він тут живе, що наші гроші брав. Бо де ще такий у місті є, щоб такий багач був?» А там такі брами нові, такі доми. Позначили вони собі браму крейдою і пішли. Другого вечора мають прийти і всіх порізати в домі, де колись бідний жив, а тепер багач зробився.</p>
	<p>А той хитрий наймит вийшов рано, подивився — хрест крейдою на брамі написаний. Узяв крейду та й всюди по брамах, по воротах хрести понаписував, в оден бік вулиці і в другий. Ті розбійники приходять і не знають, котрий дім позначали.</p>
	<p>Другий день вони таки найшли цей дім і роблять на брамі інакший знак. А той наймит устав рано, подивився і вздрів, що є якийсь знак. І такий самий знак поклав у сусідів. І знов не знають розбійники, куди їм іти. А третього дня каже оден з них, з тих розбійників.</p>
	<p>— Я буду тут цілий день крутитися, коло цеї брами. Приїдете ввечір і зробите діло.</p>
	<p>— Добре.</p>
	<p>І що вони роблять? Кожен розбійник бере шкіряний мішок і залазить у него. І зав’язує той мішок так, ніби то мішок з оливою. Приїхали туди всі дванадцять чоловік. Оден за фірмана, а решта в мішках. Та й той «фірман» проситься в ґазди на ніч.</p>
	<p>— Оливу везу на продаж. Ви приймете мене на ніч?</p>
	<p>— Прийму, заїздіть.</p>
	<p>Заїхали. А ті сидять у шкіряних мішках, і кожен ніж тримає в руці. Сидять тихо, а як буде їм знак, розріжуть мішки, влетять до хати і мають всіх різати.</p>
	<p>Сідає ґазда з розбійником вечеряти, файно повечеряли. А хитрий наймит уже видить, що в тих мішках ніяка не олива, що там люди є. Відкликав ґазду та й тихо сказав йому:</p>
	<p>— Нагрівайте, — каже, — щоби була в нас гаряча олива: будем розв’язувати ті мішки і сипати їм на голови.</p>
	<p>Все. Той, що приїхав, ніби лягає спати, а наймит з ґаздою роблять роботу. Нагріли доста киплячої оливи: оден лиш мішок розв’язує, а другий киплячу оливу сипле. Всипав — неживий. І так знищили всіх. А тоді до цего в хаті кажуть:</p>
	<p>— Ану вставай! Встав.</p>
	<p>— Що ти за оден і відки ти? І його вбили.</p>
	<p>А як усіх розбійників побили, той чоловік, що колись був бідний, пішов до їх дому, забрав то все золото й срібло і роздав бідним людям. І сьогодні люди ще тим живуть. І я сам мав трохи, але вже розпустив та й уже нема. І на цім кінець.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Топорівці, Городенківського району, Івано-Франківської області 26 червня 1990 року Василик Іван Петрович (1915 року народження)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Покуття/">Фольклор Покуття</a></li>
	</ul>
</footer>
<!--#include virtual="/-/inc/general__page_end.inc" -->
