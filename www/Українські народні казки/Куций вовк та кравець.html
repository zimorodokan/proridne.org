<!--#include virtual="/-/inc/general__page_start.inc" -->
<title>Куций вовк та кравець ☼ Українська народна казка ☼ Народна творчість</title>
<meta name="Description" content="Українська народна казка Про Тварин (звірів) «Куций вовк та кравець» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Куций вовк та кравець.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Куций вовк та кравець <br><span class="article__headerDescription">Українська народна казка про тварин</span></h1>
	<p>Один вовк завжди прохав собі у бога поживи. Раз якось став він, завив і просить у бога чого попоїсти. А бог і каже:</p>
	<p>— Піди, там, на городі, свиня ходе, з’їж її. Вовк прийшов до тієї свині та й каже:</p>
	<p>— Свиня, свиня, бог звелів мені тебе із’їсти.</p>
	<p>— Добре, — каже свиня, — возьми ж мене наперід за вухо, а я тобі пісеньку заспіваю.</p>
	<p>Він і взяв її за вухо, а вона як закричить не своїм гласом. Тут недалеко чоловіки молотили; прибігли з ціпами і так вовка відволожили, що ледве втік. Пішов він уп’ять просити собі у бога годівлі. Бог і послав його в одну отару, щоб він вибрав собі найкращого барана і з’їв. Приходить вовк до отари та й каже:</p>
	<p>— Баране, баране, господь звелів мені тебе з’їсти.</p>
	<p>— Добре, — озвавсь баран, — іди ж ти, стань під горою, а я піду на гору і прямо з гори розгонюсь і вскочу тобі в рот.</p>
	<p>Пішли вони. Вовк став під горою, а баран на горі, та як розженеться з гори, та як штовхне вовка рогами під бік. Вовк тільки завив і вп’ять пішов прохати собі у бога годівлі. Бог і звелів йому іти у поле — там ходить коняка — і з’їсти її. Прийшов він до коня та й каже йому:</p>
	<p>— Бог звелів мені тебе з’їсти.</p>
	<p>— Добре; але тільки починай мене ззаду: не так буде страшно.</p>
	<p>Вовк зайшов ззаду, взяв коняку за хвіст, а вона як вихне задом та йому в зуби. Завив вовк і уп’ять пішов до бога прохати харчів. Бог і каже йому:</p>
	<p>— Піди ж ти; там, шляхом, іде кравець, ти з’їж його. Пішов вовк шляхом, переступив кравця й каже йому:</p>
	<p>— Кравче, кравче, бог велів мені тебе з’їсти. Кравець і пита його:</p>
	<p>— Що ж, ти умивався?</p>
	<p>— Ні.</p>
	<p>— Ну, ходімо до річки.</p>
	<p>Прийшли. Вовк попереду умився і просить кравця, щоб дав чим утертись. Той дав йому своєй поли. Потім умився кравець і просить вовка:</p>
	<p>— Чим же мені утертись?</p>
	<p>Вовк дав йому свого хвоста. А кравець достав ножниці та й урізав вовкові хвіст. От вовк як майне від його, поскликав вовків до біса, і ідуть усі кравця розірвати. А кравець тим часом зібравсь на дуба та там і сидить. От прийшли вовки до дуба і змовились ставати один на одного, щоб досягти кравця. Куций став перший, на його — другий, а на цього — третій. Так і пішло далі. Кравцеві приходилось моторошно. Це кравець і каже:</p>
	<p>— Кому-кому достанеться, а куцому що бог дасть.</p>
	<p>Куций, се зачувши, злякався та й вискочив з-під низу. Вовки всі попадали, забились і з серця догнали куцого і розірвали.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p>Куций вовк та кравець. Н. П. Андреев, Указатель сказочных сюжетов по системе Аарне. Издание государственного Русского географического общества, Л., 1929. — 101, 122. Зап. Г. Залюбовський. Час і місце запису не зазначені. Труды этнографическо-статистической экспедиции в Западно-Русский край. Материалы и исследования, собранные д. чл. П. П. Чубинским, т. I, СПб., 1872; т. II, 1878., II, стор. 126—128.</p>
			<p><a href="/Український фольклор Книги/Іван Березовський ☼ Казки про тварин/">Казки про тварин</a> (Українська народна творчість) — Київ: Наукова думка. — 1976 — 575 с.</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
</footer>
<!--#include virtual="/-/inc/general__page_end.inc" -->
