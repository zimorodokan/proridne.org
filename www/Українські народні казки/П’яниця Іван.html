<!--#include virtual="/-/inc/general__page_start.inc" -->
<title>П’яниця Іван ☼ Українська народна казка ☼ Народна творчість</title>
<meta name="Description" content="Українська народна казка Закарпаття «П’яниця Іван» ☼ Український фольклор, усна народна творчість України">
<link rel="canonical" href="https://proridne.org/Українські народні казки/П’яниця Іван.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">П’яниця Іван <br><span class="article__headerDescription">Українська народна казка Закарпаття</span></h1>
	<p>То було колись давно. Була земля тонка, коли хто хотів напитися води, міг пальцем пробити. Жив там єден чоловік. А паленка, як знаєте, вже була. Но та й навчився той чоловік паленку пити. І від того схудобнів. А мав семеро дітей. Він тримав коровки та ґаздовав, але все те пропив, до послідньої коровки. Іще одну коровку мав, ту послідню, і зайняв її на ярмарок. На торг. Жінка казала так:</p>
	<p>— Іди продай та дітям що-небудь купи. Та й щось поїсти. Вона боялася його, бо він збитковав.</p>
	<p>А коровка вже зробилася такая худая, нич молочка не мала. Ніхто не позирав на ту корову, і він дешево її продав, аби мав за що випити. Підійшов якийсь такий, що хотів коровку купити, придивився до неї та й питає:</p>
	<p>— Скілько коровка?</p>
	<p>А той уже не дуже много просить, п’ятьсот корон.</p>
	<p>— Як хочеш, на тобі триста корон.</p>
	<p>Чоловік думає собі: «То мало, мало, але вже будуть гроші, вже є за що пить на вечір».</p>
	<p>— Давайте, — каже.</p>
	<p>І дав той триста корон.</p>
	<p>А додому було так з двадцять кілометрів. Іде він, іде, такий голоден. Випив би, але ніде корчми не є. І зосталося йти вже так з п’ять кілометрів. Голоден, та вже було д’вечеру. Та й зайшов він до корчми. А гроші є! Сів, попив, попив. То в нього перше діло було — випити. Та закусив, та знову пив, та знову пив. Так що він гроші за коровку пропив. Лишилися всього якісь там кілька корон. І думає п’яниця собі: «Що зробити?» Ніде вже не міг щось купити дітям. Бо вже північ.</p>
	<p>Іде він далі. Але вже п’яний. І світив місяць. А там був телефонний стовп, та й по землі лежала тінь від нього. Він бере перескакує через тоту тінь. Та й через другу тінь від стовпа перескакує, та й через третю. Перескакує й думає: «Що за буря була, що так на землю всі стовпи попадали.» Скаче та скаче, і так утомився, що ледве-ледве вже цапки не йде.</p>
	<p>Прийшов додому та вже й зголоднів. Жінка пробудилася, пустила його та й каже:</p>
	<p>— Там у горці їдло, та їдж.</p>
	<p>Він не казав нич, бо знає, же гроші пропив, же корову продав, а нич не приніс. Почав глядати то їдло, а там були якісь помиї, а в тих помиях була тряпка. Вона казала, же там картопля була, а він картоплю не найшов, лем ту тряпку. І почав тото їсти в потемку. І з’їв тоту тряпку, і помиї поїв. Та й ліг спати. І журиться: що буде далі? Думає собі: «Возьму пилу і піду в город. В Ужгород.» Піде та там буде різати дрова. І заробить на кусок хліба. Жеби діти й жінка не знали, де він дів за корову гроші.</p>
	<p>Жінка ще спить, а він пішов. Торбу через плечі й пішки пішов, у бочкорах, цундравий. Прийшов та й ходить по городі, та й ходить:</p>
	<p>— Різати дрова не маєте? Не маєте?</p>
	<p>Якісь там найшлися, що мало різав у них, та дали йому їсти. І так він ходив, ходив і ледве те заробив, що до вечора ситий був. Переспав десь у дроварні й на другий день знов ходить. І все він так ходить, ходить.</p>
	<p>Але тримав він собі ще п’ять корон, думає, то на всякий випадок будуть, аби не вмер. Придержав п’ять корон. Та й надоїло йому так ходити й дрова різати, і думає він собі: «В нас є багатий єврей, такий, що має всього доста: і муки, і шаття — всього. Треба придумати, як би його обдурити. Пострашити його як-небудь. Але як? Убивати не мож. Треба якимось способом видурити в нього гроші.»</p>
	<p>А єврей добре знав, же він п’яниця. Той все йому дрова різав за паленку. Ніколи за гроші, лем за паленку. Думає чоловік собі та ходить по городу, позирає. А то було якраз перед Николайом, перед празником, всякі іграшки продавалися, і була там маска — чорт язик вивалив, ех!</p>
	<p>— Кілько за то? — звідає Іван.</p>
	<p>— Коруна.</p>
	<p>«Куплю я то, — подумав Іван, — і стану чортом. Піду до жида та настрашу його. Він мені дасть гроші.» Та й так він зробив, купив тоту маску. Пішов додому. Город був далеко, двадцять кілометрів пішки. Прийшов додому зась увечері. Вже випити не має за що, мусить тверезий бути.</p>
	<p>А то було перед празниками жидівськими. Коли в них пріснока була й вони молилися за себе, то боялися, же прийде чорт, єдного жида з-межи них вихопить і понесе.</p>
	<p>Іван про то чув і думає собі: «Я піду там, найду того жида, виведу його з божниці та його настрашу.» Прийшов додому, узяв стару гуню, начорнив її, одів ту маску, вивернув шапку, взяв желізні вила, сокиру — все-все. Намастився сажею, чадом і йде до божниці. А жиди цілий час молились.</p>
	<p>Іван з вилами й сокирою приходить до божниці. Вони моляться та не позирають. Він приступає до них, у масці, начорнений. А в них закон — на молитві в руки нич не брати. Ніхто не спознає Івана, що він за єден. Він приступає до того жида й думає собі: «Я тобі дам!» Та їмив його за шиворот, вивів з тої божниці й веде. А жид стогне:</p>
	<p>— Ней, ней.</p>
	<p>Вивів він його вон та й веде, та й веде. А жид:</p>
	<p>— Йойой-йойой, йойой!.. Пане чорте! Пане чорте! Йой!</p>
	<p>А Іван веде його тихо, би по голосу його не спознав. Та так, би й сусіди не знали. Веде та мовчить. Завів його далеко, став з ним над великою прірвою й каже:</p>
	<p>— Як будеш тому Іванови давати тото, що треба йому, то тобі лишу живот. А як не будеш, то тут тобі, — повідає, — і конець.</p>
	<p>— Йой, буду-буду, йой, буду-буду! Все буду!..</p>
	<p>— Ти знаєш, кому? Тому, що дрова ріже, що дітей має семеро. Ти, — питає, — не змилиш?</p>
	<p>— Йой, буду-буду!</p>
	<p>— Но добре, лишаю тя. Йди додому! Але то зроби завтра. Бо кедь ніт, то завтра ту зась будеш.</p>
	<p>Та й жид насилу пішов додому. Прийшов та й стогне:</p>
	<p>— Слухай, Сура, йой! Ти знаєш, що зо мною сталося цеї ночі? Мене, — каже, — хопило. Хопило та й повело ня, — плаче, — над прірву. Та й хотів мене там чорт затопити, забити, би мене не було. Але сказало, що ня пустить, як дам тому бідному чоловікови все, що йому треба. Та чи будем ми жити?</p>
	<p>— Та чом не дати? Даме.</p>
	<p>Та й думає собі він: «Ми даме. Ми багаті, ми досить маєме». А то багато треба було дати. Шаття дітям, бо всі цундраві були. Ні корови, нич не мали. А жид всього доста мав.</p>
	<p>Іван прийшов додому, розібрався, вмився, ходить собі. А жид позирає, знає, що має з Іваном говорити. Став на гарадичі та й позирає. Вийшов Іван, пилка на плечі, сокира в руці. Йде дрова різати. І вже добре знає, же жид має його закликати. І йде попри жида своїм путьом.</p>
	<p>— Іван, ходи сюди, — каже, — зайди до мене. Йой, так би-м хотів з тобою мало поговорити.</p>
	<p>А перше він не хотів з Іваном говорити. І грошей не давав йому. Як різав йому дрова, то дав му децу паленки та й булочку. Та й з тим різав. А діти голодні були.</p>
	<p>Но, іде Іван, близиться. Вибігла Сура.</p>
	<p>— Ой, Іванко ту є! Ходи, Іванку, ходи сюди!</p>
	<p>Налляли йому єдну децу, другу децу, булочку. Та й ще дещо йому подавали. А він позирає собі, позирає. О, добре діло! Уже він і п’яний, і ситий. Думає: «Що ще дасть? Ще дітям дасть!»</p>
	<p>— Слухай, іди додому, скажи жоні, най вона скаже нам, які розміри шаття носить. А діти які маєш? Які для якої дитини топанки купити?</p>
	<p>Відповідає Іван:</p>
	<p>— Жона поміряє, які топанки.</p>
	<p>Сюди-туди. Він там ще говорить, а вже п’яний. Добре йому є. Пішов Іван додому.</p>
	<p>— Жоно, казав корчмар, би-сь прийшла там.</p>
	<p>Прийшла вона, така цундрава, така нещасна, як буває п’яниці жінка. А жид їй:</p>
	<p>— Ми хочеме убрати твої діти. Треба менше-більше попримірювати, яке на них шаття купувати.</p>
	<p>Та й вже міряють. Тому хлопцеви костюм, тому костюм. На оборі міряють. А жона боїться:</p>
	<p>— Я грошей не маю. Та за що це? Нащо мені?</p>
	<p>— Ти не журися тим.</p>
	<p>— Та в нас і не буде грошей. Ви знаєте, які мої заробітки.</p>
	<p>— То нич. Ти не бійся за то.</p>
	<p>А вона не знала нич о тім. До жидів:</p>
	<p>— Ви знаєте, який у мене ґазда. П’яниця.</p>
	<p>Вона не знала нич о тім секреті. А жиди надавали повно всякого полотна. На костюми, на все. Кажуть їй:</p>
	<p>— Іди замовляй. Най пошиють, а ми заплатиме.</p>
	<p>Набрала жона того всього, приоділа, приобула діти, все вони мають. Прийшла до жида подякувати. А жид на це:</p>
	<p>— Скажи Іванови, най прийде сюди, щось будеме робити. Прийшла вона додому:</p>
	<p>— Казав пан корчмар, би-сь прийшов там. Він прийшов та й звідає:</p>
	<p>— Що ти хоч?</p>
	<p>— Слухай, ти не маєш що їсти?</p>
	<p>— Не маю.</p>
	<p>— Чого ся не признавав, що не є що їсти? Знаєш що? Бери мішок муки білої. Та навариш дітям каші. Най їдять, — каже. — Та галушок навариш, пирогів.</p>
	<p>А Іван жидови:</p>
	<p>— Та я не маю грошей.</p>
	<p>Вже він ніби одталанькується од того всього, нібито він нічого не знає. Та й узяв міх муки на плечі, такий, що ледве доніс його.</p>
	<p>Сімдесятькілограмовий мішок білої муки. О, вже жона варить пироги, галушки — все. Вже зовсім інше діло. Іван уже як багатир їсть.</p>
	<p>Добре Іванови. І все він так ходить, би його корчмар видів. Хотів, розумієте, жеби корчмар дав йому випити. Йде, а той кличе:</p>
	<p>— Іване!</p>
	<p>Ще він далеко, а жид:</p>
	<p>— Ходи, ходи, Іване!</p>
	<p>П’яниця уже знав, що як там зайде, то вип’є. А корчмар:</p>
	<p>— Ах, ще єдну випий. Ще це випий. Та закушуй! Іван каже:</p>
	<p>— Буду вам дрова різати.</p>
	<p>— Не треба, Іванку, не треба різати.</p>
	<p>То не треба, то не треба. А він пилку все носив з собою, Іван. Як хоче випити, іде з пилкою. А дров не хотів різати, бо він валюх був.</p>
	<p>І так йому надавали жиди, що він уже на довгий час має шаття і все має. Та приходить другий рік. Знов празник жидівський підходить. І знов оформляється Іван таким способом. Так, жеби ніхто не знав то. Бере свою маску, намастився сажою, жеби ніхто його не познав. Був він, як привид який. І зась прийшов до божниці. Жиди молилися, і в них такий закон, що не сміють в час молитви нічого робити. Моляться й не обернуться. Він зайшов, спознав того жида по голосу та зась його забрав. Завів жида далеко і звідає його:</p>
	<p>— Слухай, ти зробив тото, що обіцяв? Він ніби ще того не знав.</p>
	<p>— Йой, зробив-им, зробив-им. Дав му шаття, дав муки, всього дав. Вже я забезпечив його.</p>
	<p>Жид боїться. Каже Іван:</p>
	<p>— Добре. Але знаєш, там малі діти не мають корови. Вони її роками не мали. А в тебе три корови. Би ти єдну корову їм красно оддав. Бо діти не мають молока.</p>
	<p>— Буде, буде. Дам, дам, дам.</p>
	<p>— Но то пускаю тебе. Іди додому. Повернувся він додому та й каже:</p>
	<p>— Знов біда. До мене їмився чорт. Все від мене вимагає. Споминав за торішнє. Та добре, же я то все дав. А він мені каже, же треба буде ще коровку дати тому Іванови.</p>
	<p>А вона каже:</p>
	<p>— Та дві ще нам ся зостануть. Даме йому єдну корову. Най мають діти. Ми же робим, ми будеме мати.</p>
	<p>Іде Іван рано, а жид каже:</p>
	<p>— Ходи, Іване, туй.</p>
	<p>Наливає йому децу — сто грам. Та закуску, та ще єдну децу. Та й каже йому:</p>
	<p>— Слухай, Іване, ти не міг би корову тримати?</p>
	<p>— Та не годен, бо то нема ні сіна, нічого.</p>
	<p>— Я тобі допоможу. Я дам тобі корову й дам кормів. Дам тобі люцерни. Та мало собі наносиш від мене та й будеш коровку годувати.</p>
	<p>— Йо-ой, то файне би діло було, але не знаю.</p>
	<p>— Но, ходи та бери собі коровку. У мене три файні коровки. Бери, котру собі вибереш.</p>
	<p>Дали йому корову жиди й веде він її додому. Привів, жінка подоїла, наварила галушок з молоком. Діти їдять. Всі вбрані й ситі. І обуті. Жінка парадна ходить. Вбрався й Іван. Жиди надавали йому костюмів.</p>
	<p>І добре, є все то й є. Але другі євреї приходять і позирають на то діло. Позирають жиди та й не вірять, же то правдиве діло. Почали за слідкувати.</p>
	<p>— Як тото з тим чортом було? То, — кажуть, — може бути правда. То, що було, то був привид. Або обдурив тя хтось.</p>
	<p>А він зобрався та й третій раз іде до божниці ід’тому жидови. Він думав, що ніхто би його не втримав. Прийшов до божниці, а вони чепнули його за шиворот і заперли до ранку в клітку. Рано прийшла поліція, прийшли шандарі та забрали Івана. І де його діли, ніхто не знає. А жінці нич не зробили, бо вона нич не знала. Корову й все інше од неї не брали. Боялися жиди брати.</p>
	<p>І чим Іван закінчив своє життя, то невідомо. А діти прогодувалися та виросли. І ще й нись живуть, як не померли.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Зарічево, Перечинського району, Закарпатської області 31 березня 1991 року Скрип Михайло Федорович (1921 року народження)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Закарпаття/">Фольклор Закарпаття</a></li>
		<li><a href="/Українська міфологія/Чорт.html">Чорт в українській міфології</a></li>
	</ul>
</footer>
<!--#include virtual="/-/inc/general__page_end.inc" -->
