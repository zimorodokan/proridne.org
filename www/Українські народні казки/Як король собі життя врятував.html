<!--#include virtual="/-/inc/general__page_start.inc" -->
<title>Як король собі життя врятував ☼ Українська народна казка ☼ Народна творчість</title>
<meta name="Description" content="Українська народна казка Гуцульщини «Як король собі життя врятував» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Як король собі життя врятував.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Як король собі життя врятував <br><span class="article__headerDescription">Українська народна казка Гуцульщини</span></h1>
	<p>Давно старих людей не кутали&nbsp;<sup>*</sup>, а вивозили на мочари, аби вони собі там умирали. Один син повіз старого батька на старім возі, і з ним поїхав його маленький синок. Син пожалував тата і лишив йому старий віз, тільки коня взяв. А малий хлопець каже:</p>
	<p>— Тату, нащо ви лишаєте віз? А на чім я вас повезу, як ви будете старі?</p>
	<p>Тоді чоловік вернувся, взяв тата, привіз його додому і заховав, аби ніхто не знав.</p>
	<p>Настав голоден рік. Приходить син до старого тата й каже:</p>
	<p>— Тату, я дотепер вас утримував, а тепер я й сам не маю що їсти. І посіяти не маю що.</p>
	<p>Тато сказав:</p>
	<p>— Розкривай дах. Я його покривав, коли женився. Але цілим снопом, не молоченим. Змолоти і засій дві ниві, але вночі, аби ніхто не видів. Бо будуть питати, відки ти взяв насіння.</p>
	<p>Здер він солому з хати, змолотив і вночі посіяв. Пішов пізніше восени, подивився — нічого не видно. Приклав до землі вухо — нічого не чути. Післав його тато другий раз, він приклав вухо, а то каже: «Посунься, бо мені тісно». І зійшло на його ниві. А по цілій державі нема нічого.</p>
	<p>Дійшло це до короля. Закликав його король і питає:</p>
	<p>— Відки насіння взяв? А він розказує, як було.</p>
	<p>— А хто тобі це сказав робити?</p>
	<p>— Тато.</p>
	<p>— Ану привези мені тата сюди. Привіз він тата. Король питає старого:</p>
	<p>— Діду, коли ти будеш умирати?</p>
	<p>— На Різдво.</p>
	<p>— А коли я буду умирати?</p>
	<p>— На Великдень.</p>
	<p>— А може б, я не вмер, може би, обійшлося якось?</p>
	<p>— Як хочете, щоб ви не вмерли, то мусите йти в злодії. Посилає король на Різдво міністрів до діда, а дід якраз умер.</p>
	<p>Король задумався. І чує: чим ближче до Великодня, тим йому гірше. Завтра має бути Великдень, а король перебрався на злодія і вийшов увечері на вулицю. І здибав злодія. Злодій питає його:</p>
	<p>— Хто ти?</p>
	<p>— Я — злодій. Де би ми пішли гроші красти?</p>
	<p>— Може би, пішли до короля? А король каже:</p>
	<p>— Ходім.</p>
	<p>Прийшли туди, а наверху відкрите вікно, і хтось там говорить. Злодій посилає короля:</p>
	<p>— Вилізь послухай, що там говорять.</p>
	<p>А король каже, що він не годен вилізти по стіні. Злодій каже:</p>
	<p>— Який же ти злодій, як ти не годен вилізти по стіні?</p>
	<p>Та короля павх у морду! Три рази дістав король від злодія в морду. Та поліз злодій сам і вислухав, що там говорять. А там міністер каже до жінки, що буде великий прийом, і в першій чарці дадуть королеви отрути. Зліз злодій і розказав це королеви. А королеви якраз то й треба було знати, бо він мав на Великдень умирати.</p>
	<p>І був у короля прийом. Посідали всі міністри й король. І закликав король цего злодія, що був йому товаришем. Першу чарку міністер наливає королеви. А король сказав:</p>
	<p>— Той, хто першу наливає, сам п’є. Міністер випив, перекинувся&nbsp;<sup>*</sup> і вмер.</p>
	<p>Тоді король сказав, що старих людей невільно добивати. Старих треба докутувати, най вони дають науку молодим. А того злодія король поставив міністром. Замість того, що отруївся.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__footnotes">
			<p><sup>*</sup> Ку́тати — доглядати.</p>
			<p><sup>*</sup> Переки́нутись — тут: впасти.</p>
		</div>
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Село Старі Кути, Косівського району, Івано-Франківської області 31 липня 1983 року Федюк Одокія Василівна (1900 року народження)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Гуцульщини/">Фольклор Гуцульщини</a></li>
	</ul>
</footer>
<!--#include virtual="/-/inc/general__page_end.inc" -->
