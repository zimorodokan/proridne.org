<!--#include virtual="/-/inc/general__page_start.inc" -->
<title>Оленка ☼ Українська народна казка ☼ Народна творчість</title>
<meta name="Description" content="Українська народна казка Кіровоградщини «Оленка» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Оленка.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Оленка <br><span class="article__headerDescription">Українська народна казка Кіровоградщини</span></h1>
	<p>Була собі на світі дівчинка. Рідна мати та батько її померли, як була ще маленька. Зосталася Оленка у чужих людей. Її роботою морили, шматком хліба корили. Оленка і тче, і пряде, і подає, і прибирає, і за все в домі відповідає.</p>
	<p>Були в тої Бубонихи, так звали злу господиню, три рідні дочки — Одноочка, Двоочка і Триочка. У старшої одне око серед лоба блищить, а молодша з трьома очима. Рідні дочки тільки й знали коло воріт сидіти та на вулицю дивитися. Оленка на них працювала, шила, пряла, а слова доброго ніколи не чула. Тільки була в Оленки корівка улюблена, що їй від матері дісталася. Дуже її дівчинка любила, доглядала, свіжою травою годувала, чистою водою напувала, віночки їй із квітів плела. Вийде, бувало, Оленка в поле, обійме свою корівку та й плаче, жалується:</p>
	<p>— Ой, корівонько моя люба, мене б’ють, докоряють, хліба не дають. Дали п’ять кошиків льону, звеліли до ранку напрясти, полотно виткати, побілити та в сувої покачати.</p>
	<p>А корівка їй відповідає:</p>
	<p>— Не плач, дівчинко, не плач, красуне. Влізь до мене в одне вухо, а вилізь в друге.</p>
	<p>Влізла дівчинка в одне вухо, вилізла в інше, та й стала ще кращою, ніж була. Глянула, а на траві вже полотно лежить. І виткане, і вибілене, і в сувої скачене. Віднесе до Бубонихи. Та погляне, покрекче і в скриню сховає. А Оленці нової роботи додасть. Ніколи дівчині всієї роботи не переробити, лайки та докорів не позбутися.</p>
	<p>Одного разу Бубониха каже старшій дочці:</p>
	<p>— Піди, Одноочко, в поле, подивися, хто сироті допомагає. Чого вона що не день, то кращою стає.</p>
	<p>Пішла Одноочка в поле з сиротою, лягла на травичці і на сонці розімліла. Оленка сидить, пряде, на Одноочку дивиться та тихенько промовляє:</p>
	<p>— Спи одне очко!</p>
	<p>У Одноочки одне око й заснуло. Тут Оленка до корівки в одне вухо залізла, а в інше вилізла. І робота вся враз поробилася. Так Бубониха ні про що не дізналася.</p>
	<p>Посилає на другий день вона Двоочку. Пішла Двоочка в поле, сіла на пеньочок в холодок. А Оленка собі пряде та промовляє:</p>
	<p>— Спи, засни, одне очко! Спи друге очко!</p>
	<p>Заплющилися обидва ока, заснула Двоочка міцним сном. А Оленка знову до корови у вухо залізла, а в інше вилізла. Знову покращала і робота вся пороблена. Знову Бубониха ні про що не дізналася.</p>
	<p>На ранок посилає вона молодшу доньку.</p>
	<p>— Доню моя, хороша, піди та поглянь, хто сироті допомагає.</p>
	<p>Пішла Триочка в поле, розляглася на травичці, розімліла.</p>
	<p>А Оленка сидить поряд, пряде і співає:</p>
	<p>— Спи одне очко! Спи друге очко!</p>
	<p>А про третє й забула. От два ока заснули, а третє дивиться. Бачить, як дівчинка до корови в одне вухо лізе, а в друге вилізає. Бачить, як робота робиться. Пішла і розказала все матері.</p>
	<p>Стара від заздрості та злості веліла корову зарізати. Дізналася про це Оленка, заплакала, побігла до корови. Кинулася їй в ноги і плаче:</p>
	<p>— Корівко-матінко, хочуть тебе зарізати!</p>
	<p>— Не плач, дівчино-красунечко, слухай мене. Ти не їж мого м’яса, а кісточки мої збери та закопай у садку. І поливай їх щоранку.</p>
	<p>От корівку зарізали. Оленка всю ніч проплакала, м’яса й до рота не брала, кісточки в хустинку зібрала, в садку закопала і щоранку водою поливала. І виросла з них яблуня. Яблучка на ній висять наливні, листочки шумлять золоті. Хто мимо їде, зупиняється, хто близько йде — задивляється.</p>
	<p>Одного разу, коли дівчатка сиділи в садку, їхав мимо Омелько, кучерявий молодець. Побачив яблуню, зупинився, дівчат побачив і задивився. І каже:</p>
	<p>— Дівчата-красунечки, пригостіть мене яблучками! Котра мене пригостить, та за мене заміж піде.</p>
	<p>Кинулися три сестри до яблуні, хотіли зірвати яблучко. А гілки підвелися високо-високо. Хотіли яблучка збити, та листячко очі засипає. Як не намагалися, а дістати не змогли.</p>
	<p>Підійшла до яблуні Олена. Тут і гілочки налихилися, і яблучка опустилися. Зірвала вона золоте яблучко, Омельку подала. Узяв він Олену за руку, підняв її, посадив поперед себе в сідло та й повіз до палацу.</p>
	<p>І стали вони жити-поживати, горя не знати.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>215 (8114). Оленка. СУС 511. Записала Ратушняк Оксана 2010 року. Ратушняк Наталія (1980). Кіровоградська область, Гайворонський район, Хащувате</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Кіровоградщини/">Фольклор Кіровоградщини</a></li>
	</ul>
</footer>
<!--#include virtual="/-/inc/general__page_end.inc" -->
