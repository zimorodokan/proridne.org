<!--#include virtual="/-/inc/general__page_start.inc" -->
<title>Про хитрого цигана ☼ Українська народна казка ☼ Народна творчість</title>
<meta name="Description" content="Українська народна казка Гуцульщини, Покуття, Закарпаття «Про хитрого цигана» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Про хитрого цигана.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Про хитрого цигана <br><span class="article__headerDescription">Українська народна казка Гуцульщини</span></h1>
	<p>Був один дідич, мав він дуже великий ліс. І був такий велет, що йому той ліс дуже ломив, нищив. Дідич давав військо, аби вигнало того велета з лісу, і нічого те військо не могло зробити. Одного разу їде дідич на ярмарок і стрічає цигана. І питає його циган:</p>
	<p>— Пане, що ви такі задумані, що ви такі сумні?</p>
	<p>— Іди, чоловіче, від мене, дай мені спокій, — каже дідич.</p>
	<p>Але як зачав його циган питати, дідич признався, що в него велет ломить ліс і він не годен того велета відігнати. А циган йому сказав:</p>
	<p>— Я його вижену. Але щоби ми з вами їли з одної миски одну страву. Яку ви, таку й я.</p>
	<p>І пан на це ся з ним погодив.</p>
	<p>Узяв пан цигана до себе, циган переночував і рано сказав служниці, аби йому злагодила десь зо півкілограма сиру. Злагодила вона йому той сир, спакувала як слід, а він сказав:</p>
	<p>— Ні, не так.</p>
	<p>Та змняцкав той сир і поклав собі за пазуху. Та взяв з собою молоток і пішов у ліс. Прийшов д’тому велетові і говорить до него:</p>
	<p>— Що би ти, чоловіче, хотів, аби ти з цего лісу пішов геть? А велет пішов т’свої мамі і сказав:</p>
	<p>— Мамо, прийшов д’мені такий маленький чорний чоловік і сказав, би ми вибралися геть.</p>
	<p>А мама того велета дала йому такий камінь — гримовицю. І сказала:</p>
	<p>— Дай йому цю гримовицю. Як потисне він її так, що з неї вода потече, то мусимо піти геть. А як ні, то лишимось тут.</p>
	<p>Прийшов велет до лісу, показав циганови ту гримовицю та як потис її, замало на муку не розтис. А циган каже:</p>
	<p>— Е, то не так. Давай її сюди.</p>
	<p>Та як приклав циган ту гримовицю до свого сиру, та як склав на грудях руки, та як потис, та вийняв гримовицю цілком мокру. Прийшов велет до свої мами та й каже:</p>
	<p>— Я замало на муку не розтис ту гримовицю і з неї вода не потекла, а він як притис її до грудей, то вибрав її цілком мокру.</p>
	<p>А його мама сказала:</p>
	<p>— Іди т’циганови і скажи йому, що як він сильніше свисне за тебе, то ми підем геть, а як ти сильніше свиснеш, то не підем.</p>
	<p>Прийшов велет т’циганови і каже:</p>
	<p>— Так, чоловіче, будем свистати. Як ти сильніше свиснеш, то я піду, а як я сильніше свисну, то не піду.</p>
	<p>Сказав циган:</p>
	<p>— Ану свищи. Як ти задуже свищеш?</p>
	<p>Велет як свиснув, то з дерева лист падав. А циган йому каже:</p>
	<p>— Аби ти мав який платок, щоб зав’язав собі очі. Бо як ти свистав, то з дерева лист падав, а як я буду свистати, тобі з голови очі впадуть.</p>
	<p>Велет зав’язав собі очі, а циган як упоров його молотком по голові, йому замало з голови очі не випали.</p>
	<p>Сказала мама велетові:</p>
	<p>— Іди д’нему і змагайтеся, котрий далі скочить, котрий буде прудший.</p>
	<p>Прийшов велет т’циганови і сказав йому це. А циган каже:</p>
	<p>— Ти пригни мені цю тонку березу.</p>
	<p>Велет нагнув її, а циган вчепився за верх і каже:</p>
	<p>— Пускай!</p>
	<p>Велет пустив, а береза випросталася і шпурила циганом може на п’ятдесят метрів. Велет ще туди не дійшов, а циган устав і йде проти него.</p>
	<p>— Ти ще тут? А я вже відти йду. Пішов велет т’свої мамі та й каже:</p>
	<p>— Мамо, мусимо йти геть, бо з циганом виграти не годен. І пішли вони геть. І ліс став спокійний.</p>
	<p>А циган нічого не робить, разом з паном снідає. Яка їда панови, така й циганови. А циган лиш грає в скрипку і приказує робочим байки. А робочі мало що роблять, лиш дивляться на цигана, бо він інтересно бреше.</p>
	<p>Наказав пан тим своїм робочим, аби до цигана й слова не говорили. Хто буде говорити, того відправить з роботи. Тоді циган сказав панови:</p>
	<p>— Ого! Таке щастя, як у вас, я знайду хоч де. Взяв скрипку й молоток та й пішов.</p>
	<p>Іде він дорогою й стрічає три чорти. Запитали його ті чорти:</p>
	<p>— Ти би, чоловіче, не був наш товариш? А він їм на те:</p>
	<p>— Буду. Але хто буде старший? А чорти йому сказали:</p>
	<p>— У нас у хаті є залізне лужко. Хто його перетрутить з одного кута в другий, той буде на тому лужку спати і той буде старший.</p>
	<p>Пробували чорти то лужко перетрутити з одного кута в другий і ніхто не міг. І порозходилися чорти. А циган найшов ґранік, пересунув то лужко з одного кута в другий та ляг собі на то лужко, вкрився коцом і спить.</p>
	<p>Приходять чорти. А він сказав їм так:</p>
	<p>— Один хай піде і купить мені струн до скрипки, бо пірвалися, другий най у кімнаті порядок робить, а третій — випуцує скрипку.</p>
	<p>Радяться чорти, що з циганом робити, аби його збутися. Подумали, що його треба вбити. А циган ту їхню розмову підслухав. Заніс він до хати кавалок поліна, укрив на своїм лужку, а самий заліз під лужко.</p>
	<p>Чорти як узяли молотити, то побили то поліно на дрібні кавалки. Та й повтікали. Думали, що вже цигана вбили. А циган виніс тріски з того поліна геть, а самий ліг на лужко та й спить. Приходять чорти. А він каже:</p>
	<p>— Один іде по дрова, один кладе ватру, а один іде води.</p>
	<p>А чорти запитали цигана, нащо йому цего. Циган їм каже:</p>
	<p>— Мене так сеї ночі блохи кусали, що я на п’ять хвилин не міг заснути. Буду парити лужко.</p>
	<p>А чорти подумали собі: «Як ми його так били, а він каже, що його блохи кусали, то біда». І запитали чорти, що би він хотів, аби він добровільно пішов від них геть. А циган їм сказав, що хоче мішок грошей.</p>
	<p>Дали йому чорти мішок грошей, і циган пішов собі додому. Файно побудувався. Поставив хати порядні і файно собі жив.</p>
	<p>Жив циган, скілько жив, та купив собі рушницю і пішов на польовання. Здибав його той самий чорт і сказав:</p>
	<p>— Чоловіче, що би ти хотів, аби ти записав мені ту душу, що за ню не знаєш?</p>
	<p>А циган сказав:</p>
	<p>— Дай мені півміха грошей, та й запишу.</p>
	<p>Та й дав йому чорт півміха грошей, і циган йому розписався кров’ю за душу, що за ню він не знав.</p>
	<p>А циганка була вагітна. Узнали чорти, що циганка мала дитину, і приходить чорт за тою душею.</p>
	<p>— Добрий день! — каже циганови. — Коби ти мені дав ту душу, що в нас є записана.</p>
	<p>А циган мав таке крісло, що як посадити кого на то крісло, то не встане той, аби го різали й пекли, аж поки циган не скаже: «Встань». Чорт його запитав:</p>
	<p>— Не меш мене заставляти, би пуцував тобі скрипку?</p>
	<p>— Ні.</p>
	<p>Дає йому циган то крісло, і чорт сідає. Але це був товариш чортів, а не той, що циган йому записку давав.</p>
	<p>Сів чорт файно на кріслі, а циган сказав жінці, би принесла дров і розпалила в печи. Циган вніс залізну палицю, розпік її на вогни і гріє чортови плечі. Чортови пече, а він з того крісла встати не годен. І сказав той чорт, що він не скаже своїм товаришам, що з ним було, лиш аби циган пустив його геть. І пустив його циган.</p>
	<p>Прийшов чорт до своїх, а старший чорт його питає:</p>
	<p>— Чому ти то не приніс? А той сказав:</p>
	<p>— Я не в силі то принести.</p>
	<p>Він тоді сказав другому чортови:</p>
	<p>— Іди ти.</p>
	<p>Пішов той. Приходить до цигана й каже:</p>
	<p>— Чому ти, чоловіче, не даєш тоту душу, що ти нам записав? А він каже:</p>
	<p>— У мене був твій товариш, я йому давав, а він сказав, що не годен понести.</p>
	<p>— То давай, — каже, — най я йду геть. А циган каже:</p>
	<p>— Ні. Ми колись були товариші. Сідай у мене, закуримо, поговоримо. Спічнем, і підеш.</p>
	<p>— А не меш ні, — каже, — заставляти, аби-м ті скрипку випуцував?</p>
	<p>— Ні.</p>
	<p>Сідає чорт на то крісло, циганка розпалює в печи і запікає ту залізну палицю. Та як зачала того чорта печи по плечах тою гарячою шиною, чорт сказав, що не скаже своїм товаришам нічого, аби лиш він пустив його відти живого. І пустив його циган.</p>
	<p>Приходить чорт до свого найстаршого, а той каже:</p>
	<p>— Вас уже два там було. Чому ви то не приносите?</p>
	<p>— Я не в силі то принести, я не годен.</p>
	<p>Старший чорт ся взлостив, зібрався і подався до цигана. Приходить він до цигана та й каже:</p>
	<p>— Чому ти, чоловіче, не даєш ту душу, що мені її записав? Циган говорить до него:</p>
	<p>— Онде на печи воно лежить. Таке, що я би в нігті то поніс, а вони сказали, що не годні.</p>
	<p>— То давай, — каже, — най я йду геть. А циган йому каже:</p>
	<p>— Чоловіче, відпочинь, щось поговоримо.</p>
	<p>Та й дає йому то крісло. Сідає собі чорт на то крісло, циганка розпалює в печи і гріє ту палицю залізну. І як зачала того чорта печи! А циган каже:</p>
	<p>— Віддай мені ту записку. Поки ти ту записку не віддані, я тебе з цего крісла не пущу.</p>
	<p>Свиснув чорт у пальці, і приніс другий чорт мішок документів. А циганка не вміє ні читати, ні писати. Вона вишпурила то в піч і сказала:</p>
	<p>— Нема тут записки нашої.</p>
	<p>Тоді чорт посяг у чобіт за холяву і віддав ту записку. І циган його ослобонив з того крісла.</p>
	<p>Жив той циган, кілько жив, і вмер. Прийшов він до бога і каже:</p>
	<p>— Господи, куди я маю йти? А бог йому каже:</p>
	<p>— Ти не є такий праведний, аби пішов до мого царства. Треба тобі йти до пекла.</p>
	<p>Пішов циган до пекла. Як ті чорти його вздріли, як гримнули тою брамою!</p>
	<p>— Цей прийшов нас печи!</p>
	<p>І цигана до пекла не пустили. Циган вертається до бога і каже:</p>
	<p>— Господи, вони мене там не приймають. Тоді господь йому сказав так:</p>
	<p>— Це літо мають дуже вродити горіхи. І має прийти до тебе смерть. Ти маєш ті горіхи рвати, товчи і давати їй ті зернята, аби вона їла і аби ти її добре поправив.</p>
	<p>І пішов циган на землю. А горіхи дуже вродили. Циган тоти горіхи рве, товче і смерти дає лушпину, а зернята їсть самий. Але дав циган смерти і півзернятка того. А смерть з’їла то та й запитала:</p>
	<p>— Чоловіче, що то ти мені таке добре дав? А циган їй сказав:</p>
	<p>— Якби ти залізла в цей свищ, то я би тобі враз таке добре давав. Вона залізла там, а циган затесав кілочок, заткав ту дірочку і сказав:</p>
	<p>— Тепер нічо не меш їсти.</p>
	<p>І поклав собі смерть разом з тим горіхом за ремінь. Прийшов циган до бога та й каже:</p>
	<p>— Господи, я вже смерть поправив. А господь його запитав:</p>
	<p>— А де тота смерть?</p>
	<p>— Озде в ремени, — сказав циган.</p>
	<p>Витяг він з того ременя горіх, розіткав той кілочок, а смерть ледве що жива. І тоді господь сказав:</p>
	<p>— Ну, цигане, з тобою я нічого не годен зробити. Мусиш назад іти до пекла, де тебе не приймали. Тепер тебе мають приймити.</p>
	<p>Приходить циган під браму. Як уздріли чорти цигана під брамою, відтрутили його від брами, а браму закрили на три спусти. І сказали:</p>
	<p>— Ти нам не будеш плечі печи і над нами не будеш старшувати. І пішов циган раз на все додому.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Нижній Березів, Косівського району, Івано-Франківської області 29 травня 1983 року Драгомирецький Михайло Іванович (1909 року народження)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>


<article class="articleMain">
	<h1 class="articleMain__header">Про хитрого цигана <br><span class="article__headerDescription">Українська народна казка Закарпаття</span></h1>
	<p>Жив один бідний, дуже бідний циган. Але дуже був хитрий. Ходив він по селі, ходив. Раз приходить до великого поверхового панського дома. Видить він, а там угорі пани. Циган став собі на коліна коло того дома, підняв руки й гойкає:</p>
	<p>— Господи, верж мені сто рублів. А як вержеш дев’ятьдесять дев’ять, я не возьму. Господи, верж мені сто, бо дев’ятьдесять дев’ять я не возьму.</p>
	<p>Просить, просить, а пан став собі та слухає. І думає: «Ану вержу йому дев’ятьдесять дев’ять. Чи возьме? Не возьме.» Полічив пан скоро гроші, верг дев’ятьдесять дев’ять рублів, а циган схопив їх:</p>
	<p>— Ой вислухав мене бог. Верг мені гроші. Циган скоро полічив — дев’ятьдесять дев’ять.</p>
	<p>— Господи, — каже, — зостанешся мені єден рубель винен. А пан зажурився. Йой, що тепер буде? Бігом за циганом.</p>
	<p>— Цигане, цигане, постій!</p>
	<p>— Що є?</p>
	<p>— Давай гроші. То мої, то я тобі верг. Ти казав, що не возьмеш дев’ятьдесять дев’ять, лем сто.</p>
	<p>— Ой ні, мені бог верг.</p>
	<p>— То я, цигане, верг.</p>
	<p>— Ніт.</p>
	<p>— Не даєш мені гроші, я тебе дам у суд.</p>
	<p>— Як ти мене в суд даш?</p>
	<p>— Дам.</p>
	<p>— Слухай, кеть ти мене хочеш у суд давати, та я не піду такий цуравий. Одінь мене в своє плаття.</p>
	<p>— Добре, ходи, цигане, я тебе одіну.</p>
	<p>Прийшов циган до пана, одівся, пан іще його нагодував, дав му їсти. І дав чизмо, шаття красне, посадив го на коч і везе в суд. Прийшов до суду і скаржиться:</p>
	<p>— У мене таке діло. Циган просив сто. Молив: «Боже, Боже, верж мені сто. А як вержеш дев’ятьдесять дев’ять, то я не возьму». А я, — повідає, — верг циганови дев’ятьдесять дев’ять. Циган полічив та говорить: «Боже, зостанешся мені рубель винен.»</p>
	<p>Суддя вислухав.</p>
	<p>— Тепер, — каже, — я цигана вислухаю. Цигане, устань. Ходи сюди і розкажи, як тото була.</p>
	<p>— Так було, — підтвердив. — Я справді, — каже, — гойкав: «Пане, верж мені...»</p>
	<p>— Та він бреше, — не витримав пан.</p>
	<p>— Мовчіть, пане. Говори, цигане, далі, — пропонує суддя.</p>
	<p>— ...Я молився й просив. А він ще може сказати, той пан, що й це шаття на мені його.</p>
	<p>А пан сердиться:</p>
	<p>— Но а як? Моє воно.</p>
	<p>— Ніт, — дивується суддя. — То так не може бути. Ти на суд його дав та й кажеш, же то твоє шаття?</p>
	<p>І циган виграв право. І шаття йому осталося, і гроші осталися. Іде циган веселий. Уже пан його на коч не взяв. Пан їде, а циган іде пішо. Іде собі пофітькуючи, бо гроші має й шаття має.</p>
	<p>Їде кочом другий пан. Став пан з кочом, поклонився та каже:</p>
	<p>— Сідайте, пане, на коч. Зрадувався циган:</p>
	<p>— А ти що за єден? А пан зафігльовав:</p>
	<p>— Та я син Божий.</p>
	<p>— Ого, — говорить, — почекай. Та твій отець мені єден пеньгів остався винен.</p>
	<p>Засміявся пан, вийняв пеньгів і дав циганови. Циган узяв пеньгів, зійшов з коча й пішов далі пофітькуючи.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Туриця, Перечинського району, Закарпатської області 28 березня 1988 року Козак Марія Юріївна (1928 року народження)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>


<article class="articleMain">
	<h1 class="articleMain__header">Про хитрого цигана <br><span class="article__headerDescription">Українська народна казка Покуття</span></h1>
	<p>Був циган та й мав одного хлопця. Вигодував він його, хлопець виріс уже. А старий циган був ковалем. Хлопець уже парубок, та й каже йому батько: — Ходи зо мною до кузні, будеш щось мені помагати. Я не годен самий заробляти, а ти будеш ходити без роботи?</p>
	<p>А він не хоче, той циган молодий, робити. Та й так ниньки і так завтра, старий самий робить у кузні. Люди приносять йому роботу всіляку, приводять коні кувати. Циган самий не встигає. Кличе хлопця до помочі, а хлопець не хоче йти. Не хоче ніц робити. Каже циган до жінки, до циганки:</p>
	<p>— Ну й що з цим хлопцем робити? Як він буде в світі жити? Він не хоче нічого робити.</p>
	<p>А жінка йому:</p>
	<p>— А я знаю, що з ним робити?</p>
	<p>— Наженім його від хати. Не хоче робити, то най іде. Взяли та й нагнали хлопця від хати. Каже старий циган:</p>
	<p>— Іди в світ за очі, би я тебе не видів. І пішов хлопець.</p>
	<p>Ішов він, ішов і зайшов у ліс. Ходить по лісі, роззирається, дивиться — на дереві є шабелька, і шабелька та підписана: «Хто мене озме, ніколи в життю горя не буде знати. Дуже добре йому буде». Він підліз на то дерево й ту шабельку здоймив, той циганчук молодий. Придивився, що там написано, і взяв шабельку з собою. І далі йде лісом.</p>
	<p>Ходи він лісом і найшов там якусь хату, якісь будівлі. Ввійшов до тої хати. Видко, що там хтось мешкає, але нікого не застав. Найшов собі там щось їсти, сів собі та й їсть. Чує — рипнули двері. Входять до хати дванадцять опришків. Питають його:</p>
	<p>— Що ти тут робиш? Каже він:</p>
	<p>— Сів коло стола та й їм.</p>
	<p>А ті, як звичайно опришки, зачали з ним сваритися. Хотіли вони того циганчука вбити. А він тоді що? Витягає ту шабельку і каже:</p>
	<p>— Рубай, шабле!</p>
	<p>І шабля рубає, стинає опришкам голови, всіх дванадцять опришків зарубала; він поскидав їх на купу — і все.</p>
	<p>Ходить він по тих хатах — там їх, може, три чи штири, — ходить і шукає гроші. Найшов одну залу, а там повнісінько золота. Опришки його наносили, бо опришки грабували. Найшов він кільканадцять мішків і набирає того золота в мішки. Тоді пішов надвір, до стайні, найшов якогось там коня, запряг до воза, мішки з золотом позав’язував, повисаджував на фіру і везе додому.</p>
	<p>Привіз він золото додому уночі, всі мішки поносив до хати, а конину пустив у ліс, виліз на піч і спить. Гроші склав серед хати, а сам на печі.</p>
	<p>Старий циган і циганка не чули цего, бо спали. Рано повставали вони, дивляться — а в хаті якісь мішки. Вони мацають, а то гроші в мішках. Дивляться, а молодий хлопець, їхній циганчук, спить на печі. Каже старий циган до циганки:</p>
	<p>— Жінко, це золото. Це не гроші, це — смерть: десь наш хлопець закрав їх. Це — смерть. Що з цим робити?</p>
	<p>Каже жінка:</p>
	<p>— Йди, чоловіче, до канцелярії й скажи, що наш син десь украв гроші. Най прийдуть і беруть ці гроші від нас, бо це є смерть. І най його беруть.</p>
	<p>А чоловік каже циганці:</p>
	<p>— Ай, я не йду, іди ти. Я недобре вбутий, іди ти. Вона йому:</p>
	<p>— Ну то йду.</p>
	<p>Зібралась циганка та й пішла. Хоче, би забрали від хати гроші та й хлопця.</p>
	<p>Але вона не пішла до канцелярії, а пішла до ксьондза. Чоловік післав її до канцелярії, а вона — до ксьондза. Приходить та й каже:</p>
	<p>— Отче духовний, наш син обікрав банк, тілько міхів золота приніс. А ксьондз їй:</p>
	<p>— Де? Ти, дурна циганко, прийшла манити мене. Іди геть, — каже, — би-м ті не видів.</p>
	<p>— Отче, ану збирайтеся, ходіть подивитесь, кілько в нас є міхів золота.</p>
	<p>Ксьондз збирається та й іде вже дивитися. Приходи ксьондз до цигана — точно, серед хати є кілька міхів золота, а молодий циган спить на печі. Будить його ксьондз, того циганчука на печі.</p>
	<p>— Вставай, — каже, — циганчуку. Той устав.</p>
	<p>— Що ти робиш? Спиш?</p>
	<p>— Сплю.</p>
	<p>— Де ти цего золота стілько накрав, відки ти його привіз? — каже ксьондз циганчуку.</p>
	<p>А циганчук йому:</p>
	<p>— Я не крав золота, мені дали добрі люде.</p>
	<p>— Не може бути, — каже ксьондз. — Ти гроші вкрав. Той йому:</p>
	<p>— Ну та й украв. Що вам до того? Украв!</p>
	<p>— То ти файний злодій, як ти тілько золота накрав. Циганчук:</p>
	<p>— Ну та й файний. Каже ксьондз циганови:</p>
	<p>— Як ти такий файний злодій, аби цеї ночі вкрав у мене телицю тільну. Як не вкрадеш, то я тебе замельдую на жандармерію, що ти закрав тільки золота. Прийдуть озмуть гроші і тебе озмуть.</p>
	<p>Циганчук каже:</p>
	<p>— Вкраду, отче, украду й телицю.</p>
	<p>— Але дивися, би-с украв, бо замельдую тебе до жандарів. Ксьондз пішов, а циган виспався, устав, мішки з золотом десь заховав, узяв трохи грошей у сумку і йде до міста. Пішов і купив двадцять літер горівки. Приніс її з міста, і розчиняє стара циганка на горівці підпалки. Бо він має вночі телицю красти, а в ксьондза сила псів є, таких напіввовків. Треба дати тих підпалків псам. Набрав він їх у торбу. Смерклося, і він іде до ксьондза красти телицю.</p>
	<p>А ксьондз усю свою зграю псів поспускав. Як цей прийде, би його вночі роздерли. Прийшов циган з тими підпалками до ксьондза на подвір’я, пси до него. А він кидає їм потроху тих підпалків. Витягає й кидає. Викидав з торби всі, а пси з’їли.</p>
	<p>З’їли то пси і всі зробилися п’яні, бо то хліб на горівці печений. Полягали, як мертві. Вже не мають пам’яти. Циган пішов до стайні, відв’язав телицю, вивів із стайни і повів додому. А пси лежать на подвір’ї, бо п’яні.</p>
	<p>Ксьондз устав рано, подивився, а пси лежать усі, як побиті. Поздихали чи що? Ні, пси живі, але встати не годні. Гей, що це зробилося з псами?</p>
	<p>Іде ксьондз до стайні дивитися, чи є телиця, — телиці нема, циган украв. Тоді ксьондз іде до цигана. Той спить на печі.</p>
	<p>— Цигане, вставай! Той устав.</p>
	<p>— Що є, отче.</p>
	<p>— Ти вкрав телицю?</p>
	<p>— Украв.</p>
	<p>— Віддай телицю, не жартуй.</p>
	<p>— Я, отче, не віддам телицю.</p>
	<p>— А де ж ти подів її?</p>
	<p>— Я телицю вкрав і зарізав. Я казав, що вам її не віддам. Нема телиці — і все.</p>
	<p>— Ну добре, нема то нема. Я ще маю файну кобилу. Би ти за ніч її вкрав. А як не вкрадеш, то замельдую до жандарів за золото.</p>
	<p>— Добре, вкраду. Але би ви знали, що як украду, то не віддам.</p>
	<p>— Добре, аби-с украв.</p>
	<p>— Вкраду.</p>
	<p>Виспався циган, бере в пуделко грошей і йде до міста. Купує сорок літер горівки і приноси її додому.</p>
	<p>— Розчиняй, мамо, знов на підпалки, бо треба йти кобилу красти. Циганка розчинила, напекла тих підпалків. Він бере в торбу багато горівки і йде до ксьондза красти кобилу.</p>
	<p>Ксьондз поставив у стайні цілу купу сторожів. А одного сторожа висадив на кобилу. Та й псів усіх поспускав — все! І каже сторожам:</p>
	<p>— Хлопці, я вас прошу, би-сте цеї ночі не спали. Би циган не вкрав кобилу. А я вам файно заплачу.</p>
	<p>— Нє, — каже, — не будем спати.</p>
	<p>Циган бере в руки баньку горівки, двадцять літер, а на плечі — торбу підпалків, печених на горівці, і приходить до ксьондза на подвір’я. А пси до него. Пси вже витверезилися, вже гавкають. А він кидає їм тих підпалків. І так кидав, поки не викинув усі з торби. Пси з’їли і сп’яніли. І полягали спати. Вже не гавкають, вже нічого не кажуть, та як поздихали.</p>
	<p>Циган іде до стайні, але не в стайню, а поза нею. Продер два-три сніпки і заліз на стрих стайні. Продовбав у стриху маленьку дірочку і висипає потроху горілку. Закапала горівка на того сторожа, що сидів на кобилі. А там сторожів доста. Пси вже сплять, а сторожі не сплять, бо ксьондз казав, що добре їм заплатить. Каже той на кобилі:</p>
	<p>— Хлопці, щось капає мені на голову. Він помацав, полизав, а то — горівка.</p>
	<p>— ...Мой, хлопці, — каже, — це горівка капає!</p>
	<p>— Не може бути.</p>
	<p>— Ану, полижи.</p>
	<p>Той полизав, той полизав.</p>
	<p>— Точно, — каже, — горівка. Певно, ксьондз поклав горівку на стрих, а вона трохи перевернулася та й капає. Може, там ще є горівка? Може, вип’ємо.</p>
	<p>Сторожі побігли на стрих. І той, що сидів на кобилі. Вони на стрих, а циган — із стриху. Та й до стайні. Відв’язав кобилу та й поїхав. А сторожі найшли горівку і так попилися на стриху, що лежали там, як ті пси на подвір’ї.</p>
	<p>Ксьондз приходи до стайні — кобили нема. Пси лежать, сторожі лежать, як побиті. Тоді йде ксьондз до цигана. Той спить на печі.</p>
	<p>— Цигане, вставай! Циган устав.</p>
	<p>— Ти вкрав кобилу?</p>
	<p>— Вкрав.</p>
	<p>— Ой не жартуй, віддай кобилу, цигане.</p>
	<p>— Отче, я вже не маю кобили.</p>
	<p>— А де дів?</p>
	<p>— Продав.</p>
	<p>— Кому ти її продав?</p>
	<p>— Та продав добрим людям, що помагали мені красти. Що робити? Став ксьондз і зажурився. Та й каже:</p>
	<p>— Ти знаєш що? Цеї ночі би-с украв мою попадю. А як не вкрадеш, замельдую тебе до жандармерії.</p>
	<p>А той каже:</p>
	<p>— Вкраду, отче, вкраду й попадю.</p>
	<p>— Але дивися, би-с украв саме в дванадцятій годині. Не пізніше, не борше, а лиш в дванадцятій годині.</p>
	<p>— Вкраду в дванадцятій годині.</p>
	<p>І ксьондз пішов додому. Поприв’язував багато псів, нарихтував багато замків, щоб не вкрав циган попадю. А циган виспався в днину, встав понад вечір, гроші в кишеню і пішов до міста. Купив горівки, приніс її додому та й каже:</p>
	<p>— Мамо, розчиняйте, будем печи підпалки. Треба ввечір іти до ксьондза красти попадю.</p>
	<p>Циганка розчинила, напекла повну торбу підпалків, та як того разу. Підходить дванадцята година, взяв він торбу на плечі і йде до ксьондза. Дивиться на дзиґарок, коли буде дванадцята година і коли він має красти. Зробив опудало чоловіка, вбрав у кашкет і поставив у ксьондза під стайню.</p>
	<p>Вже дванадцята година. Циган віддав псам з торби підпалки, пси з’їли, поп’яніли й полягали — все. Циган біжить до ксьондза під вікно. І кричить:</p>
	<p>— Отче, хтось вам худобу з стайні повипускав! Вставайте, отче! Ксьондз рушницю в руки і бігом до стайні. Дивиться, під стайнею стоїть циган. Ксьондз його стріляє. Циган впав. А то опудало було. А нім ксьондз устрілив, циган забіг у покої, попадю на плечі й поніс. Украв попадю.</p>
	<p>Ксьондз утішився, що цигана вбив, — уже попаді не вкраде. Ксьондз до покою, а попаді нема. Думає собі ксьондз: «Може, вона напудилася, що я стріляв надворі? Може, втекла, сховалася десь». Шукав попадю та й не найшов, бо циган украв.</p>
	<p>Несе циган попадю на плечах попри озеро. А з озера вибігає панок.</p>
	<p>— Чекай, цигане, що ти несеш?</p>
	<p>— Несу попадю.</p>
	<p>— Продай, — каже, — цю попадю нам. Нам треба кухарки. Каже циган:</p>
	<p>— Продам.</p>
	<p>— Скілько хочеш за неї?</p>
	<p>— П’ять мішків золота. Той каже:</p>
	<p>— Лізу я в болото й спитаю наших старших. Як скажуть дати, то дам тобі п’ять мішків золота.</p>
	<p>Пішов той панок у болото і розказав, що така й така справа, циган хоче за попадю п’ять мішків золота. Панки думають: «Трохи забагато, але нам треба кухарки. Треба дати п’ять мішків золота». Приходить той старший та й каже:</p>
	<p>— Дамо п’ять мішків золота.</p>
	<p>— Але я не годен нести п’ять мішків золота, мені треба його віднести.</p>
	<p>— Відвезем.</p>
	<p>Дав він їм попадю, а вони йому дали п’ять мішків золота, ще й додому відвезли.</p>
	<p>Циган дома золото сховав, сам виліз на піч і спить. А ксьондз наплакався добре за жінкою, наплакався та й іде рано до цигана.</p>
	<p>— Ну що, цигане, спиш?</p>
	<p>— Сплю, отче, бо цілу ніч крав вашу попадю та й не виспався.</p>
	<p>— Цигане, — каже, — то ти вкрав мою попадю?</p>
	<p>— Вкрав, отче.</p>
	<p>— Слухай, не жартуй, віддай. А він йому:</p>
	<p>— Та що вам, отче, віддам? Я вашу жінку продав.</p>
	<p>— Та кому ти продав її? Може би відкупив?</p>
	<p>— Добрим людям продав.</p>
	<p>— Котрим людям?</p>
	<p>— Тим, що помагали мені красти.</p>
	<p>— Бійся бога, цигане, прошу тебе, віддай жінку. Я що тепер маю на старість робити? Ні женитися, ні самому віка доживати. Гірко самому.</p>
	<p>Що я маю робити на старі літа? Віддай жінку, цигане, я тобі заплачу. Я не хочу задурно. Кілько хочеш золота тобі дам.</p>
	<p>— Дасте, отче, три мішки золота, то буду пробувати, — каже. — Як зможу, то верну вам попадю.</p>
	<p>Каже ксьондз:</p>
	<p>— Дам. Дам тобі три мішки золота, лишень віддай мені жінку, бо ти мене осиротив.</p>
	<p>Пішов циган у ліс, найшов зайця, взяв у мішок, нарубав собі патичків, таких кілочків, в’язочку та й узяв великий клубок ниток. Забрав то все з собою і йде до озера. Приходить до того озера і забиває кілочки, і мотає нитки — робить лінію. Виходить панок з озера та й каже:</p>
	<p>— Що це ти робиш, цигане? А він каже:</p>
	<p>— Відмірюю план. Хочу класти тут церкву. А той каже:</p>
	<p>— Йой, як ми будем тут жити, як ти церкву покладеш? Не клади церкву, бо нам не буде де жити.</p>
	<p>Циган йому:</p>
	<p>— Віддайте попадю — не буду класти церкву. Вернувся панок до своїх та й каже:</p>
	<p>— Циган хоче класти тут церкву. Каже віддати попадю, то не буде класти.</p>
	<p>Вони радяться в болоті, що робити. Каже старший так:</p>
	<p>— У нас є такий, що дуже живо бігає. Іди, — каже, — до него і скажи йому: «Будемо оба змагатися. Хто кого перебіжить, того буде попадя».</p>
	<p>Циган кілки забиває, а той панок виходить з болота і каже:</p>
	<p>— Будем оба змагатися.</p>
	<p>— Як? — питає циган.</p>
	<p>— Будем оба бічи. Хто кого перебіжить, того й буде попадя. А циган має коло себе зайця в мішку. Та й каже:</p>
	<p>— Я маю хлопця. Будеш бічи з моїм хлопцем. Бо як ми оба будем бічи, то весь світ завалимо. Будеш з хлопцем бічи, бо я так біжу, що страшне.</p>
	<p>Питає панок:</p>
	<p>— А де той хлопець?</p>
	<p>— Озде-о коло мене.</p>
	<p>— А як називається твій хлопець?</p>
	<p>— Яцко.</p>
	<p>— То пускай його та й будем бічи, — каже панок.</p>
	<p>Той мішок розв’язав та й пустив. А заєць як дременув, та й побіг, та й побіг. Панок біжить, та не годен зайця догонити. Кричить:</p>
	<p>— Яцку, чекай!</p>
	<p>А «Яцка» вже й не видко. Циган сидить та й сміється. Бігав, бігав панок, трохи очі не повискакували йому. Та й вернувся. Приходить в озеро до своїх та й каже:</p>
	<p>— Я лишень з його хлопцем біг, та не міг перебічи, а його я перебіжу? Треба попадю віддати.</p>
	<p>А старший каже:</p>
	<p>— В нас є ще оден такий, що дуже теньґо боре. Ану йди, — каже, — та будеш з ним змагатися. Хто кого переборе?</p>
	<p>Вилізає панок з болота.</p>
	<p>— Ну що, — каже циган, — віддаєте попадю?</p>
	<p>— Нє, будемо оба змагатися. Каже циган:</p>
	<p>— Як змагатися?</p>
	<p>— Будемо оба боротися. Хто кого переборе, того й буде попадя. Каже циган тому панкови так:</p>
	<p>— У мене є дід. Будеш змагатися з моїм дідом. Бо як ми будем оба змагатися, то завалимо світ.</p>
	<p>Панок:</p>
	<p>— А де той дід?</p>
	<p>— Та генди-о, — каже, — спить у барлозі.</p>
	<p>— А як той дід називається? — питає панок цигана. Циган йому:</p>
	<p>— Мій дід називається Матій. Гай ходім до него.</p>
	<p>Пішли вони до того барлога, де медвідь спав, до тої дучі, та й будять його. А медвідь спить та й не вибігає так живо з тої дучі. Каже панок:</p>
	<p>— Щось твій дід не пилується, не виходить. Може, його тут нема? Циган:</p>
	<p>— Є. Іди вирубай довгу жердку і будем діда будити, штурхати в ту дучу. І він вилізе.</p>
	<p>Панок пішов, вирубав довгу жердку і штурхає в дучу, будить того «діда». Штурхав, штурхав і збудив. Медвідь узлостився і вибіг з дучі. Злапав панка в свої лаби. Борються. Так боролися, так обкусав медвідь панка, що той ледве від него вирвався з душею. Та й утік у озеро. Каже своїм:</p>
	<p>— Нема з того нічого. Треба віддати попадю. Бо я з його дідом боровся, то думав, що життя віддам.</p>
	<p>Каже старший:</p>
	<p>— У нас ще є оден такий, що дуже теньґо свище. Хай іде з ним змагатися.</p>
	<p>Виходить той з озера. Циган каже:</p>
	<p>— Ну що є?</p>
	<p>— Не віддаєм попадю. Ще будем оба змагатися.</p>
	<p>— Добре. А як будемо змагатися?</p>
	<p>— Хто дужче свисне, того буде попадя.</p>
	<p>— Най буде, — каже циган.</p>
	<p>— Хто буде борше свистати? — каже панок. А циган каже панкови:</p>
	<p>— Свищи ти борше. Ти теньґо свищеш, але як я буду свистати, то очі тобі повискакують.</p>
	<p>Свище вперед панок, і так свиснув, що аж з дерев листя пооблітало. Циганови у вухах примикає, так панок свище. Закінчив панок свистати і каже циганови:</p>
	<p>— Свищи ти.</p>
	<p>А циган йому так:</p>
	<p>— Іди в озеро, най тобі наб’ють на голову два-три обручі і замотають на голову мішок, бо ти дуже добре свистав, але як я свисну, то можуть тобі очі повискакувати.</p>
	<p>Панок пішов у озеро і все розказав.</p>
	<p>— Казав циган набити на голову обручі, бо як він буде свистати, то мені можуть очі повискакувати.</p>
	<p>Вони так і зробили. Набили йому на голову обручі, і він вилазить з озера. А циган злагодив собі файний молоток та й каже:</p>
	<p>— Я свищу!</p>
	<p>Як упарив його молотком по голові, то так одно око й вискочило. І голова була би розскочилася, але обручі були набиті. Голова не розскочилася, а око вискочило. Злапався він за голову і втік у озеро.</p>
	<p>— Йой, — каже, — одно око вже вискочило. Та й каже своїй компанії:</p>
	<p>—... Я дуже теньґо свистав, а циган як свиснув, то й око мені вискочило, і голова мало не розскочилася. Я програв, а циган виграв. Треба віддати попадю.</p>
	<p>Що робити? Вивели вони попадю і йому віддали. Циган виграв. Взяв попадю на плечі й несе. Відніс до ксьондза і віддав йому. А ксьондз дав йому три мішки золота, як обіцяв.</p>
	<p>Приходить циган додому, золото поховав, а циганка, мама його, приносить з села горня молока. Старий циган у кузни на роботі. Молодий циган каже:</p>
	<p>— Мамо, що ви будете горням молоко носити щоднини? Я тілько грошей маю, куплю вам корову.</p>
	<p>Циганка каже:</p>
	<p>— Най буде, купи.</p>
	<p>Пішов молодий циган до міста і купив корову. Файну корову купив. Привів додому.</p>
	<p>— Нате, мамо, би-сте вже не ходили по селі за молоком. Годуйте корову, і буде молоко.</p>
	<p>— Добре, — каже циганка, дає корові їсти і доїть молоко. Молодий циган десь пішов, а гендлярі, ті, що худобою торгують, довідалися, що в цигана є файна корова. Приходять до циганки ту корову купувати.</p>
	<p>— Циганко, ти маєш козу?</p>
	<p>— Нє, я не маю кози, я маю корову.</p>
	<p>Пішли вони подивилися на ту корову — корова файна, сподобалася їм. І кажуть вони циганці так:</p>
	<p>— Йди ти, дурна циганко! Ти що, виділа корову? Це коза, а не корова.</p>
	<p>Та й годяться вони з нею, годяться, і дають гроші, але не як за корову, а як за козу. Купили корову, а заплатили за козу.</p>
	<p>Стара циганка взяла гроші і вже не має корови. Знов ходи в село за молоком. Молодий циган приходи, а мама знов з горням з села іде.</p>
	<p>— Мамо, а корова де, що ви знов по селі за молоком ходите?</p>
	<p>— Ой сину, були купці. Вони казали, що то не корова, а коза. То я ту козу продала.</p>
	<p>— Мамо, вас обдурили.</p>
	<p>— Та ж то коза.</p>
	<p>— То корова була. Вони взяли її за півдурно. Але нічого, — каже молодий циган, — я їм за то віддячуся, тим гендлярам.</p>
	<p>Пішов молодий циган до міста на ярмарок і купив кобилу. Таку стару, не годну: зубів не має, їсти не може, курдюк має на язиці. І така калюхата, черевата. Купив собі циган ту кобилу, відвів набік і тримає на ярмарку. А ті гендлярі, що купили в його матері корову, підходять до него.</p>
	<p>— Що ти, цигане, продаєш цю кобилу?</p>
	<p>— Продаю, — каже, — але ця кобила не для вас. Він узяв та й запхав їй під хвіст пару монет.</p>
	<p>— ... Ви, — каже, — не купите цю кобилу. Питають гендлярі:</p>
	<p>— Чому?</p>
	<p>— Бо ця кобила повна грошей. У ній, — каже, — всередині самі гроші.</p>
	<p>Вони не вірять. А він підвів трохи кобилу, і впала одна монета. Вони дивляться — правильно, кобила калюхата, має повно грошей. Купують ту кобилу. Щось кільканадцять їх скинулися, щоб ту кобилу купити. Купили та й ведуть. Оден веде, а інші ззаду зазирають. Знов упала одна монета.</p>
	<p>— О, кобила повна грошей! Тішаться ті гендлярі:</p>
	<p>— Добру кобилу ми купили. Хоч файні гроші заплатили, але будемо мати золото.</p>
	<p>Привели гендлярі кобилу додому. Кобила не їсть, бо не може, курдюк язик підточив. Як вели кобилу дорогою, монети падали з-під хвоста, а привели додому — нема. І їсти кобила не хоче, і монет нема.</p>
	<p>Вони зазирають під хвіст — монет нема. Кажуть гендлярі так:</p>
	<p>— Видко, що збавилася в кобилі та машинерія, що гроші викидає. Вбиймо кобилу та й виберемо з неї гроші.</p>
	<p>Кобилу вбили, розпороли, а то нема нічо’, ніяких грошей. Вони бідкаються:</p>
	<p>— Циган нас обдурив.</p>
	<p>Та й радяться гендлярі, що тепер робити з циганом, що так теньґо здурив їх усіх. А циган уже розбагатів, має вже й пасіку коло хати. Кажуть гендлярі:</p>
	<p>— Підем у вечір до цигана та й вкрадемо улий меду.</p>
	<p>Та й уночі збираються йти до цигана красти. А циган зробив собі новий файний улий, такий великий, аби він сам у него влізся. Налагодив собі добрий клевець ковальський, сів собі в той улий і сидить.</p>
	<p>Уночі гендлярі приходять красти улий з медом. На пасіці багато улиїв, але вони мацають, котрий тяжчий, де більше меду є. І так мацали, мацали і домацалися до того улия, де циган був. А то важке, бо людина важча за бджоли. Та ще й має циган клевець ковальський.</p>
	<p>— Беремо, — каже, — цей улий. Цей тяжкий, тут є доста меду. Беруть вони його на плечі, той улий. Взяв оден гендляр на плечі та й несе. А другий іде за ним і підтримує улий. Той несе, несе, а циган в улиї лишень підхопиться трохи на ноги та клевцем його у голову — ковть. Та й сів знов в улий. Той зйойкав та й пообзирався. Каже до товариша:</p>
	<p>— Що є? Мені так тяжко, а ти ще мене ковтаєш у голову.</p>
	<p>— Та я не ковтаю.</p>
	<p>Лиш той це сказав, а циган підхопився та й того другий раз у голову.</p>
	<p>— Йой-йой, що ти робиш?! Я так тяжко несу, а ти б’єш?! Та й кладе улий.</p>
	<p>— Неси ти, я вже не годен.</p>
	<p>Узяв другий гендляр улий на плечі, а побитий ззаду йде. Циган підхопився та й того, що ніс, ковть молотком у голову. Та й сів У улий.</p>
	<p>— Ой, що ти робиш?! Ти мені віддаєш? Та я ж тебе не бив.</p>
	<p>— Я нічого тобі не кажу.</p>
	<p>Так вони несли той улий, а циган ковтав їх, ковтав, доки не поглушив. Та й попадали вони. Циган склав їх на купу коло того порожнього улия та й пішов собі. Вже більше нікого не будуть дурити ті гендлярі.</p>
	<p>Пішов собі циган та й зайшов у ліс. Сів в лісі на лежаче дерево та й слухає, де що співає, де що кричить. Слухає. А то грають музики: молодий женився та й веде молоду додому десь із сторони. Циган зачув то, прислухався. Вони йдуть, ближче, ближче попри той ліс, а циган виліз на дерево та й зачав співати. Співає, як дуже файна птаха. Прислухалися люди, що дуже файно співає якась птаха. Каже староста:</p>
	<p>— Станьте, музики, не грайте. Послухаєм, що за спів у лісі. Прислухалися — дуже делікатно співає.</p>
	<p>Каже староста:</p>
	<p>— Ану йдім у ліс та злапаймо ту птаху, та дамо молодій у дарунок. То має бути якась дуже файна птаха.</p>
	<p>Пішли в ліс всі — і музики, і гості. Пішли шукати птахи, що так файно співає. А молоду лишили на дорозі. Сказали їй:</p>
	<p>— Ти стій тут, а ми пошукаємо птаху.</p>
	<p>Шукають, а то вже не співає. Циган з дерева зліз і йде на дорогу до молодої. Приходить до молодої та й каже:</p>
	<p>— Як хочеш жити, то скидай з себе все це вбрання.</p>
	<p>А вона не хоче скидати. У кожусі, у сардаці зібрана, на свій хліб іде. Циган має ту шабельку чародійну. Та й каже молодій:</p>
	<p>— Чисто, до голого розбирайся, а як ні, то зараз ті голову зітну. Вона напудилася, аби не вбив її, розібралася до голого, лишила все та й утекла.</p>
	<p>Гості шукають птаху в лісі, а «птаха» обдирає молоду. І вбирається циган у то вбрання, що молода мала. Та як молода вбрався. Став на дорозі на тім місци, де молода стояла, й стоїть. Ніби він молода.</p>
	<p>А ті ходили, ходили по лісі і нічого не найшли. Та й вертаються гості й музики на дорогу. Приходять, беруть «молоду» і йдуть додому. Молодий «молоду» — під руку та й веде, гадає, що то його жінка.</p>
	<p>Привів «молоду» додому. Там і гості були. Посадили «молоду» за стіл, зачали їсти, пити. «Молода» п’є горівку, порцію за порцією. Люди не можуть надивуватися. Що це за молода, що так теньґо п’є?</p>
	<p>Пішли всі гуляти, а «молода» так гуляє, що попід стелю підскакує. «Яка буйна молода!» — думають люди. А то циган гуляє.</p>
	<p>Погуляли, гості порозходилися, вже по півночі, вже лягають спати. Молодий з «молодою» п’яні полягали та й сплять. Циган трохи придрімав, устав і пішов надвір: зайшов у кошару і злапав барана. Ввів барана до хати і засунув його під ковдру до молодого. Взяв, що йому треба було, та й утік. А баран спить з молодим.</p>
	<p>Вже розвидняється, молодий пробудився та й обмацує жінку. Хоче накрити, аби не змерзла, мацає, мацає — намацав роги! «Чого в мої жінки роги?» Мацає далі — вовна та й вовна. Молодий напудився. Кричить:</p>
	<p>— Тату, мамо, вставайте, світіть!</p>
	<p>— Що є, бог з тобою! Що там?</p>
	<p>— Вставайте, світіть, бо моя жінка має роги й вовну. Встають вони.</p>
	<p>— Тату, як ви ся оженили з мамою, то моя мама також мала першої ночі роги й вовну?</p>
	<p>Старі засвітили, розкривають ковдру, дивляться, а то баран.</p>
	<p>— Ти що, — каже, — привів додому?</p>
	<p>Вигнали барана з хати, а молодий пішов на то село, де він сватав жінку. Найшов жінку дома. Вона йому розповіла про свою пригоду. Розповіла, що це був циган. Але де цигана шукати? Вітра в полі.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Пробабин, Городенківського району, Івано-Франківської області 24 грудня 1987 року Дуб’як Катерина Дмитрівна (1908 року народження)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Гуцульщини/">Фольклор Гуцульщини</a></li>
		<li><a href="/Фольклор Закарпаття/">Фольклор Закарпаття</a></li>
		<li><a href="/Фольклор Покуття/">Фольклор Покуття</a></li>
		<li><a href="/Українська міфологія/Чорт.html">Чорт в українській міфології</a></li>
	</ul>
</footer>
<!--#include virtual="/-/inc/general__page_end.inc" -->
