<!--#include virtual="/-/inc/general__page_start.inc" -->
<title>Як зрадив товариш ☼ Українська народна казка ☼ Народна творчість</title>
<meta name="Description" content="Українська народна казка Бойківщини «Як зрадив товариш» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Як зрадив товариш.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Як зрадив товариш <br><span class="article__headerDescription">Українська народна казка Бойківщини</span></h1>
	<p>Була війна, і став капітан до одної жінки на квартиру. Запізнався з тою жінкою, і вона затяготіла від него. І сказала йому, що вона вже не сама, але йому треба було їхати геть. Як він ішов, дав їй закритий куферок і ключ. І сказав, що як буде дитина, щоби той куферок відкрити. Але аж тоді, як буде дитині двадцять два роки. А раніше би вони той куферок не відкривали, не дай бог.</p>
	<p>Народився в тої жінки хлопець. Мама дуже задоволена, бо вона була вдова, і дітей у неї до того не було. А як хлопець підріс, мав уже сімнадцять літ, здибається він з сусіднім товаришем. Вони добре познайомилися оба, єден без другого не міг бути. Той товариш не був такий красивий, як цей хлопець, син капітана.</p>
	<p>Уже він мав двадцять два роки, і мама дала йому той куферок і той ключик, би він відкрив. Він відкрив той куферок і найшов там лист. Прочитав. А йому там батько написав, щоби він приїхав до него. Але би мамі не казав нічого. Він і каже:</p>
	<p>— Мамо, я поїду в місто, хочу щось подивитися.</p>
	<p>Мама йому не боронила, але якби була знала, що поїде до свого батька, вона би його не пустила. Він сказав тому свому товаришеви, що десь їде. А товариш каже йому:</p>
	<p>— Возьми й мене з собою. Бо я без тебе жити не буду, як ти десь підеш.</p>
	<p>І він його взяв. Їдуть оба. І він сказав товаришеви, куди їде. А товариш йому:</p>
	<p>— Дай мені то письмо, най я прочитаю.</p>
	<p>Товариш прочитав, узнав, що там написано, і каже так:</p>
	<p>— Тепер я буду тим, що ти, а ти — тим, що я. А ні, то тебе втоплю. А хлопець:</p>
	<p>— Не топи мня. Я нічого не скажу.</p>
	<p>А колись була така присяга, що взяв жменю глини і з’їв. І він так зробив.</p>
	<p>А той уже чекав на сина і сказав про це свої жінці. Приходять оба перед браму, і той товариш подав письмо. А жінка подивилася та й каже:</p>
	<p>— Ой коби он той був наш синочок, а не цей. Та нічого. Що має робити?</p>
	<p>А той товариш відразу сказав, щоби того хлопця закрити в конюшню. І щоби йому давати їсти що-небудь, аби він умер, бо він боявся, аби той не виповів, яка справа. Але того хлопця жаліли обоє — і чоловік, і жінка. Мали служницю, щоби вона йому заносила там їсти. І той, бідний, сидів у конюшні, а той — у покоях.</p>
	<p>Раз пан з паньою захотіли, щоби їх повозив на спацир фурман, що сидів у конюшні. А той другий не дозволяв:</p>
	<p>— Нехай там сидить.</p>
	<p>І все дивився він, що вони тому їсти приносять. Хотів, би він скоро вмер. Але вони його жаліли, бо він був дуже красивий. Та й заносили йому все щось краще їсти.</p>
	<p>А той, що сидів у покоях, дочитався, що в єдного короля є дочка. Але хто йде її сватати, то вже більше не вертає, бо той король завдавав таку роботу, що ніхто не міг виконати, — тому одягали на штахету голову. Та й каже той у покоях:</p>
	<p>— Нехай слуга іде до короля посватати мені ту дівчину.</p>
	<p>Пан жалів того хлопця, але що мав робити? Мусів виправляти. Уже мав той хлопець їхати, як підійшов до него старенький дідо, заглянув у віконце і сказав йому, що він має робити.</p>
	<p>— Нехай тобі, — каже, — твій пан дасть дванадцять червоних коней, дванадцять хустинок і дванадцять хлопців, щоби їхали на тих конях. І дванадцять мітел. Нехай їдуть. Як вирушать у дорогу, будуть перед ними птахи літати, будуть дзьобати очі жовнірам і тобі. Щоби жодному птахови нічого не зробили, як переїдете тото, то будуть по дорозі мурахи снувати. Щоби так замітали дорогу, аби ні одного не ушкодити.</p>
	<p>Поїхали вони. Дорога йде попри море, а серед дороги така риба, що половиця уросла в землю. Вони позлазили з коней, пообвивали собі тими хустинами руки, підняли ту рибу і кинули її в море. Та й поїхали далі. І напали на них ті птахи, і дзьобали їх у очі, сулялися на них, але вони їхали і нічого не казали. Проїхали.</p>
	<p>А так мурахів на дорозі багато. Снують через дорогу. Вони взяли мітли і промели їх мітлами так легенько, що ані єдному не ушкодило.</p>
	<p>Проїхали все файно, приїхали до того короля, і королева дочка вийшла їм навстрічу. І дуже собі сподобала того хлопця. Вона хотіла заміж виходити, але батько їй не позволяв. Вона й каже до батька:</p>
	<p>— Тату, я хочу за отого хлопця вийти заміж. А батько:</p>
	<p>— Як виконає тото, що я скажу, віддам тебе за него. Вийшов король до них і сказав:</p>
	<p>— Моя дочка купалася в морі і загубила перстень. Як ти той перстень достанеш, я віддам за тебе дочку.</p>
	<p>Він, бідний, зажурився. «Як я достану з моря перстень?» А королівська дочка мала таке дзеркало. Подивилася в тото дзеркало і каже до хлопця:</p>
	<p>— Не бійся нічого. Іди до моря і поклич тоту рибу, що ти її вирятував та кинув у море, — вона тобі винесе його на берег.</p>
	<p>Прийшов він до моря і покликав ту рибу. І сказав їй:</p>
	<p>— Найди мені перстень.</p>
	<p>Пішла вона в море і нема її, нема. Нарешті виходить — нема персня. Другий раз попливла, довго шукала, вернулася — нема. А за третім разом винесла перстень і подала хлопцеви.</p>
	<p>А жовніри поїхали геть, лишили хлопця самого в короля. Дівчина й каже йому:</p>
	<p>— Лягай тихо спати.</p>
	<p>А вночі його пробудила:</p>
	<p>— Збирайся, підеме. Будеме втікати. І вирушили вночі в дорогу.</p>
	<p>Тато пробудився, а дочки нема і того хлопця нема.</p>
	<p>— Втекли, — каже і посилає за ними двох чоловік. — Доганяйте їх. Втікають вони, а дівчина каже:</p>
	<p>— Вже їдуть за мною. Я зроблюся пшеницею, а ти будеш пшеницю косити.</p>
	<p>Тоти прибігають — косар косить пшеницю.</p>
	<p>— Ви не виділи, щоб ішли туди двоє людей — хлопець з дівчиною?</p>
	<p>— Я нікого не бачив.</p>
	<p>Тоти два чоловіки вертаються і кажуть до короля:</p>
	<p>— Там косив косар і казав, що він нікого не видів. А той каже:</p>
	<p>— То вони були обоє. Ідіть далі доганяйте. Доганяють вони, уже недалеко. Вона каже, дівчина:</p>
	<p>— Я буду каплицею коло церкви, а ти будеш мене побивати. Тоти два чоловіки прибігли й питають:</p>
	<p>— Ви не виділи, хто би тут ішов?</p>
	<p>— Я не видів нікого, — каже хлопець. Вертаються вони і кажуть королеви:</p>
	<p>— Ми йшли, і побивав чоловік каплицю. Ми питали, а він казав, що не видів нікого.</p>
	<p>Каже король:</p>
	<p>— То вони були. Ідіть доганяйте їх далі.</p>
	<p>Доганяють далі, а вона зробилася морем, обоє морем зробилися. Тоти два чоловіки прийшли, увиділи, що то море, і вернулися.</p>
	<p>І прийшли вони до його батька. Дівчина сподобала того хлопця. Але той післав його, що обманив, і для него засватана дівчина королева. Вже з тим, що обманив, роблять весілля, посідали за стіл гості, і сів той молодий. А дівчина не хотіла за него йти. Вона хотіла за того, що її вирятував.</p>
	<p>А вона взяла з собою своє чарівне дзеркало. Подивилася в то дзеркало і увиділа, що той того зрадив. Увиділа, як він їв жменю глини, і розказала все панови, що брав її за невістку. А тоді той капітан узяв зрадливого товариша і застрілив. За зраду. Та й пропав той, що зрадив. А хлопець оженився з королівною.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Тухля, Сколівського району, Львівської області 24 грудня 1990 року Мочержак Aннa Миколаївна (1914)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Бойківщини/">Фольклор Бойківщини</a></li>
	</ul>
</footer>
<!--#include virtual="/-/inc/general__page_end.inc" -->
