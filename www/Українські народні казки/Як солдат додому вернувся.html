<!--#include virtual="/-/inc/general__page_start.inc" -->
<title>Як солдат додому вернувся ☼ Українська народна казка ☼ Народна творчість</title>
<meta name="Description" content="Українська народна казка Буковини «Як солдат додому вернувся» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Як солдат додому вернувся.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Як солдат додому вернувся <br><span class="article__headerDescription">Українська народна казка Буковини</span></h1>
	<p>Колись солдати служили в армії по двадцять п’ять років. Їден солдат відслужив тих двадцять п’ять років і йде додому. Ішов він, ішов, став і подумав: «Я двадцять п’ять років цареви служив, а царя не видів. Якби хто мене спитав, який той цар, — чи чорний, чи білий, — то я б не знав, що казати». І вертається солдат назад.</p>
	<p>Приходи він до царських воріт, а там його не пускають. Старий солдат каже:</p>
	<p>— Я двадцять п’ять років служив, а ти лиш став тут та й уже мене не пускаєш?</p>
	<p>А той повідомив до царя, і цар сказав:</p>
	<p>— Пустіть його.</p>
	<p>Приходи він до царя, а цар ще в постели лежить.</p>
	<p>— Що скажеш? — питає цар.</p>
	<p>— Ваша величносте, я двадцять п’ять років прослужив, а вас не видів, — каже солдат. — Хочу вас повидіти.</p>
	<p>Солдат вийшов на коридор, а цар устав, зібрався по-царському й каже:</p>
	<p>— Заходь! Солдат заходи.</p>
	<p>— Ну що, бачиш царя?</p>
	<p>— Так, ваша величносте, бачу вас.</p>
	<p>— А тепер уцінуй мене. Кілко я коштую?</p>
	<p>Солдат дивиться, дивиться — уціновує царя. Та й каже:</p>
	<p>— Цар небесний проданий за тридцять срібних монет, а ви коштуєте не дорожче.</p>
	<p>А цар каже:</p>
	<p>— Як ти мене правильно уцінував, то на тобі записку. З цією запискою зайдеш у ресторан чи в корчму — і там тебе нагодують без грошей. А тоді вернешся до мене за нагородою. Бо в мене є три міністри. Я сказав їм, щоб вони мене уцінували, а вони не годні. І я вже маю їм голови знімати. А ти уцінував мене. Ти молодець, солдате.</p>
	<p>Взяв солдат від царя ту бумажку, пішов у город, заходи в ресторан — і дали йому їсти безплатно, що він хотів. А там сидять коло столика три міністри. Солдат сів за столик, постукав, прийшли і спитали його, що він хоче ще. І принесли, що він хотів. А міністри посиділи, поїли і вийшли. Виходи й солдат. Вийшов, а три міністри бульваром проходжаються. Солдат іде їм назустріч та й каже:</p>
	<p>— Ваші благородія, такі високі посади маєте і такі сумні ходите! Голови несете, як на мотузку!</p>
	<p>— Іди собі, солдате, — кажуть міністри. Вони йдуть назад, а солдат їм знову:</p>
	<p>— Ваші благородія, такі високі званія маєте та й такі сумні ходите. Чого?</p>
	<p>— Нащо тобі знати?</p>
	<p>— Та треба, ви скажіть.</p>
	<p>— Цар сказав нам, щоб ми його уцінували, а ми не годні. І буде вже нам голови знімати.</p>
	<p>А солдат каже:</p>
	<p>— Як буде питати вас цар, то скажіть: «Як цар небесний проданий за тридцять срібних монет, то не більше й ви варті».</p>
	<p>Взяв з них за це солдат по шістнадцять рублів, і пішли міністри до царя. Зайшов їден до кабінету. Цар питає:</p>
	<p>— Ну, уцінив мене?</p>
	<p>— Уцінив, ваша величносте.</p>
	<p>— То скілко ж я коштую?</p>
	<p>— Як цар небесний проданий за тридцять срібляків, то не більше варті й ви.</p>
	<p>— Правильно, — сказав цар, і скапав міністер.</p>
	<p>Та й другий, і третій міністер так сказав. І всі скапали. Приходи солдат до царя за нагородою, а цар дає йому сто рублів та й питає:</p>
	<p>— Це ти сказав тим міністрам, як мене уцінувати?</p>
	<p>— Я, ваша величносте.</p>
	<p>— Скілко ж ти з них за це взяв?</p>
	<p>— По шістнадцять рублів.</p>
	<p>— То чого ж ти не взяв з дураків по двадцять?</p>
	<p>Їде солдат додому, заїхав у їдно село. Там його увиділи знайомі і взяли в корчму. Сів він, налляли йому чарку. А збоку в корчмі сидить старий дід. Солдат і каже:</p>
	<p>— Налийте чарку й тому старому.</p>
	<p>— Він не п’є, — кажуть ті, — він лиш ворожи.</p>
	<p>— Як ворожи?</p>
	<p>— Що слово, то рубля бере. Солдат встав та й каже:</p>
	<p>— Дідусю, ходіть випийте чарку.</p>
	<p>— Я не п’ю, тілко ворожу.</p>
	<p>— Як ворожите?</p>
	<p>— Що слово скажу, то рубля треба платити.</p>
	<p>Виймає солдат рубля, кинув дідови. А дід узяв рубля і каже йому:</p>
	<p>— Не дай серцеви волю.</p>
	<p>Солдат дав дідові другого рубля. А дід йому:</p>
	<p>— Як будеш мати добрі коні, не оддай на другого руки.</p>
	<p>Іде солдат у своє село. Уже темно; підходи він до свої хати, подивився у вікно. Та й тримає в руці зброю, бо колись пускали солдатів додому в повному бойовому. А як він ішов служити, то лишив дома два малих хлопці. Ті хлопці вже повиростали і вуса мають. Солдат дивиться в вікно, а там два чоловіки з вусами. Думає він собі: «Я двадцять п’ять років служу, а до жінки такі парубки ходя». Підняв рушницю і хотів їх побити. Та й нагадав, що дід казав: «Не дай серцеви волю». Опустив рушницю, не стрілив. Входи він до хати.</p>
	<p>— Добрий вечір!</p>
	<p>— Доброго здоровля.</p>
	<p>— Хазяйко, можна у вас переночувати?</p>
	<p>— Нє, хлопці зараз ідуть на вечорниці, а я лишаюся сама. То нікого не приймаю ночувати.</p>
	<p>Старший син встав і пішов, а менший каже:</p>
	<p>— Мамо, прийміть цего солдата. Може, й наш тато десь так ходить. А я не йду нікуди, буду з цим солдатом.</p>
	<p>Дає жінка солдатови їсти. Та так дивиться на него. А він каже:</p>
	<p>— Що ви, хазяйко, так призираєте на мене? Може, схожий на вашого мужа?</p>
	<p>— Коби схожий.</p>
	<p>— А ви придивіться добре, може, якраз муж ваш. Вона подивилася і пізнала.</p>
	<p>Почав він хазяйнувати. Мав він дві добрих кобили. Приходи до него піп і каже:</p>
	<p>— Дай мені свої кобили з’їздити до млина.</p>
	<p>— Не дам, бо кобили жеребні.</p>
	<p>— Та я помаленьку поїду. Туди й назад по рівному. І дав він кобили попови.</p>
	<p>Піп поїхав, а він другою дорогою йде й дивиться, що то має бути. Кобила вродила лоша, а піп подивився — та його пужалном по голові. Убив та й кинув у кукурудзу. Проїхав піп трохи, і друга кобила вродила лоша. А піп і те друге лоша вбив та й кинув.</p>
	<p>Хазяїн забрав ті лошата додому. Вже й піп приїхав. Питає хазяїн:</p>
	<p>— Ну, як було в дорозі?</p>
	<p>— Все добре. Я туди й назад помаленьку їхав.</p>
	<p>— Йдіть до хати, батюшко. Я заведу коні на конюшню, а тоді поговоримо.</p>
	<p>Розпряг ті коні, заходи до хати і знов питає попа:</p>
	<p>— То нічого не траплялося в дорозі?</p>
	<p>— Все спокійно було.</p>
	<p>А він вийшов, вніс опалки з лошатами та й питає:</p>
	<p>— А це що, батюшко? Все добре?</p>
	<p>Та як ухопив бияк, та як зловив попа за коси, та як відлупив його. Та як пустив попа, то тілко закурило за ним. І казці край.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Василівці, Сокирянського району, Чернівецької області 10 серпня 1984 року Данилов Олекса Степанович (1915 року народження)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Буковини/">Фольклор Буковини</a></li>
	</ul>
</footer>
<!--#include virtual="/-/inc/general__page_end.inc" -->
