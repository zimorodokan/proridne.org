<!--#include virtual="/-/inc/general__page_start.inc" -->
<title>Як дід злодіїв провчив ☼ Українська народна казка ☼ Народна творчість</title>
<meta name="Description" content="Українська народна казка Подніпров’я (Наддніпрянщини) «Як дід злодіїв провчив» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Як дід злодіїв провчив.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Як дід злодіїв провчив <br><span class="article__headerDescription">Українська народна казка Подніпров’я (Наддніпрянщини)</span></h1>
	<p>Жили собі дід і баба, мали вони корову. Баба й говорить дідові:</p>
	<p>— Не можемо ми, діду, вже й корову держати, старі вже. Давай, мабуть, її продамо.</p>
	<p>Жив біля них сусід недобрий. Почув, що дід буде продавати корову, підговорив злодіїв, щоб старого в лісі підстерегли і виманили корову задарма.</p>
	<p>Наступного ранку дідусь повів корову через ліс, і перестріли його злодії, та й говорять:</p>
	<p>— Діду, куди це ти гуся ведеш?</p>
	<p>— Це не гусь, а корова.</p>
	<p>— Та яка ж це корова, це гусь, продай нам його.</p>
	<p>Так дід і продав їм гуся. Приходить додому та й каже бабі:</p>
	<p>— Бабо, то в нас не корова була, а гусь.</p>
	<p>— Та ти що, який гусь. Надурили тебе, старий пеньок!</p>
	<p>І дід зрозумів, що це витівки сусіда та й надумав злодіїв провчити.</p>
	<p>Наступного ранку поїхав дід на базар, купив собі шапку і пішов у шинок. Підговорив шинкарку:</p>
	<p>— Я заплачу тобі гроші наперед, а ти мені будеш до столу підносити наїдки та випивку. А тоді як наїмся і нап’юсь, то махну шапкою і то буде такий знак, що я розплатився. Та й піду собі.</p>
	<p>Так дід і зробив. А за ним тим часом злодії підглядали. Побачили, що дід такі дива творить та й до нього:</p>
	<p>— Діду, а що це ти і їв, і пив, а не розрахувався?</p>
	<p>А дід і говорить:</p>
	<p>— Є у мене шапка чарівна. Махнув нею і розрахувався.</p>
	<p>— То продай її нам.</p>
	<p>Продав дід шапку за великі гроші. Зраділи злодії і швиденько побігли у шинок. Подумав старий, що злодії у шинку не зможуть заплатити за наїдки-напої, та їх за те посадіть у в’язницю. Але на цей раз їм все обійшлося.</p>
	<p>Надумав дід провчити знов тих злодіїв. Купив собі стару конячину та й прив’язав її біля шинку. А коли вона оправилась, то дід накидав у ту купу золотих монет. Сів та й ковиряється в ній. Побачили це злодії та питають:</p>
	<p>— А чим це ти, діду, займаєшся?</p>
	<p>— Та, купив собі конячину, а вона золотими монетами оправляється.</p>
	<p>Ті подивилися, та й відкупили її у діда за великі гроші. Привели її у ліс та й почали чекати, а коняка — нічого. Давай її злодії по животі лупити, та й забили до смерті.</p>
	<p>В цей час пройшла чутка, що захворіла у пана дочка і хто вилікує її, то отримає все майно пана і дочку за дружину.</p>
	<p>Знову прийшли злодії до діда. А він взяв пузиря, налив туди крові, прив’язав бабі на шию. Ганяє бабу по дворі і кричить, а наздогнавши її, різонув ножем по пузирі. Баба облилася кров’ю і впала. Побачили це злодії і кажуть:</p>
	<p>— Діду, що це ти накоїв? Ти ж бабу вбив!</p>
	<p>— Мовчіть. У мене є паличка-оживлялочка.</p>
	<p>— Що ти, діду, мелеш?</p>
	<p>Вдарив дід палицею бабу, а вона і ожила. І сказав тоді дід, що цією паличкою вилікує панську дочку.</p>
	<p>— Ти, діду, старий. Краще продай її нам.</p>
	<p>Дід і погодився, продав палицю за великі гроші. Пішли злодії до пана і кажуть:</p>
	<p>— Ми прийшли вилікувати твою дочку.</p>
	<p>Пан дуже зрадів та й повів їх у світлицю, де лежала хвора дочка. Доторкнулися вони перший раз до дівчини — нічого, другий раз — знову нічого. Побачили злодії, що толку з того мало та давай тікати. А наздогнала їх панська охорона і вкинула до темниці.</p>
	<p>Так дід провчив злодіїв.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>221 (5460). Як дід злодіїв провчив. СУС 1539. Записано 2008 року. Кавун Катерина Іванівна (1935). Черкаська область, Шполянський район, Мар’янівка</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Наддніпрянщини/">Фольклор Подніпров’я (Наддніпрянщини)</a></li>
	</ul>
</footer>
<!--#include virtual="/-/inc/general__page_end.inc" -->
