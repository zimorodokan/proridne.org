<!--#include virtual="/-/inc/general__page_start.inc" -->
<title>Як дурний бичка продав ☼ Українська народна казка ☼ Народна творчість</title>
<meta name="Description" content="Українська народна казка Покуття «Як дурний бичка продав» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Як дурний бичка продав.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Як дурний бичка продав <br><span class="article__headerDescription">Українська народна казка Покуття</span></h1>
	<p>Жили чоловік з жінкою, мали три сини. Два були мудрі, а наймолодший був дурний. Родичі їхні померли. Ті старші, мудрі сини, забрали собі худобу, а меншому лишили якогось неважного бичка. А він думав, той дурний: «Нащо мені бичка?» Та й жене його на ярмарок. Продати. Гонить його попри ліс. Люди йдуть з ярмарку, а він питає:</p>
	<p>— Яких там бичків продають? А вони кажуть:</p>
	<p>— Без хвостів.</p>
	<p>То він взяв та й відрізав бичкови хвіст. Та й гонить далі, та й знов питається людей:</p>
	<p>— Які там бички продаються? А йому кажуть:</p>
	<p>— Без рогів.</p>
	<p>А той мав кавалок грубого коштура. Та й бичка по рогах, та й пооббивав бичкови роги, та й уже.</p>
	<p>Тут дивиться він, така велика, така груба липа стоїть. І дуплава, збоку пірвана. Він підвів бичка від’ті липі, прив’язав його та й б’є патиком по липі й каже:</p>
	<p>— Купи в мене бика.</p>
	<p>А вітер липою гойдає і вона собі скрипає. Він б’є по липі та й знов:</p>
	<p>— Купи в мене бика!</p>
	<p>Та й далі б’є. А з липи почали гроші сипатися. Він далі б’є та й знов:</p>
	<p>— Купи в мене бика!</p>
	<p>І б’є по липі, а гроші сиплються.</p>
	<p>А там колись збуї ходили б лісах і рабували панів, і там гроші осипали, в ту липу.</p>
	<p>І що, буде він сидіти коло грошей? Пішов додому, запрягає свою малу конинку у візок і їде туди. А старші браття кажуть йому:</p>
	<p>— Ти, мудрий, нащо ти запрягаєш коня?</p>
	<p>— Їду за грішми.</p>
	<p>— За якими?</p>
	<p>— Я бика продав.</p>
	<p>Вони беруть та й собі запрягають коні. Та й за ним їдуть.</p>
	<p>Він приїхав у той ліс, а там купа грошей велика коло липи. А бика нема, бика з’їли вовки. Та й він собі набрав на фіру трохи грошей, бо вже не мав більше куди брати. А тоти браття його заїхали і забрали всі гроші на вози та посідали і їдуть додому. Їх здибають люди та й питають:</p>
	<p>— Що ви везете? Той передній каже:</p>
	<p>— Та тріски. Питають другого:</p>
	<p>— А що ти везеш?</p>
	<p>— Я везу вугля. Питають третього, дурного:</p>
	<p>— А ти що везеш?</p>
	<p>— Я везу гроші. А люди кажуть:</p>
	<p>— Дурний та й дурне говорить.</p>
	<p>Та й приїздять вони додому. Оден розкриває — тріски. Розкриває другий, той, що казав «вуголь» — вуголь у него на возі. Розкриває третій, аби й собі подивитися. Розкрив, а то гроші.</p>
	<p>Тоді він пішов до попа і позичив мірки. Каже піп:</p>
	<p>— Ти що будеш міряти?</p>
	<p>— Гроші.</p>
	<p>А піп намастив дно мірки смолою. Та й дає йому мірку і каже:</p>
	<p>— Щоб ти мені цю мірку зразу приніс.</p>
	<p>Той гроші переміряв, позсипав у мішок та й приносить мірку. Піп подивився, на дні поприлипали гроші. Питає піп:</p>
	<p>— Де ти тілько грошей набрав?</p>
	<p>— Та бика продав.</p>
	<p>І накупив собі дурний землі, вбрання, хліба — чого хотів. Та й оженився і жив з жінкою заможно. Зробився з него такий ґазда, що йому люди завидували. А ті два були напроти него бідні, драби вони були.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Долина, Тлумацького району, Івано-Франківської області 17 липня 1992 року Павлюк Андрій Михайлович (1915)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Покуття/">Фольклор Покуття</a></li>
	</ul>
</footer>
<!--#include virtual="/-/inc/general__page_end.inc" -->
