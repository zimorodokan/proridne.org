<!--#include virtual="/-/inc/general__page_start.inc" -->
<title>Про хитрого наймита ☼ Українська народна казка ☼ Народна творчість</title>
<meta name="Description" content="Українська народна казка Бойківщини «Про хитрого наймита» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Про хитрого наймита.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Про хитрого наймита <br><span class="article__headerDescription">Українська народна казка Бойківщини</span></h1>
	<p>Були два браття, єден бідний, другий багатий. У того бідного були три сини, два розумні, а третій, наймолодший, дурний. Коли батько помирав, то сказав хлопцям своїм:</p>
	<p>— Аби-сте не наймалися до стрика, бо в нього дітей не було, то він вас шанувати не буде.</p>
	<p>Помер батько, похоронили його хлопці. Пройшов тиждень, і приходить стрик.</p>
	<p>— Чого ви будете всі три дома сидіти? Няй єден найметься до мене. Та я ж ваш стрик, та як би батько вам. Та вам буде добре в мене.</p>
	<p>Найстарший говорить:</p>
	<p>— Та добре, я йду до вас служити. А доки я маю служити?</p>
	<p>Стрик каже:</p>
	<p>— Доки зозуля не закукає.</p>
	<p>І пішов він служити. Стрик до дня його зганяв. Він вимітував з стайні гній, худобу годував. І молотив сам у стодолі. Закликав’го стрик поснідати, дав’му кусок ощипка і філіжанку росолу з капусти. Та до полудня, а в полудне знов таке саме: філіжанку росолу і кусок ощипка на чотири пальці. І другий день то саме. Молодить, годує худобу, і так його стрик віхтує. А погодилися вони так: котрий з них перше вгнівається, тому носа відрізати.</p>
	<p>Говорить стрик:</p>
	<p>— Чому ти такий сумний?</p>
	<p>— Та як сумному не бути, як я вже з голоду не можу ноги за собою тягати?</p>
	<p>— Та, може, гніваєшся?</p>
	<p>— Та чому би-м не гнівався?</p>
	<p>Та й стрик узяв та й відрізав’му носа.</p>
	<p>Приходить він додому, а той другий розумний брат каже:</p>
	<p>— Не хотів ти стрика слухати, та тому він тобі носа відрізав.</p>
	<p>І пішов той другий брат до стрика. А третього дня й той без носа прийшов.</p>
	<p>А дурний так з них сміється, що гине. Що оба без носа прийшли.</p>
	<p>— Іду я, — каже дурний.</p>
	<p>Пішов дурний, і післав його стрик молотити. Намолотив у стодолі пшениці, кличуть його їсти. І дає’му стрик того росолу з гелетки і кусник ощипка. Він сміється з того. Каже:</p>
	<p>— Ви їжте то сами, я не хочу їсти. Робити я буду, а їсти не буду.</p>
	<p>— То добре.</p>
	<p>Помолотив він усю сівбу, яку мав, затягнув до стодоли млинок, перемлинковав. Та зібрав усе зерно в міхи, упряг воли у віз, забрав на віз ті міхи і відвіз до корчми. І продав. Набрав собі горівки, булок, купив столик, крісло, затягнув до стодоли, сів та й п’є, їсть, курить. А стрик дивиться в шпару до стодоли.</p>
	<p>— Дай Боже здоровля, стрику! Може, порцію вип’єте зо мною?</p>
	<p>— Та пий, я не буду.</p>
	<p>— А може, гніваєтеся за дащо?</p>
	<p>— Та де! Боже борони!</p>
	<p>Но та й що ж? Помолотив усе. А там була млака, що сніг на ній уже протавав. Каже стрик:</p>
	<p>— Жени свині та няй там пасуться.</p>
	<p>А тих свиней було шістдесят штук, бо багач. Надійшли купці.</p>
	<p>— Дай Боже щастя!</p>
	<p>— Дай Боже здоровля!</p>
	<p>— То ваші свині?</p>
	<p>— Мої.</p>
	<p>— Продайте.</p>
	<p>— А вам нащо, на заріз?</p>
	<p>— На заріз.</p>
	<p>— То я собі хвости оставляю.</p>
	<p>Погодився він з купцями добре, взяв добрі гроші, хвости відрізав і позатикав їх у мочар. А гроші в торбинку та й на дуба. І на вершину прив’язав. Та приходить домів, а стрик питає:</p>
	<p>— Дурнику, а де свині?</p>
	<p>— Позападали в мочар, що тілько хвости видно. Може ся гніваєте за дащо?</p>
	<p>— Ні, та чого буду гніватися?</p>
	<p>Пройшов якийсь час, вже сніг загинув.</p>
	<p>— Жени в ліс корови, — каже стрик. — Там листя якесь будуть їсти, ожину.</p>
	<p>А тих коров одинадцять. Надійшли купці.</p>
	<p>— Ваші корови, газдо?</p>
	<p>— Мої.</p>
	<p>— Продайте.</p>
	<p>— Десять продам, а єдну собі лишу.</p>
	<p>Добре він з купцями погодився. Заплатили вони. Він гроші взяв і додав до тих, що за свині взяв. А ту корову, що осталася, їмив за хвіст та й зачав палицею її бити. Надходить стрик:</p>
	<p>— А де інші корови, дурнику?</p>
	<p>— Добре, що тоту-м єдну вдержав. Розлізлися корови, що сліду не є, куди пішли. Та ви обоє старі, доста вам і єдної корови. А може, ви гніваєтеся?</p>
	<p>— Та чого би-м ся гнівав?</p>
	<p>Вже сніг пропав, людей йдуть орати.</p>
	<p>— Запрягай воли і йди ори.</p>
	<p>А в них був собака, Петрушка звали його.</p>
	<p>—…Куди Петрушка буде йти, туди й ти з волами. На яке Петрушка поле сяде, те поле й ори.</p>
	<p>Добо біду він орав, а в обід випряг воли годувати. А йому дали в поле філіжанку росолу з бочки і кусник ощипка. А собаці — чотири булки і дві літрі молока пареного. Хлопець булки поїв, молоко випив, а Петрушці дав той ощипок і росіл. А Петрушка вгнівався та й утік домів. А він плуг на віз та й вйо за Петрушкою з волами.</p>
	<p>Петрушка прийшов д’брамі та й не чекав, щоби відтворили браму, а скочив через браму. А дурнюка сокиру з воза та й перерубав воли і поперемітував їх через браму. Виходить стрик.</p>
	<p>— Дурнюко, що ти наробив?</p>
	<p>— Та я слухаю розказу. Куди петрушка йшов, туди й я з волами. Я порубав воли, бо я би був не пересадив.</p>
	<p>То було в суботу. Полупили тото м’ясо, бо то вже було порубане. А другий день наставили п’ятнадцять великих баняків.</p>
	<p>— Ти, дурнюко, вари, а ми йдеме до церкви. Аби-сь його файно посолив, би-сь верг перцю, бобкового листя. Моркви, петрушки. Бо ми прийдеме з церкви з гостями. Піп прийде, попадя, церковник, дяк, провізори.</p>
	<p>Та й то вариться. Приходять газди з гостями із церкви, попадя дивиться в баняки, чи вариться. Дивиться, а в кожному баняку шерсть плаває.</p>
	<p>— Що це таке?</p>
	<p>— Та нич, нич, то петрушка, — дурний каже.</p>
	<p>— Та яка петрушка? То шерсть якась.</p>
	<p>— Та тото собака, що мені воли водив.</p>
	<p>— Та я ж тобі казала зеленої петрушки з городця дати, а ти собаку порубав.</p>
	<p>— Та я не знав. Може, гніваєтеся?</p>
	<p>— Та не гніваюся, але недобре робиш.</p>
	<p>Тоту собаку повимотували, тоту шерсть зілляли, сами вже не їдять, а гості їдять м’ясо, бо не знають, що там Петрушка варився. По гостині виходять надвір, закликав стрик попа набік і почав радитися, що робити.</p>
	<p>— Знищив мені весь маєток. І сівбу, і худобу — все. І не можу його ніяк збутися.</p>
	<p>Піп ся звідає:</p>
	<p>— Доки-сте його наїмали?</p>
	<p>— Доки зозуля не буде кукати.</p>
	<p>— Ви знаєте що? Най ваша газдиня рано вилізе на грушку і кукає. А ви його зженете та най собі йде геть.</p>
	<p>Рано вилізла жона на грушку і почала кукати. А стрик говорить:</p>
	<p>— Уставай, уставай, дурнюко. Уже зозуля кукає. А то будеш казати, що довго служив.</p>
	<p>А він устав та й говорить:</p>
	<p>— А де вона є? Ей, коби я знав, де вона є, я би її вбив.</p>
	<p>А він спав на присінці в стайни і мав стрільбу. На клинці висіла. І вхопив він ту стрільбу, і вцілив у «зозулю», а зозуля покотилася долі галуззям на землю.</p>
	<p>— Та що ти зробив?! Та ти мою жону вбив.</p>
	<p>— Я не знаю. Я стріляв у зозулю. А чому там жона ваша була, я не знаю. А може, ви гніваєтеся, стрику?</p>
	<p>— Та чому би-м ся не гнівав? Знищив весь мій маєток та ще й жону вбив.</p>
	<p>А той узяв та й відрізав стрикови носа. А стрикови з того жалю серце лопнуло та й помер він. І дурнюка поховав стрика й стрику. А сам оженився, купив собі два коні, накупив коров, свиней та й газдує й на днешній день. Браття були розумні та й зосталися без носів. А дурний був мудрим.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>38 (1785). Про хитрого наймита. СУС 1000+1003+1004+1029. 2 липня 1988 р. Мельникович Данило Андрійович (1913). Львівська область, Турківський район, село Либохора</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Бойківщини/">Фольклор Бойківщини</a></li>
	</ul>
</footer>
<!--#include virtual="/-/inc/general__page_end.inc" -->
