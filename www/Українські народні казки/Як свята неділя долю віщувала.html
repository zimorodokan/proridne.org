<!--#include virtual="/-/inc/general__page_start.inc" -->
<title>Як свята неділя долю віщувала ☼ Українська народна казка ☼ Народна творчість</title>
<meta name="Description" content="Українська народна казка Буковини «Як свята неділя долю віщувала» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Як свята неділя долю віщувала.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Як свята неділя долю віщувала <br><span class="article__headerDescription">Українська народна казка Буковини</span></h1>
	<p>Були два молоді хлопці. Дуже гарно жили, разом до школи ходили, їден від другого не відділялися, разом парубоцтво своє провели. І говорили їден другому: — Мой, як ми поженимося і в тебе буде хлопець, а в мене дівчина, то щоб твій хлопець узяв мою дівчину за жінку. А як у мене буде син, а в тебе дочка, то най мій син бере її за жінку.</p>
	<p>Поженилися вони. В їдного був син, а в другого дочка. Так вони обидва тішилися, що будуть сватами. Діти ростуть. А обидва батьки радяться:</p>
	<p>— Доки ці діти виростуть і закінчать школу, нам треба побудувати їм хату і приготувати худобу й коні, щоб було чим відвінувати молодих.</p>
	<p>Побудувалися дуже гарно. Діти закінчили школу, поженили вони їх. І того тато й мама все помагають, і тої так само.</p>
	<p>— Не беріть нічого в руки і не робіть. Ми все вам поробим. І будем помагати, доки ми будем жити.</p>
	<p>Тато засіяв синови ланок пшениці. Ходя, дивляться, чи уже стигла, чи не стигла. Така пшениця, як Дунай. А другий тато кукурудз понасівав, вівса, конюшини. Все помагають їм, молоді нічого в руки не беруть.</p>
	<p>Виїхали їдної неділі молоді бричкою на свій лан пшениці. Ходять, дивляться. Каже він:</p>
	<p>— Казав мій батько, щоб ми ні до чого рук не прикладали. Батько має гроші, нам бідні люди зберуть. А ми лиш їсти будем.</p>
	<p>І прийшла до них на той лан свята Неділя.</p>
	<p>— Добрий день, діти! — сказала.</p>
	<p>— Добрий день.</p>
	<p>— Що ви так веселитеся?</p>
	<p>— А чого нам не веселитися, як у нас є батьки і все за нас роблять.</p>
	<p>— Діти, скажіть мені, що ви хочете: чи тепер кістки гризти, а на старість м’ясо їсти, чи на старість кістки гризти, а тепер м’ясо?</p>
	<p>Молодий сказав:</p>
	<p>— Лучче тепер кістки гризти, як ми ще молоді, а на старість, щоб ми м’ясо їли.</p>
	<p>— Подивіться, діти, відци, з поля на своє хазяйство.</p>
	<p>Глянули, а їх хазяйство вже все горить — все стало шкрумом. Подивилися — і цей лан пшениці згорів, і коні з бричкою згоріли. Лиш вони лишилися, в чому були.</p>
	<p>Не вертаються й до батьків.</p>
	<p>— Ідемо в найми, — кажуть.</p>
	<p>І пішли вони в найми. Пішли й пішли. Ідуть вони, а дорогою їде пан.</p>
	<p>— Куди ви йдете, люди?</p>
	<p>— Йдем у найми. У нас таке й таке трапилося. Каже пан:</p>
	<p>— Я наймаю вас обох. Ти будеш у покоях з панею порядок робити, а чоловік буде з мітлою двірником. Лиш замітати буде.</p>
	<p>Прибули вони до того пана. Чоловік виходи на роботу, тягне мітлою в їдну сторону і в другу. І приговорює собі: «І так добре, і так добре». І живуть вони там, і день поза день проходи їх життя. От підходи того пана день народження. Порахував він, скілко в него має бути людей, і сказав, скілко свиней заколоти, скілко биків зарізати. Їдуть до пана гості, земля гуде. Поприїжджали, балюються, співають, гуляють. Приїхав і їден молодий пан, що не має жінки. Усі пани були з жінками, а він самий. Кинулася йому в очі жінка, що служила в покоях. Він питає пана:</p>
	<p>— Що це у вас за жіночка ходи, така красива?</p>
	<p>— Це — двірника мого жінка. Вони були багаті, але погоріли і тепер обоє у мене служать.</p>
	<p>А той каже:</p>
	<p>— Я би цю жінку в него купив.</p>
	<p>А тоді був у панів такий закон: як хто хоче взяти жінку, то треба за ню дати козеня золота. Той панок каже:</p>
	<p>— Я даю за ню козеня золота. Скличте того чоловіка, най я договорюся.</p>
	<p>Хазяїн каже:</p>
	<p>— Ви почекайте. Закінчиться бал, пороз’їжджаються всі пани, а ми останемося і будем говорити.</p>
	<p>Пороз’їжджалися всі пани. Лишився лиш той, що хтів жінку купувати. Пан закликає двірника й ради його:</p>
	<p>— Мой за твою жінку цей пан дає козеня золота. Цей став і думає. Та й питає жінки:</p>
	<p>— Підеш?</p>
	<p>А вона йому:</p>
	<p>— Піду. Як ти маєш бути в наймах, то бери козеня золота та й будеш жити на него все життя, а я з паном прожию.</p>
	<p>Сіла вона на бричку і поїхала з паном. Узяв козеня золота під паху та й пішов у свій рідний край. І хоче він переправитися через Дністер на ту сторону. Ходи понад Дністер, ходи і не має як переїхати. А по Дністру плавлять дерево. Він кричить:</p>
	<p>— Перевезіть мене!</p>
	<p>Вони трохи повернули, і він скочив на дерево. Їде він на тому плоту, і зморив його сон, та й ляг він спати. А там пролітав орел і то козеня з золотом украв. Орел думав, що то живе козеня. Прохватився він і каже до тих, що плавлять дерево:</p>
	<p>— Мой, ви не виділи, хто взяв козеня? А ті кажуть:</p>
	<p>— Виділи, виділи! Орел узяв його в лаби й поніс.</p>
	<p>Перевезли його на ту сторону. А він був грамотний і став бригадиром будівельної бригади. Відправляють його заготовляти ліс на будову. Рубають ліс, він вибирає, котре рівне. От є дуб, дуже гарний, а вище ділиться на два стовбури. Кажуть люди:</p>
	<p>— З тих двох колод будуть платви хороші.</p>
	<p>Рубають вони того дуба. З їдного боку зарубують, з другого. Звалили його, а в нім було гніздо того орла, та й випало з него те козеня золота. Ті не помітили, а він побачив. Взяв то козеня і заховав його. Його питають:</p>
	<p>— Що то ви найшли?</p>
	<p>А він не каже нікому нічого. Кінчили вони той ліс рубати. Пішов він до пана, а пан умер, є лиш паня. Кажуть їй, щоб вона приїхала обміряти ліс. Приїжджає паня, він дивиться, а то — його жінка. Та й каже:</p>
	<p>— Мій пан умер. А з грішми ти що зробив? Він розказує, як воно було. А вона йому:</p>
	<p>— Відправ цей ліс і приїжджай до мене.</p>
	<p>І так вони й жили на панському господарстві. Вийшло так, що вони з молодих років погризли кістки, а на старість могли й м’ясо їсти.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Кулішівка, Сокирянського району, Чернівецької області 5 серпня 1984 року Бендус Семен Микитович (1908 року народження)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Буковини/">Фольклор Буковини</a></li>
	</ul>
</footer>
<!--#include virtual="/-/inc/general__page_end.inc" -->
