<!--#include virtual="/-/inc/general__page_start.inc" -->
<title>Як чоловік жінку до роботи привчив ☼ Українська народна казка ☼ Народна творчість</title>
<meta name="Description" content="Українська народна казка Бойківщини «Як чоловік жінку до роботи привчив» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Як чоловік жінку до роботи привчив.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Як чоловік жінку до роботи привчив <br><span class="article__headerDescription">Українська народна казка Бойківщини</span></h1>
	<p>Жив собі хлопець і дуже-дуже багатий був. Пішов він на друге село, заходить до їдної хати, дивиться — дівчина колишеться в колисці. І дуже-дуже на вроду файна. Хлопець каже татови й мамі тої дівчини:</p>
	<p>— Дайте мені тоту дівчину за жінку. Тато й мама відповідають:</p>
	<p>— Що тобі з неї, як вона нічого не вміє робити? Тілько в колисці колисатися.</p>
	<p>— Нічого, нічого, буде вона ще й мене колисати. Поженилися вони, і дали дівці в віно й колиску, поклали її на віз. Та й жиють вони удвох. Рано чоловік встане, варить їсти, в стайні порається, попоїсть, дасть трохи жінці їсти. Але тілько зварить, аби їди не лишилося. Та й іде до роботи. Цілий день робить, а ввечір приходить, порається, варить їсти. І сам попоїсть, і жінці дасть трохи. А жінка колишеться.</p>
	<p>На другу днину встав чоловік рано, упорався, зварив їсти, попоїв, дав трохи жінці. Пішов до другої хати, взяв мішок і каже мішкови:</p>
	<p>— Аби-с вніс дров. Бо як не внесеш, то я тобі дам.</p>
	<p>А мішок мішком. Вечір чоловік приходить з роботи, попорався, зварив їсти і каже жінці:</p>
	<p>— Лізь з колиски, будемо вечеряти.</p>
	<p>Повечеряли, він натягає на жінку мішок, взяв палицю і б’є той мішок. Б’є мішок, а жінка в мішку ґвавтає. Чоловік каже:</p>
	<p>— Чого ти ґвавтаєш?</p>
	<p>— Бо ти мене б’єш. Він каже:</p>
	<p>— Я тебе не б’ю, я мішок б’ю.</p>
	<p>Вибив, вибив, стягнув мішок, відніс до другої хати, пообіймав жінку і каже:</p>
	<p>— Лізь в колиску, колишися.</p>
	<p>Другої днини так само. Встав рано, впорався, зварив їсти, попоїли. Він вніс мішок, поклав на крісло і каже мішкови:</p>
	<p>— Аби-с вніс дров, вніс води, бо як не внесеш, то прийде вечір, і я ще не так тобі дам.</p>
	<p>Чоловік пішов, а вона колишеться та говорить до мішка:</p>
	<p>— Мішок, іди за дровами, бо й ти дістанеш, і я дістану.</p>
	<p>А мішок не рушається. Нарешті жінка злазить з колиски, внесла дров, внесла води, лізе в колиску і далі колишеться.</p>
	<p>Вечір приходить чоловік з роботи, упорався, береться варити їсти, дивиться — є дрова й вода. Він каже тоді до мішка:</p>
	<p>— Ти настрахався, що дістанеш. А вона з колиски:</p>
	<p>— Ага, то не він вніс, я йому казала цілий день, та він не слухав мене — мусіла я сама йти.</p>
	<p>Він каже:</p>
	<p>— Йой, жінко, я тебе не примушував, я мішкови казав.</p>
	<p>На третій день так само. Чоловік упорався, зварив їсти, попоїли, іде до роботи. Взяв мішок і говорить до него:</p>
	<p>— Аби-с вніс дров, аби-с вніс води, аби-с в кухни затопив і бульбів наскоблив.</p>
	<p>Вона цілий день говорить та й говорить до мішка. Вже скоро й вечір, а мішок ся не рушає. Нарешті лізе вона з колиски, несе води, несе дров, затопила в кухни, наскоблила бульбів. Чоловік приходи додому, упорався, зварив бульбу, повечеряли. Він ляг в ліжко, а вона — в колиску.</p>
	<p>На п’яту днину він уже сказав їй, аби внесла дров, води, їсти зварила — вона все так й зробила. А на шестий день дав приказ мішкови, аби в стайни порався.</p>
	<p>— Бо як не будеш, то я тобі дам за все.</p>
	<p>Жінка до обіду говорить до мішка та й говорить. А перед вечором встає з колиски, іде до стайні, порається. Упоралася, іде до хати, затопила, зварила їсти. Взяла колиску і викинула надвір.</p>
	<p>Так вони стали працювати обоє.</p>
	<p>Через дві неділи ідуть тато й мама подивитися, як їх донька жиє. Дивиться вона, в неділю йдуть тато й мама. Ввійшли до хати, а донька бігає по хаті, все робить. Пішла набрала муки, наварила пирогів, гостить тата й маму. Та й питається тато доньки:</p>
	<p>— Чи не б’є він тебе?</p>
	<p>— Ні, — каже, — він мене не б’є, тілько натягає на мене мішок і б’є мішок. А мене болить. Він завше дає приказ мішкови, аби мішок робив. А мішок не слухає, то мушу робити я.</p>
	<p>Тато й мама погостилися і пішли додому, а вони жили, жили, проживали, і нарешті повмирали.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Ясень, Рожнятівського району, Івано-Франківської області 27 січня 1994 року Лучканич Василь Павлович (1916 року народження)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Бойківщини/">Фольклор Бойківщини</a></li>
	</ul>
</footer>
<!--#include virtual="/-/inc/general__page_end.inc" -->
