<!--#include virtual="/-/inc/general__page_start.inc" -->
<title>Як баба чорта збулася ☼ Українська народна казка ☼ Народна творчість</title>
<meta name="Description" content="Українська народна казка Гуцульщини «Як баба чорта збулася» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Як баба чорта збулася.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Як баба чорта збулася <br><span class="article__headerDescription">Українська народна казка Гуцульщини</span></h1>
	<p>В однім селі була баба і мала три сини. Старший і середущий були слабого здоров’я, а менший був дуже сильний. Одного разу баба пішла в місто та й купила цапа. Вона того цапа купила в дуже старенького діда. Каже їй той Дід:</p>
	<p>— Нащо тобі цего цапа? Ти маєш вдома кози?</p>
	<p>— Ні, не маю.</p>
	<p>— То я гезде, — каже, — маю козу. Вона молоко дає.</p>
	<p>— Е, — чоловіче, я дома маю дві корові. Нащо мені кози?</p>
	<p>— Ну твоя воля, — сказав дід, і повела баба цапа до хати. Присилила баба цапа на поляночці, де зелена трава. А цап не пасе.</p>
	<p>Кажуть сини:</p>
	<p>— Мамо, що ви такого цапа купили? Він траву не пасе, таку файну, зелену.</p>
	<p>А баба сказала:</p>
	<p>— Зголодніє, то буде пасти.</p>
	<p>Відсилила баба цапа від паля, загнала в хлів та й каже:</p>
	<p>— Отак, виголоднієшся та й будеш пасти.</p>
	<p>На другий день знов присилила баба цапа на пашу. А цап знов не пасе. І так тиждень за тижнем цап не пас і не їв, і не пив. Але так ріс, що вже в бабин хлівець не міг уміститися. Баба каже своїм синам:</p>
	<p>— Зробіть для цапа велику шуру&nbsp;<sup>*</sup>.</p>
	<p>Зробили хлопці шуру. Але баба щоднини таки виводить цапа та й присилює на палі до трави.</p>
	<p>А в цеї баби попри хати була вулиця, і густо ходили люди. Та й чули люди, що баба купила у ярмарку цапа. Та й кажуть бабі:</p>
	<p>— Вуйно, що це у вас за цап? Ми такого великого цапа зроду не виділи.</p>
	<p>А баба каже тим людям:</p>
	<p>— Та пес його знає. Як я його купила в діда в ярмарку, то він маленький був. А він у мене три тижні не пасе та й не п’є. А росте, як з води. Мені аж страшно на него дивитися. Я вже буду його назад у місто вести продавати.</p>
	<p>А цап заговорив до баби потиху людським голосом.</p>
	<p>— Ти вже мене не продаш. Раз ти мене купила, то я вже буду твій. І не вб’єш мене, і не втопиш.</p>
	<p>Баба влютилася на ці цап’ячі слова та й сказала своїм хлопцям:</p>
	<p>— Ідіть до коваля, най зробить залізний штифт, три метри задовгий&nbsp;<sup>*</sup>. Та най скує дуже грубий ланц.</p>
	<p>Сини послухали її і так зробили. Баба того цапа на курмик і сказала хлопцям:</p>
	<p>— Беріть цей штифт, молот і ланц і йдіть за мною, І повела вона цапа в темну хащу.</p>
	<p>— Забивайте цей штифт у землю, скільки сили маєте. Та закувала там цапа на ланці та й закляла його:</p>
	<p>— Аби тут здох.</p>
	<p>Та й пішли собі до хати.</p>
	<p>Настала ніч, полягали спати, а цап прийшов перед вікно й упхав крізь вікно голову. Половина цапа висить у хату, а половина надворі. А сини кажуть:</p>
	<p>— Мамо, що ви за чудо купили? Нам страшно в хаті жити та й дивитися на цего вашого цапа. Та ми його так у хащі прикували, що пара волів не вирвалась би відти. Не отакий цап.</p>
	<p>Але прийшла година опівночі, цап собі виліз надвір та й пішов у хащу на своє місце. І прикувався там так, як був. Пішла баба рано з хлопцями до тої хащі подивитися, а цап собі як стояв там, так і стоїть далі.</p>
	<p>На другий вечір знов таке саме, цап знов прийшов опівночі докучати.</p>
	<p>І так на третій вечір, на четвертий. Каже той найменший хлопець свої мамі:</p>
	<p>— Мамо, тут щось треба діяти, бо не дає нам цей ваш цап спати. Це, видко, не цап, це нечиста сила. Ідіть шукайте ворожок та розкажіть їм: отак та отак. Най вони вас порадять, як позбутися цего цапа.</p>
	<p>Ворожки бабі кажуть:</p>
	<p>— Це велика біда. Це ви собі купили чорта в чорта. Жінка в плачі. Ворожки кажуть:</p>
	<p>— Ви мусите йти шукати примівника&nbsp;<sup>*</sup>.</p>
	<p>Ходить вона село від села, шукає примівників. Кажуть їй примівники:</p>
	<p>— Нічого ми не годні від цего примовити. У вас є хлопець, ваш син найменший. Най він піде до пророка, а пророк його нарадить. Але то дуже далеко той пророк жиє.</p>
	<p>Запиталася жінка:</p>
	<p>— А де він жиє?</p>
	<p>— Він жиє аж за Червоним морем.</p>
	<p>— Їй, та я би хотіла позбутися цего чорта якнайборше.</p>
	<p>— Що подієте? Мусите терпіти.</p>
	<p>Прийшла баба додому та й розказує все своїм хлопцям.</p>
	<p>— Отак, синочку мій найменший, мусиш піти за Червоне море розшукати пророка. Я продаю ці дві корові та й даю тобі гроші, аби ти мав чим йому заплатити.</p>
	<p>Продала мама свої дві корові, дала хлопцеви гроші, і хлопець пішов. Довго не повертався він до хати, бо далека дорога була. А цап щовечора докучав, у вікно ліз. Про того цапа усе село знало.</p>
	<p>І нарешті прийшов хлопець до Червоного моря. Та став коло води, та й гірко заплакав. Як це море перейти? Іде він вдолину попри моря та й надибає рибаків, що ловлять рибу з човна. Та й просить їх:</p>
	<p>— Що вам заплатити, аби ви мене переправили на той берег? Рибаки сказали:</p>
	<p>— Чого тобі, хлопче, туди йти?</p>
	<p>— У нашім краю говорять, що в місті за Червоним морем є великий пророк.</p>
	<p>— Нащо тобі того пророка? — питають рибаки.</p>
	<p>І хлопець їм усе розповів від спершу до послідку. Розказав, що в його хаті запанував чорт. Пожалували рибаки хлопця і сказали йому:</p>
	<p>— На третій день на полуднє ми приїдемо на це місце і переправимо тебе на той берег. А ще за три дні будь на тому березі, і ми тебе переправимо назад.</p>
	<p>— Переправили вони його, зайшов хлопець у то місто. Добрі люди розказали йому, де жиє пророк, і він розповів пророкови всю свою біду. І сказав:</p>
	<p>— Ось маєте всі гроші за дві корові, що мама продала. Лиш порадьте мене.</p>
	<p>Пророк йому сказав:</p>
	<p>— Хлопчику, підем до твої хати оба, бо сам ти нічого не подієш.</p>
	<p>Прийшли вони з пророком до моря, а рибаки вже чекали. Посідали вони в човен, і перевезли їх рибаки на другий берег. Хлопець витягає з пазухи гроші і хоче платити. А пророк каже до рибаків:</p>
	<p>— Не беріть у него ці гроші. Це його мама продала від хати послідні корови.</p>
	<p>Я буду вертатися від него і заплачу вам за него. А ті рибаки враз там ловили рибу, і їх можна було найти. Прийшов хлопець з пророком до хати. Каже пророк мамі хлопця і його братам:</p>
	<p>— Вуйно, я так зроблю, що чорта у вашій хаті не буде, але дайте мені цего хлопця за свого. Бо я із своєю жінкою тридцять років не маю дітей. А він буде в мене жити, як панич. І я вам буду давати на старість поміч.</p>
	<p>І жінка пристала на це. І хлопець зрадів. Та й полягали вони спати. Нараз опівночі всунувся цап з бородою у вікно. Борода аж до землі висіла. Та й мекотить. А прихожий чоловік каже:</p>
	<p>— Уже ти більше не будеш мекотіти.</p>
	<p>Прийшла та година, цап відійшов на своє місце в хащу. Рано повставали, і каже пророк:</p>
	<p>— Поведіть мене туди, де ви його присилюєте.</p>
	<p>Пішли всі в хащу, прийшов пророк до цапа, відв’язав його. І він став таким маленьким, як баба його купувала в ярмарку. А пророк каже:</p>
	<p>— Та ви оцего боялися, такого маленького цапка? А вони кажуть:</p>
	<p>— Та він такий великий був, що страшно було дивитися. Ви ж сами виділи його вночі. А що тепер сталося, ми й самі не знаєм.</p>
	<p>— Наколи я на него подивився, я йому примовив. Але все одно я мушу забрати його з собою, бо він може знов вирости.</p>
	<p>Веде пророк того цапа за собою. А то таке маленьке, що ледве йде. Жінка з радощів кличе пророка до хати, угощує його. Пророк каже:</p>
	<p>— Подай, хлопче, мамі гроші. Та й каже пророк ґаздині:</p>
	<p>— То згоджуєтеся, ґаздине, дати мені хлопця за свого?</p>
	<p>— Згоджуюся, згоджуюся. Ви мені очистили хату від чорта, то я готова вам все віддати. Але кортіло би мене ще увидіти мою дитину у вас</p>
	<p>— Будете видіти, я приїду за вами через місяць. А чорта у вас у хаті таки нема.</p>
	<p>Хлопець пішов з пророком надвір, пророк відв’язав від колика цапка та й пішли втрьох у далеку путь. Аж до Червоного моря. На то місце, на яке їх перевезли рибаки. Прийшли вони, та й каже пророк рибакам:</p>
	<p>— Нате вам оці дві монеті золоті за той раз. А тепер даю ще дві за те, що тепер завезете нас на той бік Червоного моря.</p>
	<p>Рибаки дуже втішилися тими монетами. Та сіли пророк з хлопцем у човен. А цапка з мотузком теж у човен. Перепливли на той берег, та й пророк повів хлопця та й того цапка до свеї хати. Присилив пророк цапка перед хати на паль, а хлопця ввів у свою світлицю. Увійшла в хату жінка пророкова.</p>
	<p>— Що це за хлопець? — питається вона.</p>
	<p>— Це буде наш хлопець.</p>
	<p>Врадувалася жінка і скупала хлопця й перебрала.</p>
	<p>А пророк узяв цапка з паля і вер його в прірву. І він уже ніколи не появлявся в тої жінки у вікні.</p>
	<p>Пройшов довгий час, і повернувся пророк до хати, де він узяв хлопця. Мати вже не збірувала, прислабла. І сказав пророк:</p>
	<p>— Вуйно, як хочете, ідіть зо мною до мого дому жити. Баба зраділа й згодилася. А сини сказали:</p>
	<p>— Беріть і нас, пророку.</p>
	<p>— Ідіть, хлопці, й ви з мамою.</p>
	<p>Привів він їх усіх до себе, і мама дуже втішилася, що її меншому синови добре в пророка жити. І сказав пророк тим двом синам:</p>
	<p>— Я вас буду водити в поле і показувати вам квіти, котрі збирають на ліки для людського здоров’я.</p>
	<p>Там вони вивчилися і поженилися. І вженив він їх меншого брата. І весело жили вони і ще й сьогодні добре жиють.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__footnotes">
			<p><sup>*</sup> Шу́ра — господарська прибудова.</p>
			<p><sup>*</sup> Задо́вгий — тут: завдовжки.</p>
			<p><sup>*</sup> Примівни́к — ворожбит, знахар.</p>
		</div>
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Хутір Калинки́, Косівського району, Івано-Франківської області 10 лютого 1986 року Колобейчук Григорій Дмитрович (народж. 1930)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Гуцульщини/">Фольклор Гуцульщини</a></li>
	</ul>
</footer>
<!--#include virtual="/-/inc/general__page_end.inc" -->
