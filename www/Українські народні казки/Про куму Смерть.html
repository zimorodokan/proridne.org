<!--#include virtual="/-/inc/general__page_start.inc" -->
<title>Про куму Смерть ☼ Українська народна казка ☼ Народна творчість</title>
<meta name="Description" content="Українська народна казка Гуцульщини «Про куму Смерть» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Про куму Смерть.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Про куму Смерть <br><span class="article__headerDescription">Українська народна казка Гуцульщини</span></h1>
	<p>Був один дуже бідний чоловік. Він не мав нічого, навіть хати не мав. Служив той чоловік коло жидів і чужими хатами жив. Жиди дали йому кусок землі і дали дерева, аби він собі хатку поклав. Жінка його вже мала дев’ятеро дітей і знов затяготіла. Має бути десята дитина. І сказала жінка:</p>
	<p>— Скоро буде родитися десята дитина, і ніхто не піде нам в куми. Як уродиться ця дитина, то зав’яжи її в якийсь рамат і вечером понеси та й кинь у пронір. Як ніхто не піде в куми, то нащо нам цю дитину тримати?</p>
	<p>І чоловік так зробив. Узяв дитину під паху і вечером поніс. І стрічає на дорозі якусь жінку. Жінка питає:</p>
	<p>— Ти куди йдеш? Що там несеш під пахою?</p>
	<p>— Несу дитину кинути в пронір, бо ніхто не хоче йти в куми, аби цю дитину охрестити.</p>
	<p>Вона сказала:</p>
	<p>— Не можна цю дитину тратити, їй ще не прийшов час. Давай її сюди. Іди до попа і скажи йому, що я казала, аби йшов за кума.</p>
	<p>Він пішов до попа.</p>
	<p>— Ідіть до мене за кума. А піп на него із сваркою:</p>
	<p>— Ти лиш дітей плодиш! Не йду до тебе в куми! Вернувся чоловік і сказав тій жінці:</p>
	<p>— Піп не йде. А вона сказала:</p>
	<p>— На дитину. Я сама йду за ним. Прийшла вона до попа.</p>
	<p>— Збирайся і йди в куми. Ця дитина має жити, не вмерти. І піп махом зібрався. Запитав куми по дорозі:</p>
	<p>— Хто ви є?</p>
	<p>— Я є Смерть.</p>
	<p>І пішли вони, і охрестили дитину. Тоді сказала чоловікови кума:</p>
	<p>— Неси дитину додому.</p>
	<p>І дала вона йому жовтих квітів. І сказала:</p>
	<p>— Як мєш лягати спати, клади ці квіти під голову, під подушку. І аби-с ти там не дивився. Аж рано подивишся.</p>
	<p>Рано встав він, підняв подушку. А там купа грошей. Дуже врадувався бідний чоловік, пішов у село і накупив на всі діти вбрання, бо діти були голі. І купив харчів. І сказав жінці:</p>
	<p>— Оце в нас кума! Я мушу піти до неї й подякувати їй. Допитаюся. Допитався він до неї, подякував їй і сказав:</p>
	<p>— Чим я вам віддячуся? А вона сказала:</p>
	<p>— Байка! Нічого я від тебе не хочу. Я ще тобі допоможу. Я даю тобі книжку і зроблю тебе лікарем. Як прийдеш когось лікувати, то ти будеш там видіти мене. Ніхто не буде видіти, лиш ти. Слабий буде лежати в ліжку, і як я буду сидіти у него в ногах, то цего слабого можеш вилікувати. І можеш обіцяти господарям. А як я буду сидіти в головах слабого, то скажи хатнім, що «я цю особу не годен вилікувати». Я дам тобі зілля і лікуй.</p>
	<p>І він зробився лікарем і лікує людей. Люди йому платять, і він добре жиє. І тут в одного царя заслабла донька. Коло неї аж з-за границі були лікарі. І ніхто не міг вилікувати. І цар вчув про цего лікаря. І післав за ним слуг.</p>
	<p>— Їдьте й питайте село від села, де є той лікар. Слуги його відшукали і сказали:</p>
	<p>— Їдьте з нами. Донька в нашого царя заслабла погано. І приїхав він до царя. Цар йому сказав:</p>
	<p>— Отак, як вилікуєш мою доньку, то я дам тобі половину свого царства. А як не вилікуєш, то тебе вб’ю.</p>
	<p>— Показуйте мені слабу доньку, — сказав лікар. Зайшов він у ту кімнату, де лежала слаба, і сказав:</p>
	<p>— Виходьте всі геть з хати.</p>
	<p>А Смерть сидить у ногах слабої. Зварив він зілля, дав пити слабій і сказав цареви:</p>
	<p>— Я її вилікую. Вже завтра мемо видіти.</p>
	<p>Рано встали, а слаба вже піднялася і зачала ходити по хаті. І був там лікар три дні. Царська донька вже зачала ходити й по надвір’ю. Тоді цар обіймив його і сказав:</p>
	<p>— Кличемо людей, і я тобі віддаю половину свого царства.</p>
	<p>А він сказав:</p>
	<p>— Давайте мені фіякір, най я поїду додому забрати сюди свою родину. Привіз він жінку, діти — все.</p>
	<p>І дуже розжився він, і подружив діти. І пішов до свої куми віддячитися. А кума сказала йому так:</p>
	<p>— Вже більше лікарем не роби. А як хто прийде за тобою, кажи: «Я вже тої книжки не маю. Загубив».</p>
	<p>А він каже їй:</p>
	<p>— Чого це я маю так робити? І сказала йому кума Смерть:</p>
	<p>— Ти скоро будеш сам слабий. Тобі вже скоро вмирати. Я вже буду тобі коло голови сидіти.</p>
	<p>І він заслаб. Прийшли д’нему лікарі, а Смерть сіла йому коло голови. А він каже:</p>
	<p>— Можна, аби я обернувся в ліжку ногами д’вам? І сказала йому Смерть:</p>
	<p>— Не можна. Твоя свічка вже догорає. І показала вона йому ту свічку.</p>
	<p>— Нікуди ти вже не обернешся. І він умер.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Космач, Косівського району, Івано-Франківської області 17 серпня 1984 року Топузяк Ілько Васильович (1905 року народження)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Гуцульщини/">Фольклор Гуцульщини</a></li>
	</ul>
</footer>
<!--#include virtual="/-/inc/general__page_end.inc" -->
