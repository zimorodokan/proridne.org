<!--#include virtual="/-/inc/general__page_start.inc" -->
<title>Собака та кіт ☼ Українська народна казка ☼ Народна творчість</title>
<meta name="Description" content="Українська народна казка Чернігівщини «Собака та кіт» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Собака та кіт.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Собака та кіт <br><span class="article__headerDescription">Українська народна казка Чернігівщини</span></h1>
	<p>Колись давно-давно в одного селянина жили кіт та собака. Раз посіяв селянин пшеницю, і вона дуже щедро вродила. Поки дозрівала, господар тішився: цілий рік тепер його родина буде з паляницями та калачами-пирогами. Тож коли настала пора, він скосив збіжжя, обмолотив, зсипав у мішки і позвозив до комори. А щоб зерно не покрали злодії та не поїли миші, приставив на сторожі двох давніх вірних друзів, помічників у своєму господарстві — кота з собакою.</p>
	<p>Спочатку кіт та собака день і ніч удвох сумлінно стояли на чатах. Але ні миші, ні злодії до комори й не потикалися.</p>
	<p>Занудьгував кіт та й каже собаці:</p>
	<p>— Даремно ми тут стовбичимо. Ніхто зерно й не думає красти. А давай, друже, сторожувати по черзі.</p>
	<p>— Згода, — каже собака. — Тільки цур я піду відпочивати першим.</p>
	<p>— Ну то йди, — погодився кіт і залишився в коморі.</p>
	<p>Настала ніч. Лежить кіт на мішках, розкошує. Раптом почув шерхіт. Похопився: прислухався, принюхався — ні, не миші. Та й знову розлігся.</p>
	<p>А то були два злодії, які прокралися в комору. Там з-під самого носа муркотуна поцупили по мішку і навтьоки.</p>
	<p>Кіт, звісно, бачив усе те, але подумав: «Не котове це діло — пашню від злодіїв стерегти. Це доручено собаці. От якби це були не люди, а миші ...»</p>
	<p>Наступного дня собака прийшов заступити на варту, щоб змінити кота. Кіт не сказав йому про крадіїв і словечка. А навіщо? Не котове це діло! Знову настала в коморі ніч, але вже без кота. Прочувши про те, до комори позбігалися миші та й ну пирувати!</p>
	<p>Собака, звісно, бачив усе те, куняючи при порозі. Але подумав: «Не собаче це діло — відгонити мишей. От якби це були не миші, а злодії ...»</p>
	<p>Відтоді злодії і миші внадилися до комори. Так тривало доти, доки в схроні не лишилося ні зернини.</p>
	<p>По якімсь часі до комори зайшов хазяїн. Мало не зомлів.</p>
	<p>— Де моє збіжжя? — заволав він, тупаючи на кота й собаку ногами.</p>
	<p>Собака й кіт злякано перезирнулися. Але мусили щось казати!</p>
	<p>— Це кіт винен! — кивнув на друга собака. — Тут порядкували миші.</p>
	<p>— Ні, — заперечив кіт. — Поки собаки не було, зерно покрали злодії.</p>
	<p>Довго сперечалися кіт із собакою, перекладаючи вину один на одного. Поки хазяїн не вигукнув:</p>
	<p>— Обидва ви винуваті, бо недобросовісно служили мені! Геть із господи!</p>
	<p>Відтоді кіт і собака стали найлютішими ворогами. І де б не здибалися, завжди починають вишкірятись один на одного. Бо жодний досі не визнав своєї провини в дружбі, відтак і ворогують по всьому білому світу.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>50 (4158). Собака і кіт. СУС (— 201D**). Записано 2007 року. Скочок Ганна Петрівна (1932). Чернігівська область, Бобровицький район, Кобижча</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Чернігівщини/">Фольклор Чернігівщини</a></li>
	</ul>
</footer>
<!--#include virtual="/-/inc/general__page_end.inc" -->
