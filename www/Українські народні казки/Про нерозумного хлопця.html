<!--#include virtual="/-/inc/general__page_start.inc" -->
<title>Про нерозумного хлопця ☼ Українська народна казка ☼ Народна творчість</title>
<meta name="Description" content="Українська народна казка Подніпров’я (Наддніпрянщини) «Про нерозумного хлопця» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Про нерозумного хлопця.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Про нерозумного хлопця <br><span class="article__headerDescription">Українська народна казка Подніпров’я (Наддніпрянщини)</span></h1>
	<p>Жили собі два брати. Одного звали Микола, а другого Василь. Одного разу поїхали вони на поле жито жати. Але нагадали, що на обід не взяли хліба. Старший брат каже меншому:</p>
	<p>— Піди до моєї жінки і візьми хліба.</p>
	<p>Василь відповідає:</p>
	<p>— Я не знаю, як її звати.</p>
	<p>— Ганна.</p>
	<p>— Я забудуся, як її звати</p>
	<p>— А ти йди по дорозі і кажи: «Ганна, Ганна»</p>
	<p>Ось він іде, промовляючи:</p>
	<p>— Ганна, Ганна...</p>
	<p>Аж тут іде весілля. Нареченому здалося, що чоловік називає його дружину поганою. Він взяв і побив Василя. Іде до брата Вася та й плаче.</p>
	<p>— Чого ти плачеш? — запитує Микола.</p>
	<p>— Я йшов і промовляв: «Ганна, Ганна...», а тут ішло весілля і нареченому почулось, що наречена погана. Побив мене за це.</p>
	<p>— Треба було стати і танцювати, — порадив Микола.</p>
	<p>От іде Василь знову по хліб та й назустріч йому іде похорон, а він став танцювати. Знову його побили. Вертається до брата й плаче. А Микола знову до нього:</p>
	<p>— Чого ревеш?</p>
	<p>— Ішов похорон, а я танцював. От вони мене й побили.</p>
	<p>— Потрібно було стати й молитися, — відповів Микола.</p>
	<p>Пішов знову Василь по хліб. По дорозі зустрів він чоловіка, що застряг із возом у болоті. Став Василь та й молиться. Коли чоловік вибрався з болота, то побив його за це. Вертається Василь ридаючи. Розповів він усе братові.</p>
	<p>— Нащо ж ти молився? Потрібно було потягнути за воза, — порадив брат Микола.</p>
	<p>Пішов знову Василь по хліб. Йде вулицею та й бачить, що чоловік заколов свиню. Вася, не довго думаючи, почав тягнути свиню за хвоста. От чоловік його побив. Знову йде той до брата плачучи. Брат питає:</p>
	<p>— Чого ти плачеш?</p>
	<p>Той розповів усе, як було. А Микола й каже:</p>
	<p>— Потрібно було сказати: «Боже, поможи з діточками з’їсти!»</p>
	<p>Йде знову Василь по хліб та й бачить, що чоловік копає черв ’яки на рибалку. Василь каже:</p>
	<p>— Боже, поможи з діточками з’їсти!</p>
	<p>Той його побив. Прийшов він до брата і плаче. Розповів йому все, як було. Микола й каже:</p>
	<p>— Потрібно було стати йому допомогти.</p>
	<p>Пішов Василь. Іде та й бачить: стоять дівчата і одна одній заглядають в коси. А він став та й черв’яки копає коло них. Вони взяли й побили його. Знову вертається до Миколи й плаче. Микола радить брату підставити й свою голову. Пішов знову Василь по хліб. Іде він і бачить, що собаки гризуться. От він і підставив свою голову, а собаки одгризли йому голову.</p>
	<p>От і казочці кінець, а хто слухав — молодець.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>163 (5212). Про нерозумного хлопця. СУС 1696. Записано 2008 року. Фур’яка Євдокія Сергіївна (1919). Черкаська область, Маньківський район, Подібне</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Наддніпрянщини/">Фольклор Подніпров’я (Наддніпрянщини)</a></li>
	</ul>
</footer>
<!--#include virtual="/-/inc/general__page_end.inc" -->
