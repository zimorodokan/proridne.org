<!--#include virtual="/-/inc/general__page_start.inc" -->
<title>Цар Петро і злодій ☼ Українська народна казка ☼ Народна творчість</title>
<meta name="Description" content="Українська народна казка Буковини «Цар Петро і злодій» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Цар Петро і злодій.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Цар Петро і злодій <br><span class="article__headerDescription">Українська народна казка Буковини</span></h1>
	<p>Цар Петро всім у житті інтересувався. Захотілося йому подивитися, як злодії уночі крадуть. Перебрався він на простого і пішов глухими вулицями. Дивиться — назустріч якийсь чоловік іде.</p>
	<p>— Добрий вечір.</p>
	<p>— Добрий вечір.</p>
	<p>— Куди йдеш? — питає Петра Великого той чоловік.</p>
	<p>— Іду щось дістати. Я — злодій.</p>
	<p>— І я злодій. Давай оба разом підемо. А Петро й каже:</p>
	<p>— Давай підемо красти до царя.</p>
	<p>— Не треба до царя, — каже злодій, — у него сім’я і розходи дуже великі. Тут я знаю одного генерала: він велике жалування за службу бере, та ще й пенсію. Гай, ходім до него.</p>
	<p>Приходять вони під дім того генерала, а на другому поверсі світло. Що він там робить? А злодій і каже:</p>
	<p>— Треба подивитися, що там робиться. У мене є кігті для ніг, то я можу по стіні полізти.</p>
	<p>Та й поліз злодій до вікна. Дивиться — а там генерал сидить і ще два з ним. І говорять, як би царя струїти. Оден другому каже:</p>
	<p>— Треба запросити царя в гості та й дати йому вина з трійлом. Зліз злодій і каже:</p>
	<p>— Чіпляй собі на ноги ці кігті та й лізь послухай. Вони хтять струїти царя. Не треба нам красти. Ходім розкажем цареви, то цар дасть нам багато грошей.</p>
	<p>Поліз цар до вікна, послухав — правда. Зліз та й каже злодійови:</p>
	<p>— Ходім до мене, заночуєм, а завтра скажем цареви.</p>
	<p>Пішли вони до царя додому. Як подивився злодій на царські палати, то зразу зрозумів, що товариш його і є сам цар. Напудився він трохи, але нічого не сказав, а тихо ляг спати.</p>
	<p>На ранок кличе цар злодія до себе, та й радяться вони, що робити. Договорилися, що цар піде до того генерала в гості, а злодія возьме з собою, тілко перебраного на англійця.</p>
	<p>Вбрали злодія в англійське шмаття, та й пішли вони оба до генерала в гості. Зайшли туди, сіли за стіл. Генерал наливає цареви вина. А цар каже:</p>
	<p>— У нас же не так роблять. Перш п’є господар, а тоді гостеви наливає. А у вас як? — спитав цар злодія, перебраного на англійця.</p>
	<p>— І у нас так. Перше п’є господар.</p>
	<p>І заставив цар генерала випити те вино. Той випив і зразу телепнувся неживий. Тоді цар заставив випити і двох інших — вони оба теж потруїлися.</p>
	<p>Цар узяв до себе злодія, обдарував його і наказав, щоб злодіїв дуже не судили, а лиш лякали.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Рукшин, Хотинського району, Чернівецької області 20 травня 1976 року Білівський Ілля Васильович (1897)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Буковини/">Фольклор Буковини</a></li>
	</ul>
</footer>
<!--#include virtual="/-/inc/general__page_end.inc" -->
