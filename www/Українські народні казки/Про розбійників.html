<!--#include virtual="/-/inc/general__page_start.inc" -->
<title>Про розбійників ☼ Українська народна казка ☼ Народна творчість</title>
<meta name="Description" content="Українська народна казка Полтавщини «Про розбійників» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Про розбійників.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Про розбійників <br><span class="article__headerDescription">Українська народна казка Полтавщини</span></h1>
	<p>Жили собі чоловік та жінка і була в них дочка. От якось збираються на базар на ніч їхати. А дочці кажуть, щоб вона не лякалась, хай погукає подружку ночувати.</p>
	<p>Полягали дівчата спати. Чують, вночі хтось стукає в двері, а потім у вікно лізе. А в хаті була сокира. То дівчина схопила сокиру і вдарила бандита по руці. От решта злякалася та й утекли. Дівчата боялися, до ранку не спали. А вдень приїхали батьки. Дівчата розказали, що з ними було.</p>
	<p>Пройшло багато років. Виросла та дівчина, дівкою стала. От якось приїхали її сватати здалеку. Зразу й не хотіли її батьки оддавать, ну а потім погодилися. Відгуляли весілля. Молодий гарний був, тільки ніколи рукавичок не знімав.</p>
	<p>От забрали вони ту дівчину та й повезли до нього додому. Їдуть та й їдуть, та все лісом. І завезли її в таку глушину, що ні села, ні хатки ніде. А серед лісу їх розбійницький табір. Огні горять, котли киплять, самі бандити кругом. А між ними була якась жінка з малою дитиною.</p>
	<p>От та дитина підійшла до цієї дівчини та й каже:</p>
	<p>— Тьотю, а ви знаєте, що ваш молодий, це той розбійник, якому ви пальці одрубали. Він вас сюди привіз, щоб убити.</p>
	<p>Злякалась дівчина та й думає, як би це втекти. Взяла вона відра та й пішла по воду. А колодязь далеченько був. Зняла вона свої квітки, почепила на колодязь, а сама втікати кинулась. А розбійники дивляться, що квітки висять, ждали-ждали, а тоді підійшли, глянули, а її нема.</p>
	<p>Кинулись вони її доганяти кіньми. А дівчина бігла, бігла, вже й сили нема. Коли тут їхав дядько підводою на базар, горшки віз. От дівчина й плаче, проситься, щоб її додому довіз. Пожалів дядько дівчину, поклав на воза, притрусив соломою а зверху горшки порозставляв. Так і їде собі потихеньку. Коли це доганяють його розбійники й питають, чи не бачив він дівчини. Дядько каже:</p>
	<p>— Ні, не бачив.</p>
	<p>То вони й поїхали в другий бік, а дядько той довіз дівчину додому. Батьки так зраділи, що не знали, як тому дядькові й оддячить.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>44 (4651). Про розбійників. СУС 955. Записала Боровик Лілія (6 клас) 2008 року. Запорожець Мотрона Остапівна (1933). Полтавська область, Лохвицький район, Гамаліївка</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Полтавщини/">Фольклор Полтавщини</a></li>
	</ul>
</footer>
<!--#include virtual="/-/inc/general__page_end.inc" -->
