<!--#include virtual="/-/inc/general__page_start.inc" -->
<title>Як циган сповідався ☼ Українська народна казка ☼ Народна творчість</title>
<meta name="Description" content="Українська народна казка Закарпаття «Як циган сповідався» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Як циган сповідався.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Як циган сповідався <br><span class="article__headerDescription">Українська народна казка Закарпаття</span></h1>
	<p>Жив собі один циган. Все був голодним. Одного разу так зголоднів, що не міг іти. Думає: «Де би поїсти?» І додумався: «Так ніде не поїм, як у попа». Прийшов до попа з міхом на плечах:</p>
	<p>— Пане превелебний, що би коштувала така товпуга золота, як кінська голова?</p>
	<p>Піп подумав, що у цигана у міху товпуга золота. «Видурю я у нього», — подумав собі піп і каже:</p>
	<p>— Цигане! Може, ти голоден? Спочатку поїш, а потім я тобі скажу, що ото коштує.</p>
	<p>— Ви вгадали, пане превелебний! Я дуже голодний. Дав піп цигану м’яса, левешу. Наївся циган так, що лише по череву гладиться.</p>
	<p>— Ну, виймай, цигане, ото золото з міха, хай виджу.</p>
	<p>— У мене не є ніякого золота. Я подумав: що би коштувала така товпа золота, якби вона у мене була.</p>
	<p>Піп розсердився:</p>
	<p>— Біда на тебе цигане впаде, бо ти согрішив. Прийди завтра сповідатися.</p>
	<p>— Добре.</p>
	<p>Другого дня прийшов циган із сином до попа. Зима, а циган і його син — босі. Змерзли і зайшли до кухні погрітися. Там варився в капусті шовдар. Циган вийняв шовдар і поклав хлопцеві у міх. «Файна клебаня, придасться», — подумав собі.</p>
	<p>Виспався піп і вийшов у кухню. Увидів цигана і каже:</p>
	<p>— Заходи у кімнату, буду тебе сповідати.</p>
	<p>Узяв піп патрахіль на себе, прикрив циганові голову і каже:</p>
	<p>— Цигане, перехрестися!</p>
	<p>— Во ім’я отца і духа. Амінь!</p>
	<p>— Цигане, та ти за сина не сказав.</p>
	<p>— Паночку, тут син, за дверима, чекає мене.</p>
	<p>— Я видів твого сина. Айбо ти не знаєш перехреститися. Треба казати: во ім’я отца і сина...</p>
	<p>— Добре! У нас так: де отець, там і син.</p>
	<p>— Та кажи за гріхи!</p>
	<p>— З попової капусти я вигнав свиню.</p>
	<p>— То не гріх. То ти добре зробив, бо свиня наробила би шкоди, поїла би капусту. А я за гріхи звідую.</p>
	<p>— Перед паном превелебним я зняв клебаню.</p>
	<p>— І се добре-сь зробив. Так треба і далі робити.</p>
	<p>А у попа був годинник, і циган помалу витягав його із жебика. Попу надоїло, що циган не знає, які то гріхи, і каже:</p>
	<p>— Я хочу чути, чи ти крав?</p>
	<p>— Крав і тепер краду!</p>
	<p>— Се великий гріх. Мусиш день постити і завтра прийдеш на причастя.</p>
	<p>Відклонився циган і пішов, а піп кличе служницю, аби дала їсти.</p>
	<p>— Не є що їсти, бо циган украв шовдар із капусти.</p>
	<p>Тоді догадався піп, що означали циганові слова: «З попової капусти я вигнав свиню». Хоче іти до церкви, а клебані не є. Піп догадався, як то циган зняв клебаню перед паном превелебним. Посяг рукою в жеб, айбо і годинника не є.</p>

	<figure class="illustration">
		<img class="illustration__image" loading="lazy" decoding="async" src="/Український фольклор Книги/Петро Лінтур ☼ Зачаровані казкою/ілюстрації/Петро Лінтур ☼ Зачаровані казкою ☼ Як циган сповідався — 01.png" alt="ЯК ЦИГАН СПОВІДАВСЯ — Українська народна казка Закарпаття" title="ЯК ЦИГАН СПОВІДАВСЯ — Українська народна казка Закарпаття">
		<figcaption class="illustration__caption">ЯК ЦИГАН СПОВІДАВСЯ — Українська народна казка Закарпаття</figcaption>
	</figure>

	<p>Розсердився піп на цигана і приказав принести хріну, гіркого перцю і зробити з того цигану причастя. Прийшли до церкви, а піп виголошує:</p>
	<p>— Циган — найбільший грішник, тому він буде брати причастя останнім.</p>
	<p>Циган і не спішить, бо він не голоден. З попового шовдара наситився і він, і його діти. Дочекався черги на причастя, та коли промок «причастя», яке йому приготував піп, то аж закрутився:</p>
	<p>— Йой, пане превелебний, лиш синові не дайте причастя, бо чорт його візьме.</p>
	<p>— То признайся, чи ти взяв від мене шовдар, клебаню і годинник?</p>
	<p>— Та я казав на сповіді.</p>
	<p>— То возвісти всьому народові в церкві, і я тобі відпущу гріхи.</p>
	<p>— Та чи повірять? — каже циган. Піп повернувся до людей і каже:</p>
	<p>— Народе! Що вам циган вповість — ото чиста правда.</p>
	<p>— Айбо я ганьблюся таке казати! — каже циган.</p>
	<p>— Нічого ганьбитися, кажи! — напирає піп.</p>
	<p>— Чесні люди, слухайте! — гойкнув на всю церкву циган. — Котрі діти білоголові, ті всі від пана превелебного.</p>
	<p>Сказав так циган і утік. Прийшов піп додому такий сердитий, що і їсти йому не треба. Думає собі: «Знайшов мені циган ганьбу, то най за це хоч дров мені привезе». Заганяє церківника до цигана:</p>
	<p>— Іди і приведи цигана. Кажи, що має мені привезти дров. Аж не привезе, то дам на нього у суд.</p>
	<p>Привів церківник цигана на фару. Каже циган:</p>
	<p>— Пане превелебний! Я привезу дров, лиш дайте мені сани і коней, бо я не маю, і покажіть мені, котрий бук для вас зрубати.</p>
	<p>— Най буде!</p>
	<p>Запрягли коней у сани. Сів піп на сани, а циган веде коней і ногами дубоче, бо змерз босий. Піп у чоботях, і то ззяб.</p>
	<p>— Цигане! Я дуже ззяб.</p>
	<p>— А я, пане превелебний, не ззяб, бо я босий. Морозу немає де сидіти. Якби ви були босі, то не ззябли би.</p>
	<p>— Спирай коней, най роззуюся, — каже піп. — А ти обуйся, то увидиш, як то в чоботах холодно.</p>
	<p>Зняв піп чоботи і віддав цигану. Айбо змерз ще більше.</p>
	<p>— Цигане! Без чобіт я ще більше мерзну!</p>
	<p>— Се тому, що бог ще не знає, що чоботи мої. Він думає, що вони у вас на ногах. Здійміть руки і кажіть: «Боже, я босий, чоботи не мої».</p>
	<p>Піп так зробив: здійняв руки і каже:</p>
	<p>— Боже, я босий, і чоботи не мої.</p>
	<p>— Правда, що не ваші, — каже циган.</p>
	<p>— Айбо я тепер так ззяб, що серце мені каменіє, — скаржиться піп.</p>
	<p>— Бо треба вам мало побігти за саньми.</p>
	<p>Зліз піп з саней, а циган вйокнув на коней — і лишив пана превелебного в лісі. Замерз пан превелебний — і казці кінець.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p>Як циган сповідався. «Сравнительный указатель сюжетов: Восточнославянская сказка / Сост. Л. Бараг, И. Березовский, К. Кабашников, Н. Новиков. — Л.: Наука, 1979.» — 1546+1807. Друкується вперше. Варіанти: Лазар — «Як чоловік відьму підкував, а кішку вчив працювати: Закарпатські народні казки. Гумор та сатира / Запис текстів та впорядкування П. Лінтура. — Ужгород: Карпати, 1966.», с. 188 — 189; Ревть — Архів П. В. Лінтура.; Плешинець — Архів П. В. Лінтура.; Ільтьо — Архів П. В. Лінтура.; Скубенич-Кость — Архів П. В. Лінтура.</p>
			<p><a href="/Український фольклор Книги/Петро Лінтур ☼ Зачаровані казкою/">Зачаровані казкою: Українські народні казки Закарпаття в записах П. В. Лінтура</a> [Упорядники І. М. Сенька та В. В. Лінтур; вступна стаття, примітки та словник І. М. Сенька; післямова П. В. Лінтура; Редколегія: В. І. Данканич, О. І. Дей, П. К. Добрянський та ін.; Художник М. М. Дем’ян]. — Ужгород: Карпати, 1984. — 528 с, іл. (Бібліотека «Карпати»).</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Закарпаття/">Фольклор Закарпаття</a></li>
		<li><a href="/Українська міфологія/Чорт.html">Чорт в українській міфології</a></li>
	</ul>
</footer>
<!--#include virtual="/-/inc/general__page_end.inc" -->
