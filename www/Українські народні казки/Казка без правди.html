<!--#include virtual="/-/inc/general__page_start.inc" -->
<title>Казка без правди ☼ Українська народна казка ☼ Народна творчість</title>
<meta name="Description" content="Українська народна казка Закарпаття «Казка без правди» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Казка без правди.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Казка без правди <br><span class="article__headerDescription">Українська народна казка Закарпаття</span></h1>
	<p>Були триє браття. І пішли на охоту. Пішли в ліс. То було зимою. Мали пушки. Май старший мав, середущий мав, а май молодший межи ними, той не мав. Той найшов пушку на путі й взяв. І таку мав пушку. І пішов на поле, де люди робили сіно, копиці метали. І вліз він у копицю, та й браття залізли в сіно. Та й загрілися там і переночували. І пішли далі, в ліс. Та й нічого не вбили. М’яса нич, огня нич, шваблики не суть. Зима, зябко, померзли всі. Вийшов май старший на єдну ялицю горі. Позирає — десь далеко-далеко видко світло. Та й зліз з ялиці й пішов до того світла. Прийшов там.</p>
	<p>— Добрий вечір!</p>
	<p>— Дай Боже здоровля, — каже страшний дідо коло огня. — Що ти до мене ходиш?</p>
	<p>— Я прийшов, щоби ви нам огня дали.</p>
	<p>— Я так тобі огня не дам. Повідж мені таку казку, жеби єдного слова правди не було, та дам тобі огня. А як там буде правда, то не дам огня і виріжу тобі на хребті пас шкіри.</p>
	<p>А той питає:</p>
	<p>— Чи правда то була: єдні люди йшли у млин, а другі із млина?</p>
	<p>— То, — каже, — правда була й буде.</p>
	<p>Та й той не дав му огня й вирізав му на хребті пас шкіри. А то був Люципер.</p>
	<p>Прийшов він, звідають браття:</p>
	<p>— Приніс огня?</p>
	<p>— Нема.</p>
	<p>Пішов середущий. Прийшов на тото світло, вклонився:</p>
	<p>— Добрий вечір!</p>
	<p>— Добре здоровля! Чого приходиш ти, легіню? Відповідає леґінь:</p>
	<p>— Я прийшов, би-сьте огня дали.</p>
	<p>— Дам тобі огня, айбо повідж таку казку, жеби єдного слова правди не було.</p>
	<p>А він сказав:</p>
	<p>— Єдні люди йшли до церкви, другі люди йшли з церкви. Єдні на утреню йшли, другі з утрені.</p>
	<p>— То, — каже, — правда була й буде.</p>
	<p>І не дав му огня, і вирізав му пас шкіри з хребта. І прийшов він до братів без огня.</p>
	<p>А той наймолодший брат, той дурний, до братів:</p>
	<p>— Я піду. Браття боронять:</p>
	<p>— Не йди.</p>
	<p>— Я йду. Позирає.</p>
	<p>— Де то є? Ага, там є світло. Прийшов там.</p>
	<p>— Добрий вечір!</p>
	<p>— Добре здоровля. Чого ти прийшов до мене?</p>
	<p>— Я прийшов, бо ми забули шваблики, нам треба огня. Зима, ми змерзли, а огня нема.</p>
	<p>— Я ти дам огень. Або повідж ми таку казку, жеби там єдного слова правди не було.</p>
	<p>А він каже:</p>
	<p>— Хочеш? Я тобі скажу. То ще було, коли моя мати була зо мною в тяжі. І захотіла вона потячого м’яса. І загнала мене в ліс за потятами. Прийшов я в ліс, позираю, у букови потяче гніздо. Я взяв сокиру. Єдну руку в дупло — не йде, другу — не йде. Єдну ногу в лупло — не йде, другу — не йде. Тоді я зогнувся вдвоє й в ту дірку заліз. А відти назад не можу вилізти. А я мав сокиру та й ся вирубав.</p>
	<p>І так захотілося нам води. А я головою вдарив об лед, — говорить, — і лед пукнувся. А моя голова скочила назад на місце. І я напився води. Ще щось хочеш знати? Ти моїм браттям вирізав ремені? А тепер я тобі буду дерти. Шість ременів тобі видеру з хребта.</p>
	<p>І шість ременів йому видер. І все. І той дав йому вогню, і він пішов до братів.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Полянська Гута, Перечинського району, Закарпатської області 24 липня 1991 року Штулер Михайло Йосипович (1910 року народження)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>


<article class="articleMain">
	<h1 class="articleMain__header">Казка без правди <br><span class="article__headerDescription">Українська народна казка Закарпаття</span></h1>
	<p>Пішли раз три брати у хащу по дрова. За один день не нарубали дров і залишилися ночувати. Назбирали сухого ріща, аби розкласти вогонь. Айбо забули з собою взяти шваблики, та нічим підпалити ріща.</p>
	<p>Пішли глядати когось, хто би їм дав вогню. Ідуть і зустрічають старенького діда, що курив піпу. Старший брат каже:</p>
	<p>— Дідику, будьте добрі, дайте нам вогню.</p>
	<p>— Я, синку, дам тобі вогню, якщо вповіж мені таку казку, аби в ній не було правди.</p>
	<p>Подумав, подумав старший брат і почав:</p>
	<p>— Шили собі чоловік з жоною. Мали вони трьох синів, два були розумні, а третій дурний...</p>
	<p>— Овва! — перервав його мову дід. — Таке могло бути. Не сяку казку мені треба.</p>
	<p>Почав свою казку середущий брат:</p>
	<p>— За царя Тимка, коли була земля тонка, де перстом пробив, там ся води напив. Жили собі дід та баба...</p>
	<p>— Стій! — перервав йому бесіду дід. — Сяке може бути, що жили собі дід та баба.</p>
	<p>Прийшла черга на молодшого брата.</p>
	<p>— Коли мама хотіла родити няня, та не було у нас муки. Набрав я повні міхи мелаю, беру один міх — не можу підняти, беру два — не можу підняти, тоді я взяв усі три і зметав на віз. Запряг я у віз мацура та когута — і гайда у млин.</p>
	<p>Мельника не було у млині, бо пішов на свадьбу його мамки з його мамкою. Думаю собі: «Лишу голову, най дивиться, аби хтось мелай не украв, а сам побіжу за мельником». Іду вулицею і вижу: два ґазди сидять на п’ятьох дубах і молотять ціпами пшеницю. Кажу їм:</p>
	<p>— Я ще такого не видів, аби зерно вимолочене залишалося на дереві, а солома падала вниз.</p>
	<p>Бо так було: солома падала вниз, а пшениця залишалася на стовпах. А ґазди кажуть:</p>
	<p>— А ми такого не виділи, аби чоловік ходив без голови. Перевірив руками — а у мене нема голови. Вернувся я за головою у млин, а на ній стільки ворон сидить, що її зовсім не видно. Я вхопив сокиру і верг у ворон — вони полетіли, а пір’я з них залишилося. Глядаю у тому пір’ю голову — не можу найти. Тоді я взяв і підпалив пір’я. Все пір’я згоріло, і сокира згоріла, лиш голова залишилася та топорище з сокири. Доки я се зробив, сам млин без мельника мій мелай помолов.</p>
	<p>Узяв я голову на плечі, зметав міхи з мукою на віз і вертаюся додому.</p>
	<p>Привіз муку додому — біда: ніяк не годен знести міхи до хижі. Пхаю через двері — не влізають, пхаю через вікно — не влізають. Що робити? Забіг я до хижі, взяв шило, продіравив стіну і через ту дірку запхав міхи до хижі.</p>
	<p>Айбо се ще не все. Треба на хрестини купити м’яса. А де? Догадався я, що збір на небі. Та як на небо вилізти? А тоді якраз місяць був щербавий. «А що, треба зсукати мотуз, засилити за кінець місяця і по тому мотузу вилізти на небо», — подумав я собі. Прийшло мені в голову, що мотузок би добре сплести із отрубів. Взяв я сито і почав муку сіяти, та отруби не залишаються. Тоді я взяв сак для ловлі риби і просіяв муку через нього. Висіяв я два міхи отрубів і висукав із тих отрубів мотуз.</p>
	<p>Засилив я мотуз за кінець місяця і виліз по ньому на неба А на небі народу — не пройти: ачей двоє чи троє людей. Купив я у одного телицю. Таку велику, як віл. Узяв я її в жеб і почав спускатися вниз. Вже був близько до землі, аж тут мотуз кінчився. То його птахи потеребили. Що робити? Я почав зверху мотуз прирізувати і внизу надсиляти. Айбо і так не вистало. Та я був вже близько до землі і скочив униз. Айбо що сталося? Я вгруз у землю до пояса. Як вилізти?</p>
	<p>Довго не роздумовуючи, я побіг додому за лопатою і викопав себе із землі. Так я прийшов додому і приніс телицю на м’ясо.</p>
	<p>Та ще залишилося принести щось випити. Думав я, думав і придумав...</p>
	<p>— Досить, досить, — каже дідо. — Оце справді казка, у якій нема правди. Беріть собі вогню та йдіть і слухайте молодшого брата.</p>
	<p>Пішли брати веселі до того місця, де рубали дрова, розпалили ватру.</p>
	<p>Від того часу старші брати слухали молодшого, бо так їм сказав старий дідо, котрий любив слухати казки без правди,</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p>Казка без правди. «Сравнительный указатель сюжетов: Восточнославянская сказка / Сост. Л. Бараг, И. Березовский, К. Кабашников, Н. Новиков. — Л.: Наука, 1979.» — 1920Н *. Друкується вперше. Варіанти: Плешинець — «Як чоловік відьму підкував, а кішку вчив працювати: Закарпатські народні казки. Гумор та сатира / Запис текстів та впорядкування П. Лінтура. — Ужгород: Карпати, 1966.», с. 83—86; Калин — Архів П. В. Лінтура.; Королович — Архів П. В. Лінтура.; Гандера — Архів П. В. Лінтура.</p>
			<p><a href="/Український фольклор Книги/Петро Лінтур ☼ Зачаровані казкою/">Зачаровані казкою: Українські народні казки Закарпаття в записах П. В. Лінтура</a> [Упорядники І. М. Сенька та В. В. Лінтур; вступна стаття, примітки та словник І. М. Сенька; післямова П. В. Лінтура; Редколегія: В. І. Данканич, О. І. Дей, П. К. Добрянський та ін.; Художник М. М. Дем’ян]. — Ужгород: Карпати, 1984. — 528 с, іл. (Бібліотека «Карпати»).</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>


<article class="articleMain">
	<h1 class="articleMain__header">Казка без правди <br><span class="article__headerDescription">Українська народна казка Чернігівщини</span></h1>
	<p>Жили колись у нашому селі три брати. А в той час заготовляли на зиму не дрова, а лозу. Було її на болотах сила-силенна.</p>
	<p>От пішли брати заготовляти лозу і залишилися там ночувати. Назбирали сухого хмизу, аби розкласти вогонь. Та забули сірники вдома і нічим було розпалити. Пішли шукати когось, хто дав би їм вогню. Ідуть і зустрічають старого діда, який курив люльку. Старший брат каже:</p>
	<p>— Діду, будьте добрі, дайте нам вогню.</p>
	<p>— Дам я тобі, синку, вогню, але якщо ти мені розкажеш казку, в якій би не було правди.</p>
	<p>Подумав брат і каже:</p>
	<p>— Жили-були чоловік і жінка…</p>
	<p>— Ні, не таку, — перебив дід, — це могло бути.</p>
	<p>Почав свою казку середній брат:</p>
	<p>— За царя Тимка, коли була земля тонка, де перстом пробив, там води ся напив, жили дід і баба…</p>
	<p>Стій! — перервав йому бесіду дід. — І це могло бути.</p>
	<p>Прийшла черга наймолодшого брата, а той каже:</p>
	<p>— Коли мама хотіла родити тата, то не було в нас муки. Набрав я повні мішки киселю. Беру торбу — не можу підняти, беру міх — не можу підняти. Взяв три мішки та й закинув на віз. Запряг кота у віз та й гайда у млин. Іду вулицею і бачу: два господарі на п’ятьох дубах сидять і молотять ціпами пшеницю. Кажу їм:</p>
	<p>— Я ще такого не бачив, аби вимолочене залишалось на дереві, а солома падала вниз.</p>
	<p>— Ми ще такого не бачили, аби чоловік ходив без голови, — відповідають вони.</p>
	<p>Тоді я вернувся, узяв голову на плечі, дивлюся, а млин сам почав молоти і мій кисіль перемолов на муку.</p>
	<p>Привіз я муку додому, та біда — ніяк не можу занести мішки в хату. Пхаю через двері — не влазять, пхаю через вікно — не влазять. Забіг я до хати, взяв шило, продірявив стіну і через ту дірку запхав мішки до хати.</p>
	<p>Але це ще не все. Треба було хрестини справляти, а м’яса немає. Де ж його взяти? Догадався я, що звір на небі. А місяць тоді якраз був щербатий. Взяв я сито, почав муку сіяти, а отруби не лишаються. Тоді я просіяв муку через сак для риби. А з отрубів зробив мотузок. Зсукав той мотузок, засилив на кінець місяця і так виліз на небо.</p>
	<p>А на небі народу — не пройти. Купив я в одного телицю, та таку велику, як віл. Узяв її і почав спускатися вниз. Вже був близько до землі, а мотузка закінчилася. Що робити? Почав я зверху мотузку відрізати, а знизу прив’язувати. Скочив я на землю і вгруз по самий пояс. Довго не роздумуючи, побіг я додому, приніс лопату, викопав себе з землі. Взяв телицю і прийшов додому.</p>
	<p>Але ще треба було принести щось випити. Думав я, думав і придумав…</p>
	<p>— Досить, досить, — каже дід, — оце справді казка, в якій нема правди. Беріть вогню та йдіть собі. Тільки слухайте молодшого брата.</p>
	<p>Пішли брати веселі до того місця, де рубали лозу, розпалили вогнище і переночували. З того часу вони завжди слухали молодшого брата. Бо так їм наказав дід, який любив слухати казки без правди.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>43 (4361). Казка без правди. СУС 1920 Н*. Записано 2008 року. Михайленко Тетяна Трохимівна (1936). Чернігівська область, Городнянський район, Вихвостів</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Закарпаття/">Фольклор Закарпаття</a></li>
		<li><a href="/Фольклор Чернігівщини/">Фольклор Чернігівщини</a></li>
	</ul>
</footer>
<!--#include virtual="/-/inc/general__page_end.inc" -->
