<!--#include virtual="/-/inc/general__page_start.inc" -->
<title>Про Івана-землероба та царівну ☼ Українська народна казка ☼ Народна творчість</title>
<meta name="Description" content="Українська народна казка Подніпров’я (Наддніпрянщини) «Про Івана-землероба та царівну» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Про Івана-землероба та царівну.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Про Івана-землероба та царівну <br><span class="article__headerDescription">Українська народна казка Подніпров’я (Наддніпрянщини)</span></h1>
	<p>Жив цар і було в нього три доньки. Найменшу доньку покохав Іван — звичайний землероб. Він прийшов до царя, каже йому:</p>
	<p>— Я хочу одружитися з твоєю донькою.</p>
	<p>А цар йому відповідає:</p>
	<p>— Якщо ти зробиш мої три завдання, тоді я віддам тобі свою доньку.</p>
	<p>Іван зажурився, прийшов до царевої доньки, і жаліється їй, що сказав йому її батько три завдання виконати. А вона йому каже:</p>
	<p>— Іди до нього, хай він тобі скаже свої завдання. А тільки, як прийдеш до нього, станеш зліва направо.</p>
	<p>Прийшов Іван до царя, а цар йому каже:</p>
	<p>— Викопай криницю, зроби цямрини, зроби зруб на криниці, і до ранку принеси напитися води мені.</p>
	<p>Він прийшов додому до царевої доньки і каже їй:</p>
	<p>— Сказав мені твій батько, щоб я викопав криницю, виклав цямрини, зробив зруб на криниці і на ранок приніс йому напитися води.</p>
	<p>Вона йому й каже:</p>
	<p>— Не хвилюйся, лягай спати.</p>
	<p>А сама вийшла на ганок, крикнула, свиснула. З’явилися слуги. Ті копають, ті рубають і на ранок царівна принесла воду Іванові. Іван взяв воду і поніс цареві і цим дуже здивував його. Цар відповів:</p>
	<p>— Так, добре! Прийдеш завтра, я тобі друге завдання дам.</p>
	<p>Приходе Іван до царівни і жаліється їй:</p>
	<p>— Сказав батько, щоб я знову прийшов.</p>
	<p>На другий день він йде знову до царя. Царівна каже Івану:</p>
	<p>— Ти не забув, що тобі треба стати зліва направо?</p>
	<p>Прийшов Іван до царя, став зліва направо. Цар йому і каже:</p>
	<p>— Я тобі зараз скажу друге завдання. Я хочу, щоб ти спахав землю, посіяв пшеницю, виростив її, скосив, обмолотив, змолов зерно і напік хліба. І щоб рано-вранці його приніс мені.</p>
	<p>Приходе він до царівни і каже:</p>
	<p>— Сказав мені батько, щоб спахав землю, посіяв пшеницю, виростив її, скосив її, обмолотив, змолов зерно і напік хліба. І щоб завтра рано-вранці приніс йому хліба.</p>
	<p>От вона йому каже:</p>
	<p>— Не журися, лягай спати.</p>
	<p>Вийшла на ганок царівна, свиснула, крикнула. І прибігли її помічники. Ті орють, ті сапають, ті косять, ті молотять, ті мелють зерно, і вранці був готовий хліб. Іван взяв рано-вранці хліб і поніс цареві. І знов йому треба було стати зліва направо. Цар йому каже:</p>
	<p>— Молодець! Прийдеш завтра, я тобі останнє завдання скажу.</p>
	<p>Прийшов Іван до царівни і каже:</p>
	<p>— Сказав мені батько, щоб я знов до нього прийшов по останнє завдання.</p>
	<p>Царівна йому каже:</p>
	<p>— Нікуди ти завтра не підеш, тому що якщо ти завтра підеш, він тебе вб’є. Будемо тікати.</p>
	<p>Царівна нарвала калини і положила на ліжко, поплювала на калину три рази і почали тікати.</p>
	<p>А цар зайшов, побачив, що немає Івана. От посилає своїх слуг за ними. Стукають вони у двері, а слина відповідає:</p>
	<p>— Зараз ми прийдемо.</p>
	<p>Проходить деякий час, а їх немає. Посилає цар знову своїх слуг. Знову приходять слуги, а слина їм відповідає:</p>
	<p>— Зараз ми прийдемо.</p>
	<p>Цар розгнівався перетворився на Змія Горинича і почав за ними гнатися. Коли Царівна оглянулась і помітила, що за ними женеться батько, вона сказала Іванові:</p>
	<p>— Зараз я зроблюся пшеницею, а ти косарем. І коли батько до тебе підлетить і запитає: «Чи ти не бачив кавалера і баришні?», ти йому відповіси, що не бачив. Тільки йому в очі не дивися.</p>
	<p>От підлітає батько до Івана і запитує:</p>
	<p>— Чи ти не бачив кавалера та баришні?</p>
	<p>А косар відповідає:</p>
	<p>— Ні, не бачив.</p>
	<p>Розгнівавшись ще більше цар, вернувся назад. Вони знову перетворилися в хлопця та дівчину і знову почали тікати. Тікають, тікають, аж раптом царівна оглянулась і побачила, що батько знову за ними гониться. От вона і каже Іванові:</p>
	<p>— Тепер, Іванушка, я зроблюся церквою, а ти попом.</p>
	<p>Перетворилась вона в церкву, а він в попа. Підлітає до них батько і запитує:</p>
	<p>— Чи не бачили ви тут кавалера та баришні?</p>
	<p>А поп йому відповідає:</p>
	<p>— Ні, не бачив.</p>
	<p>Розгнівавшись ще більше, чим перший раз, цар повернувся додому. Але він відчув, що його надурили і в цей раз. Тільки батько відлетів від них, вони перетворилися на хлопця та дівчину. Тікають, тікають. Царівна знову оглянулась і побачила, що батько летить за ними.</p>
	<p>— А тепер, Іване, я зроблюся річкою, а ти зробишся селезнем. Але тільки з очерету не випливай.</p>
	<p>Прилетів цар, став на мості і каже:</p>
	<p>— Тож будь ти приклята богом трижди.</p>
	<p>Полетів батько додому. Перетворилась вона на дівчину, він на хлопця. Вона йому каже:</p>
	<p>— Йди додому, Іванушка. А я повинна виконати закляття батька. Я повинна бути річкою три роки.</p>
	<p>Пішов Іван додому, батьки зраділи йому, що він живий. Проходить три роки, батьки стали його одружувати. І в цей день царівна перетворилась з річки на дівчину. Виснажена, заморена вона йде до села і питає у жителів села:</p>
	<p>— А що це за весілля тут?</p>
	<p>А люди відповідають:</p>
	<p>— Іван одружується.</p>
	<p>Дійшла вона до двору, зайшла в двір, стала на поріг і дивиться на Івана. Та дивлячись на Івана, так плаче, немов та річка течуть її сльози. Наш Іван побачив, що вона стоїть на порозі, він вийшов із-за столу, схватив її за руку і сказав батькам:</p>
	<p>— Це моя дружина, яку я чекав три роки, але вам вдалося зламати мій опір і ви хотіли мене одружити на іншій.</p>
	<p>І з того дня вони стали жить-поживать та добра наживать.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>168 (7299). Про Івана-землероба та царівну. СУС (313А). Записав Мігура Віктор 2009 року. Білоус Зінаїда Семенівна (1945). Дніпропетровська область, Криничанський район, Калинівка</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Наддніпрянщини/">Фольклор Подніпров’я (Наддніпрянщини)</a></li>
	</ul>
</footer>
<!--#include virtual="/-/inc/general__page_end.inc" -->
