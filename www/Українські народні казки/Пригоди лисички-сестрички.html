<!--#include virtual="/-/inc/general__page_start.inc" -->
<title>Пригоди лисички-сестрички ☼ Українська народна казка ☼ Народна творчість</title>
<meta name="Description" content="Українська народна казка Гуцульщини «Пригоди лисички-сестрички» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Пригоди лисички-сестрички.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Пригоди лисички-сестрички <br><span class="article__headerDescription">Українська народна казка Гуцульщини</span></h1>
	<p>В одного ґазди було п’ятеро дітей. Та й був голодний рік. Просять діти їсти, а жінка каже:</p>
	<p>— Пішов би ти, чоловіче, в поле молотити (піти з гірського або підгірного села на заробітки в багаті хлібом рівнинні села) та заробив хліба.</p>
	<p>Він узяв ціп та іде в лісі потоком. А там на змію зсунулася плита і притисла її. Вона вздріла чоловіка та й шипить:</p>
	<p>— Вирятуй мене.</p>
	<p>— Як я тебе вирятую, ти мене з’їш. А вона каже:</p>
	<p>— Я тебе не з’їм, я тобі ще в пригоді стану.</p>
	<p>Він підложив під той камінь ціп, підняв догори, та й змія вилізла відти. І каже:</p>
	<p>— Слухай, я голодна, хочу їсти. Я тебе з’їм. А він каже їй:</p>
	<p>— У мене п’ятеро дітей голодних вдома, йду хліба їм заробити. Я тебе вирятував, а ти мене хочеш з’їсти? Знаєш що? Най нас суд розсудить: як скаже суддя, щоб мене їсти, то вже меш їсти.</p>
	<p>Пішли вони і стрітили в рову коня. Кінь стоїть і клюпить, а чоловік і каже йому:</p>
	<p>— Розсуди нас: я її вирятував, а вона мене хоче з’їсти. А кінь на те:</p>
	<p>— Як я вас розсудю? Як я був молодий, ніс голову догори, возив ґаздів, то вони мене тримали, файно годували, давали вівса, ячменю, файно пасли в конюшні. А нині я вже не годен ні робити, ні їсти, нема зубей, голубці роблю ротом. Та й ґазда нагнав мене в рів. Тепер мушу гинути. Та й пішли вони далі. Стоїть корова в рову.</p>
	<p>— Розсуди нас, суддя, — каже чоловік.- Я її вирятував, а вона мене хоче з’їсти.</p>
	<p>А корова відповідає:</p>
	<p>— Як же я вас розсудю? Як я була молода, то ґазди мене файно годували, давали сіна, отавки, муки, би я давала молока. Та й тримали мене, та й тішилися мною. А як я не даю молока, як я вже нічого не варта, то нагнали мене в рів.</p>
	<p>Та й пішли вони далі. Ідуть, побачили песика.</p>
	<p>— Розсуди нас, суддя, — каже знову чоловік. — Я цю змію вирятував, а вона мене хоче з’їсти.</p>
	<p>А песик:</p>
	<p>— Як я вас розсудю? Поків я був молодий, то-м гавкав, давав ґазді знати, як злодій іде чи старець, то ще мені давали файно їсти. А як я став старий, глухий, сліпий, та й нагнали мене в рів. І мушу гинути з голоду.</p>
	<p>Ідуть вони далі, та й каже змія:</p>
	<p>— Видиш, ніхто не каже, би тебе не їсти. То я вже тебе їм.</p>
	<p>— Спитаймо ще когось.</p>
	<p>Ідуть вони далі та й побачили котика.</p>
	<p>— Котику, суддя, розсуди нас, — каже чоловік. — Я її вирятував, а вона мене хоче їсти.</p>
	<p>— Як же я вас розсудю? Поків я був молодий — ловив миші, щоб не їли ґазді збіжжя в коморі. А тепер я сліпий, глухий, можуть миші мені хвіст від’їсти, та й я не дочуваю. От і нагнали мене в рів пропадати.</p>
	<p>— То вже буду тебе їсти, — каже змія. — Ніхто не каже, щоби тебе не їсти.</p>
	<p>— Зачекай, най ще один скаже — та й будеш їсти. Але йде лисичка-сестричка.</p>
	<p>— Лисичко-сестричко, вирятуй мене! — благає чоловік. — Я вирятував змію, а вона мене хоче з’їсти.</p>
	<p>А лисичка потихо питає його:</p>
	<p>— Що даш?</p>
	<p>— Мішок курочок дам. Лисичка каже змії:</p>
	<p>— Він тебе вирятував, а ти його хочеш з’їсти? Яка ти фальшива! Не можна так. У нього ж п’ятеро дітей!</p>
	<p>І пошуміла в потоці змія. А Лисичка пішла з тим чоловіком за курочками. А він її здурив. Набрав повний міх песят, зав’язав і завдав лисиці на плечі. І сказав, щоб не розв’язувала, бо то перські курочки — повтікають. А вона винесла той міх на гору, змучилася, впріла та й собі думає: «Най одну з’їм». Розв’язала, а песята з мішка повискакували та її за хвостик, за вушка, за що-небудь. І вона ледве ся убігнала та утекла. І подумала: «Обдурив ти мене, то заберу я в тебе всі кури».</p>
	<p>Зайшла вона понад ліс, а під лісом курочки пасли. Вона забігла з долини і залудила їх у ліс. Курочки позабивали голови в корчі, а вона їх усіх забрала, закатрупила, подушила, склала в мішок і поносила вгору, в ліс до своєї хатки.</p>
	<p>А в її хатку вліз дикий кіт і не пускає. Вна сіла на пеньок та й плаче:</p>
	<p>— Я ся так мучила, бідувала та й не маю де ніченьку переспати. Надійшов медвідь.</p>
	<p>— Лисичко-сестричко, чого ти плачеш?</p>
	<p>— А як мені не плакати, як я так гірко будувалася та й не маю де ніченьку переночувати? Страшний звір заліз у мою хатку.</p>
	<p>А він каже:</p>
	<p>— Не журися, я вижену.</p>
	<p>І пішов до лисиччиної хатки. А кіт як відти скочив, та й очі йому видер. І медвідь утік у потік. Скорбутався і так тікав, що поломив буки.</p>
	<p>Надійшов вовк.</p>
	<p>— Чого, лисичко-сестричко, плачеш?</p>
	<p>— Як мені не плакати, як я ся будувала та й не маю де ніченьку переспати? Страшний звір заліз у мою хатку.</p>
	<p>А вовк каже:</p>
	<p>— Я такий модний, що його вижену.</p>
	<p>Та й пішов виганяти. А кіт відти як пазурями вовка за морду їмив, той лиш перевернувся в потоці. І втік. А лисичка-сестричка сіла та й далі плаче.</p>
	<p>Набігає мурашок червоненький.</p>
	<p>— Добрий вечір, лисичко-сестричко! А чого ти плачеш?</p>
	<p>— Як мені не плакати, як я ся так гірко будувала, а в мою хату щось залізло, і я не маю де ніченьку переночувати?</p>
	<p>— Я вижену, — каже мурашок.</p>
	<p>— Де ти виженеш, такий маленький? Хто ся тебе боїть?</p>
	<p>Пішов мурашок виганяти. Заліз у мох та як ущипнув кота за стегенце, то той так тікав у рипу, що буки поломив. Лисичка рада. Каже мурашкови:</p>
	<p>— Ми ся поженим обоє. Ти будеш моїм чоловіком.</p>
	<p>— Най буде, — каже.</p>
	<p>Порізали вони ті курочки, поробили ковбаси і роблять весілля. Пішли запросили всіх звірів і варять кашу. Треба в кашу води досипати. Хапає мурашок відра і біжить по воду. А лисичка не дає.</p>
	<p>— Я піду, — каже.</p>
	<p>Взяла відра й пішла. А мурашкови сказала:</p>
	<p>— А ти будеш вдома мішати кашу.</p>
	<p>Робив мурашок порядки, мішав кашу і втопився в каші. Лисичка прийшла й голосить:</p>
	<p>— Де мій мурашок? Де мій чоловік?!</p>
	<p>Шукає — нема. Сходяться гості, а вона доробляє тото весілля сама. Черпає, подає на стіл і находить у каші мурашка, що ся втопив, як мішав кашу.</p>
	<p>По весіллю дика свиня вилізла на стіл й спить. І махає хвостиком, бо мухи її їдять. А то всі звірі на смереці. І котик там. І дивиться котик згори на той свинячий хвіст і гадає, що то миш. І скаче на ню, на ту свиню. Свиня зірвалася й утекла в потік. А всі звірі за нею.</p>
	<p>А лисичка побачила, що котик такий ґазда, і взяла собі його за чоловіка.</p>
	<p>Робить медвідь весілля і просить лисичку з котиком. Приходять обоє, а стіл так убраний. Там ковбаси, всячина. Котик відразу скочив на стіл і то все поїв. А всі гості перепудилися і повтікали. І навіть ґазди втекли.</p>
	<p>Усі звірі просили б лисичку на весілля, але боялися того її чоловіка кота, бо він такий збуй. Всі бояться його. А вони жили собі обоє далі, лисичка-сестричка і котик.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Нижній Березів, Косівського району, Івано-Франківської області 9 листопада 1985 року&lt; Вітковіцька Анна Василівна (1912 року народження)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Гуцульщини/">Фольклор Гуцульщини</a></li>
	</ul>
</footer>
<!--#include virtual="/-/inc/general__page_end.inc" -->
