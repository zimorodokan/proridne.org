<!--#include virtual="/-/inc/general__page_start.inc" -->
<title>Про царя і мудрого злодія ☼ Українська народна казка ☼ Народна творчість</title>
<meta name="Description" content="Українська народна казка Покуття «Про царя і мудрого злодія» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Про царя і мудрого злодія.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Про царя і мудрого злодія <br><span class="article__headerDescription">Українська народна казка Покуття</span></h1>
	<p>Був собі хлопець, малий і бідний. Та й батрачив, бо не мав тата, не мав мами. Прикро йому було. Але підріс він трохи та й каже:</p>
	<p>— Нема нічого з цего. Піду я красти, то, може, буде легше жити.</p>
	<p>Купив таке собі вбраннячко, зібрався ввечір, та й іде красти. Іде він темною вулицею, де ходять злодії. Здибав два хлопці. Ті хлопці щось балакали собі, цей підходить до них, а вони вже ніц не говорять, вже тихо. Напудилися його, бо не знають, що він за оден. То також злодії, ідуть красти. Цей каже:</p>
	<p>— Хлопці, ви говорили, а як я підійшов до вас, ви вже не говорите. Ви мене не бійтеся, я такий самий, як ви. Куди йдете?</p>
	<p>— Як ти такий самий, як ми, то тоді скажемо: ми йдем красти. А він каже:</p>
	<p>— Я також піду з вами. А куди би ми йшли красти? Ті хлопці кажуть:</p>
	<p>— Ходім до царя. В него багато золота, там ми трохи вкрадемо. Пішли вони до коваля, і той зробив їм таке, аби вони могли підкопуватися під стіну. Та й ідуть до царя. Питає цей хлопець тих двох:</p>
	<p>— А ви знаєте, де царська казна? Щоб знати, де підкопуватися. А вони кажуть:</p>
	<p>— Ми знаємо, де то є.</p>
	<p>Та й пішли до царя красти гроші.</p>
	<p>Підкопуються вони під стіну, до тої кімнати, де гроші. Зайшли в ту кімнату, і всі штири набрали грошей, кілько годні були. А мали вони з собою папір — розмальований, як стіна в тій кімнаті. І заклали вони дучу тим папером, щоби не знати було, що стіна підкопана.</p>
	<p>Принесли вони ті гроші, поховали їх, а трохи взяли собі до міста. Файно наїлися, випили трохи та й полягали всі три спати. Виспалися, а ввечір мішки в руки і знов до царя за грішми йдуть. Відсунули папір, позалазили туди, набрали грошей і знов той папір приклали. І пішли додому.</p>
	<p>Так носили вони гроші, може, тиждень, може, два. Ходили собі до того золота, як до свого. А цар увійшов до тої кімнати та й дивиться до своїх грошей. А тих грошей уже мало що лишилося. Входить цар до хати та й каже до жінки:</p>
	<p>— Ти знаєш що? Наше золото всихається. Жінка йому:</p>
	<p>— Це не може бути. Певно, хтось золото краде.</p>
	<p>— Жінко, — каже, — нема ніде знаку. Ніде двері не розбиті, замок не розбитий, ніде стіна не підкопана. Нема сліду, щоби хтось крав.</p>
	<p>Жінка знов:</p>
	<p>— Не може бути, щоби золото всихалося. Його хтось краде.</p>
	<p>— Та як краде? Ніде сліду нема.</p>
	<p>— Знаєш що? — каже жінка. — У нас в тюрмі є старий злодій. Він засуджений навічно і має в кримінарі вмирати. Він на такім ділі практику має. Ти спитай того старого злодія, порадься з ним, чи може бути так, щоб золото всихалося? Він тобі скаже.</p>
	<p>Пішов цар до тюрми, питається того злодія і каже йому свою пригоду з тим золотом.</p>
	<p>—... Скажи мені по правді, чи моє золото всихається, чи хтось його краде? Я тебе пущу на волю, і ти не будеш у тюрмі вмирати.</p>
	<p>А злодій каже:</p>
	<p>— Золото не може всихатися. Ваше, монархо, золото хтось краде. То є кілька злодіїв, що ваше золото крали. Порадити, монархо, я вас пораджу, але то ніц не поможе. Ви золота не відпитаєте і злодіїв не злапаєте. Межи тими злодіями є оден дуже мудрий, і з того ніц вам, монархо, не вийде.</p>
	<p>Цар розповідає, що ніде знаку нема, щоби ходили злодії красти. А той каже цареви:</p>
	<p>— Озміть файний клевчик, обійдіть стіну навколо і файно ним обстукайте. І найдете те місце, де ходили злодії. Як найдете, — каже, — ту дучу, що злодії лазили, ви в тій кімнаті, просто неї, викопайте яму, як чоловік зависоку. Щоб чоловік заліз і лиш голову йому було видко. І насипте повну яму смоли. Злодії прийдуть і упадуть в ту смолу. А голови будуть наверху. Вони скажуть, де то ваше золото.</p>
	<p>Пішов цар додому, обстукав клевчиком ту кімнату навколо, і під папером зачало гудіти. Найшов там дучу. Думає цар: «Той добре казав». Каже він хлопцям викопати проти тої дучі яму і насипати там смоли.</p>
	<p>А хлопчиська за днину наїлися, випили, виспалися, мішечки в руки і знов ідуть за царським золотом. Приходять до тої дучі, папір собі відсунули та й, як завсігди, залазять у ту дучу. Заліз оден — упав у смолу. Пустився другий лізти, а той каже:</p>
	<p>— Не лізь, бо я вже в смолі.</p>
	<p>Та й уже цей другий не ліз. Той утопився так, що видко лиш голову. Каже відти:</p>
	<p>— Тягніть мене.</p>
	<p>Вони тягнули, тягнули — не мож витягнути. Смола застигла, злапала його та й не пускає. А цей мудрий, що підійшов до них третій, каже:</p>
	<p>— Нема нічого з цего, хлопці. Видко, ми тебе вже не витягнемо. Вони хотять його там лишити, а він каже:</p>
	<p>— Відрубаймо йому голову, бо він уже й так пропащий. Та й тулуб у смолі лишаймо, а голову заберім. Бо як лишим його живого, то цар буде питати його за нас, і він усе розкаже.</p>
	<p>Це той мудрий так каже.</p>
	<p>Відрубали вони тому голову, взяли в мішок та й повтікали, а тулуб лишили в смолі. Рано цар іде до тої кімнати подивитися, чи були злодії. Дивиться, людина є, а голови нема. Цар думає: «Добре той казав, що межи ними є мудрий». Цар питав би ся, та кого буде питати? Іде до тюрми, до того старого злодія, питатися, що робити далі. Старий злодій вислухав царя та й каже:</p>
	<p>— Я казав, монархо, що з того ніц не буде, бо межи ними є оден дуже мудрий.</p>
	<p>Каже цар:</p>
	<p>— Порадь, що робити. Той йому:</p>
	<p>— Я пораджу, але то нічого не поможе. Витягніть той труп із смоли, прив’яжіть ланцом до коня — най хлопці тягають його по місті цілий день, і поставте кругом варту, аби дивилася. Хто за тим трупом буде плакати, аби-с його лапали.</p>
	<p>А цей мудрий злодій пішов до жінки того, що йому в смолі стяли голову, та приніс їй дорогих горняток, мисочок.</p>
	<p>— На тобі цей дорогий посуд і йди, — каже, — з ним до міста. Там будуть твого чоловіка тягати без голови вулицями. Як ти то побачиш, то будеш плакати. Би-с тоді кинула цей дорогий посуд і порозбивала. І над тим би плакала. Прийдуть до тебе питати, чого ти плачеш, а ти скажеш: «Ади, порозбивалося, то за цим плачу».</p>
	<p>Вони тягали того трупа цілий день — ніхто не плакав, лишень та жінка. І пішли вони додому. Притягнули трупа та й кажуть цареви:</p>
	<p>— Ніхто не плакав, лишень одна жінка, але вона порозбивала якийсь дорогий посуд та й казала, що за тим плакала. І не злапали нікого.</p>
	<p>Іде цар до тюрми, до того старого злодія, і каже, що з того нічого не вийшло. Тягали трупа по місту, і плакала лиш одна жінка, що порозбивала дорогий посуд. Каже той злодій:</p>
	<p>— Було ту жінку лапати, бо вона плакала за своїм чоловіком. А тепер уже пізно.</p>
	<p>Каже цар:</p>
	<p>— Порадь, що робити, то пущу ті на волю, не будеш тут умирати. Старий злодій каже:</p>
	<p>— Порадити я пораджу, але кажу вам ще раз, що то ніц не поможе — ви не злапаєте тих злодіїв. Озміть того злодія без голови і прибийте за селом на хрест. Поставте варту, так зо дванадцять озброєних чоловіків. Хтось прийде той труп з хреста забрати, аби поховати разом з головою. Злапайте тих людей і тоді питайте їх за своє золото.</p>
	<p>Так зробили — прибили того чоловіка за містом на хрест. І дав цар дванадцять своїх озброєних вартівників, аби вони злапали того, хто прийде забирати трупа.</p>
	<p>А мудрий злодій пішов купив собі конину, купив візок і накупив повний візок горівки. Перебрався на старого діда, взяв собі маску з бородою й вусами та й увечір їде попри ту варту. Звернув конину у фосу — перевернувся візок догори колесами. А він збирає то та й так на ту конину кричить. Не годен, старий, слабий. А хлопці-вартівники збоку зазирають.</p>
	<p>— Йой, як старий бідує, — кажуть, — не може все зібрати. Ходім поможем йому.</p>
	<p>Пішли йому помагати. Візок файно перевернули, конину запрягли і складають на візок склянки. Дивиться злодій, а вони скляночку-другу поза себе та й у кишені ховають. А він складав, складав та й нарешті трохи тої горівки їм лишив. Він же для того й привіз, щоб лишити. Та й поїхав до міста.</p>
	<p>Купив дванадцять фалонів — таких, що ксьондзи вбирають, як службу правлять. А та варта мала доста горівки. Посідали вони і напилися, кілько хотіли. Полягали та й сплять, бо вже не годні киватися.</p>
	<p>А злодій з міста приїхав, підійшов до них, порозбирав файно з них їхнє вбрання, а їх повбирав у ті фалони. Вони сплять і нічого не чують. Тоді під’їхав до того хреста, того чоловіка без голови здоймив і поїхав. Файно поховали його з головою. А ті дванадцять «ксьондзів» сплять собі в фалонах.</p>
	<p>Цар приїжджає досвіта до тої варти, аби знати, чи був хто, чи злапали, — дивиться, а то сплять дванадцять ксьондзів. Збудив їх цар, сварив та й питав:</p>
	<p>— Чо’ ви у фалонах? І що ви виділи, хто трупа здоймив?</p>
	<p>— Не виділи.</p>
	<p>Іде цар знов до тюрми, до того злодія. І каже:</p>
	<p>— Нема нічого з того. Не злапали. Старий злодій каже:</p>
	<p>— Я вам казав, що ви не злапаєте, бо межи ними є мудрий.</p>
	<p>— Порадь, що робити, — каже. — Тілько золота виносили, мало що мені залишили. Добре нарадиш — пущу ті на волю.</p>
	<p>Просить цар, лиш не плаче.</p>
	<p>— Я, монархо, вже тілько вас радив, і нічого не помагає. Але ще пораджу. Робіть, монархо, забаву, аби ся всілякі посходили. І розсійте по землі по оборі з решето золота. Хто зігнеться збирати то золото, того би-сте лапали. То буде з тих злодіїв котрийсь.</p>
	<p>Цар каже:</p>
	<p>— Добре, зроблю так.</p>
	<p>Та й зробив. Забава була, насипав золота по оборі. Музики грають, гості танцюють. Золото порозсипане, і царські люди пантрують, хто буде згинатися за ним. Ніхто не згинався і ніхто не збирав. Цар подивився — на оборі нема ніде ні копійки. Забава скінчилася, а золота нема, і ніхто нікого не злапав.</p>
	<p>Цар іде знов до того старого злодія. Каже йому:</p>
	<p>— Я так зробив, як ти казав, і нічого з того не вийшло. Не виділи, хто згинався, а золота нема, і злодія нема.</p>
	<p>Старий злодій каже:</p>
	<p>— Я ж вам казав, що там є дуже мудрий злодій. Цар просить старого злодія:</p>
	<p>— Ну скажи, що робити? Каже той:</p>
	<p>— Хочете злапати того злодія?</p>
	<p>— Дуже би-м хотів видіти, що то за людина.</p>
	<p>— Як хочете, — каже, — його, монархо, видіти, напишіть афіші по всій країні, щоб прийшов до вас той злодій, що крав ваше золото. Пообіцяйте йому, що ви не покараєте його і не скажете йому поганого слова, а лиш хочете на него подивитися.</p>
	<p>Цар написав афіші, як той злодій сказав. Файно то все порозклеювали, і люди то все читали. І злодій прочитав ту афішу. І подумав: як цар пише, що не вкарає, то треба йти. Зібрався та й пішов до царя. Приходить, а цар питає:</p>
	<p>— То ти в мене золото крав?</p>
	<p>— Я.</p>
	<p>— Я доста мудрий, а ти ще мудріший. Я тобі ніц не скажу і тебе не вкараю. У мене є дочка. Женися з моєю дочкою і будеш моїм зятем.</p>
	<p>І втішився злодій, і сказав:</p>
	<p>— Най буде.</p>
	<p>Зробили весілля, і став злодій царевим зятем. Вийшов з такої бідної сім’ї, сирота, а дожився того, що оженився в царя.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Пробабин, Городенківського району, Івано-Франківської області 14 листопада 1987 року Дуб’як Катерина Дмитрівна (1908 року народження)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Покуття/">Фольклор Покуття</a></li>
	</ul>
</footer>
<!--#include virtual="/-/inc/general__page_end.inc" -->
