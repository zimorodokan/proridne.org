<!--#include virtual="/-/inc/general__page_start.inc" -->
<title>Як пастух загадував загадки царівні ☼ Українська народна казка ☼ Народна творчість</title>
<meta name="Description" content="Українська народна казка Покуття «Як пастух загадував загадки царівні» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Як пастух загадував загадки царівні.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Як пастух загадував загадки царівні <br><span class="article__headerDescription">Українська народна казка Покуття</span></h1>
	<p>Була в царя донька і дуже розумна була, всі байки знала і всі загадки могла відгадати. Цар розписав афіші, аби хлопці йшли її сватати і аби загадували їй усіляких загадок. Як хлопець задасть їй загадку і вона не відгадає, то за него буде віддаватися. А як відгадає, то віддаватися не буде.</p>
	<p>І ходили, ходили хлопці її сватати з цілої держави, і всі їхні загадки вона відгадувала, все знала. І не могли вони такої загадки дібрати, щоб вона не знала.</p>
	<p>Але почув про це оден сільський хлопець, пастух з верховини. Він пас громадську худобу, переслухав то та й каже:</p>
	<p>— Піду й я до царя. І там оженюся. Я їй такі загадки загадаю, що вона не відгадає.</p>
	<p>Лишив худобу та й пішов з батогом. Пішов до царівни. Малий він був хлопець, невеликий. Прийшов до царівни, а там князів доста є. Загадують, загадують і все не годні їй таку загадку загадати, аби вона її не відгадала. Приходи хлопець з верховини туди, а цар питає його:</p>
	<p>— Ну, що в тебе, що ти скажеш?</p>
	<p>— Та, — каже, — прийшов-єм загадки казати.</p>
	<p>А то три загадці мається сказати їй. Як вона вгадає, то недобре, а як не вгадає, то має за него віддатися. А той уже собі надумав три загадці, той хлопець, та й каже:</p>
	<p>— Я прийшов сватати вашу доньку. А цар йому:</p>
	<p>— Ге, кілько тут уже бувало панів усіляких! Не таких, як ти. І не стало їм ума-розуму таку загадку придумати, аби моя дочка не відгадала. І не віддається вона. Та й за тебе не віддасться. Ніхто її не засватав і ти не засватаєш.</p>
	<p>А хлопець каже до царя:</p>
	<p>— Я засватаю.</p>
	<p>— Но, я тобі не бороню, — цар на те. — Кажи їй свої загадки. Привели його туди, де царівна була. Питає вона його:</p>
	<p>— А що ти скажеш?</p>
	<p>— Та що? Скажу тобі зараз загадки. Будеш вгадувати.</p>
	<p>— Гай, кажи. А він їй таке:</p>
	<p>— Я бідний хлопець, — каже, — нічого не маю. Ні поля, нічого. Я служив пару рік і заслужив собі коня. Їду я тим конем та й маю в торбині кавалок хліба. Та й пішов до керниці пити води. Зліз з коня, торбину поклав, а сам нахилився пити. А кінь, — каже, — з тої торбини хліб з’їв. А той хліб з’їв коня. Відгадай мені цеї загадки. Як то хліб з’їв коня?</p>
	<p>Вона йому:</p>
	<p>— Як то може бути, що хліб з’їв коня?</p>
	<p>— Так, хліб з’їв коня, — каже він.</p>
	<p>Він їй то не витлумачував, лиш сказав, що хліб з’їв коня.</p>
	<p>— Як так може бути?</p>
	<p>Відгадувала, відгадувала — не може. Не знає, що тут сказати. А він їй:</p>
	<p>— Ади, я пішов до керниці та й нагнувся води пити. А кінь натягнувся до торбини та й з’їв з неї хліб. А хліб був троєний, та й від него кінь погинув, то, значить, хліб з’їв коня. Видиш, яка загадка? Тепер загадую тобі другу загадку. Був оден мисливець...</p>
	<p>— Гай, кажи другу. Кажи, кажи!</p>
	<p>— Ходив, ходив той мисливець по лісі. І що? М’ясо втекло, а залізо лишилося. Що то за загадка така?</p>
	<p>Вона каже:</p>
	<p>— А що би-то таке було? — мовить вона.</p>
	<p>— Ади, м’ясо втекло, а залізо ся лишило. І не міг мисливець нічого зробити. Відгадай, як то було. Чому він не міг нічого зробити?</p>
	<p>Вона гадала, гадала — не могла вгадати. А він каже їй:</p>
	<p>— Дивися, мисливець ходив по лісі на здобич. А там біг заєць. Він націлився і хотів того зайця вбити. Вистрілив і не вбив — заєць утік. Зброя в чоловіка — залізо, лишилася, а м’ясо втекло. Оце моя друга загадка. А тепер буде третя.</p>
	<p>І щось він знов їй казав, якусь загадку загадував. Що він їй загадав третє, я не можу пригадати, забула. Але знов сказав таку загадку, що вона не відгадала. Гадала, гадала і не змогла. Та й знов він їй ту загадку витлумачив, і не змогла вона відгадати всі три загадки, і той верховинський хлопець на ній оженився.</p>
	<p>Такі пани її сватали, а тепер вона мусіла віддатися за такого простого хлопця, за селянина.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Пробабин, Городенківського району, Івано-Франківської області 21 липня 1989 року Дуб’як Катерина Дмитрівна (1908 року народження)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Покуття/">Фольклор Покуття</a></li>
	</ul>
</footer>
<!--#include virtual="/-/inc/general__page_end.inc" -->
