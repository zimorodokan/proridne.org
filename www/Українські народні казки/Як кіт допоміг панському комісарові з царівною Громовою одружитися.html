<!--#include virtual="/-/inc/general__page_start.inc" -->
<title>Як кіт допоміг панському комісарові з царівною Громовою одружитися ☼ Українська народна казка ☼ Народна творчість</title>
<meta name="Description" content="Українська народна казка Про Тварин (звірів) «Як кіт допоміг панському комісарові з царівною Громовою одружитися» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Як кіт допоміг панському комісарові з царівною Громовою одружитися.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Як кіт допоміг панському комісарові з царівною Громовою одружитися <br><span class="article__headerDescription">Українська народна казка про тварин</span></h1>
	<p>Один пан мав дуже вірного комісара і страшно його любив за тоє. Раз пан каже до нього; «Сватай мою дочку, дам за нею все, і будеш цілий пан». Але він не смів йому в очі сказати; взяв і на карточці написав, що «як я буду женитися, то не таку погану возьму, як твоя дочка». Пан як прочитав — аж остовпів. Каже до своїх слуг: «Ідіть і повішайте його, коли він не хоче мого хліба їсти!»</p>
	<p>Ідуть троє локаїв вішати комісара. Але йому один чоловік наперед сказав. Той зо страху аж межи глинище забіг. Сидить, бідний, один день, другий. Вже і їсти хоче, але не вилазить, бо боїться, щоби пан не повішав. Но бог дав йому поміч. Посходилися мужики до коршми. Один з другим стали ся сварити, і один каже до другого: «Що ти за господар, що ти кота собі не тримаєш?» І його в писок!</p>
	<p>Мужик той додому приходить і до жінки своєї говорить: «Лапай кота! Най повішаю, як я маю за нього по писку від кума відбирати!» Кіт злякався і втік межи глиниська, де і комісар сидів. Питається кіт у комісара: «Що ти за один і чого ти тут сидиш?»</p>
	<p>Він йому розказав все, що робилось з ним. Кіт каже до нього: «Цить! Будемо тут обидва жити». Зараз кіт побіг в село, приніс йому хліба і сам годує того пана так, як мужик кабана в кучі. Але кіт не звик так сидіти. Каже до комісара: «Я тобі принесу чорнила і пера, і пиши письмо до царя Громова (що громом владіє), щоби за тебе дав свою дочку. І пиши в тім письмі, що посилаєш подарунку сім живих зайців. А сам ся підпиши: цар Глинський».</p>
	<p>Дістав кіт всього. Той написав і котові дав. Кіт письмо взяв в зуби і пішов в дорогу. Вибіг за село. Іде заєць, питається кота: «Котику! Куди ти йдеш?» А кіт каже: «Який ти дурний! Я за вас всіх іду до царя Громова показувати таке право і просити, щоб потвердив, щоби нас ніхто не рушав, щоби ми нікого ся не бояли». Заєць каже: «Піду і я з тобою». — «Що ти, один?! Якби було вас сім, то би-сьте стали в помочі».</p>
	<p>Пішов заєць і прибіг з сімома зайцями. Кіт вибрав їх і пішов з ними. Прибіг до царя Громова. Віддав письмо і став на подвір’ї з сімома зайцями. Прочитав письмо цар Громов, осміхнувся і каже: «Я громом владію, а то якийсь цар звіриною владіє».</p>
	<p>Зараз відписав, і царівна перстінь свій віддала в подарунку, а сім зайців прийняв.</p>
	<p>Вернувся котик до свого пана, дає письмо в руки і каже: «За тиждень аби-сь друге писав!» То комісар прочитав царя Громова письмо і каже: «Змилуйся! Що ти робиш? Ти з мене сміх робиш! Де то, щоби я до такого царя ліз?!» — «От! Що ти знаєш?! Пиши, не журися і посилай йому подарунку сім лисів».</p>
	<p>Той комісар знову написав. Взяв котисько письмо в руки. Несе. Тільки що вийшов за село — здибається з лисом. Питається лис: «Котику, куди ідеш?» А кіт йому каже: «Іду до царя Громовича від царя Глинського. Письмо несу, щоби потвердив, щоби-сьмо не боялися нікого, — не так, як ти, все в ямі сидиш!» — «То і я піду з тобою». — «Що ти, один, дурень, підеш ізо мною? Якби так хоч сім вас було, то право хутко би потвердилось!»</p>
	<p>Тут лис побіг і сім лисів з собою привів. Прибігли перед царя. Цар письмо перечитав, що кіт йому дав, — що цар Глинський посилає подарунку сім лисів живих в руки. Цар Громович письмо відписав, і царівна йому (котові) дала шовкову хусточку для царя Глинського.</p>
	<p>Кіт приніс письмо і дарунок і каже: «Пиши третє письмо і посилай подарунку сім вовків. І напишеш, най тобі дадуть знати, коли то весілля буде...»</p>
	<p>Взяв кіт третє письмо. Вийшов за село, — здибається з вовком. Питається вовк кота: «Куди ідеш?» Кіт йому каже: «Ти, непотрібний! От ідеш в село та й боїшся; а я несу право до царя потвердити, щоби можна нам було всюди ходити, куди хтіти». — «То і я піду з тобою». — «Що ти, один, дурень, підеш зо мною?! Якби було вас хоч сім, то би лучче було».</p>
	<p>Вовк затрубів. Позбігалось вовків багато. Він вибрав собі, котрі найкращі і найлучче сподобалися котові, і прибіг до царя Громова з ними. Цар аж злякався. Прочитав письмо і відписав, щоби цар Глинський за тиждень до шлюбу приїхав.</p>
	<p>Приходить кіт до глинища і каже йому: «Ходім». Комісар опирається: «Як же я піду, коли не маю ні одежі, ні грошей, ні говорити не вмію?» Але кіт до нього говорить: «Ходи, не бійся нічого!»</p>
	<p>І пішли. Приходять під тоє місто. Каже кіт: «Стій ти тут, а я піду в місто». Пішов кіт в місто, купив там багацько шапок, кинув у річку і каже: «Лізь тепер в воду і кричи: «Ґвалт! Топлюся!»</p>
	<p>Побіг кіт дати знати до царя, що топиться цар Глинський і войсько все потопилося. Приїхав цар з військом до нього. Дивиться, що кіт правду каже, — зараз його (Глинського) вирятував і одежу йому дав. Привіз додому і зараз звінчав. А кіт навчив комісара, що далі робити. Видали обід; а він все смутний і нічого не говорить, тільки мовчить. Питається цар кота: «Чого він такий, що ніц не говорить?» А кіт йому каже: «Бо ви не таку одежу дали-сьте; в нього слуги краще ходять». Цар казав ще кращу дати одежу; а він такий смутний. Цар дав му ще кращу, думав, що він не буде смутний; а він трохи розсміявся. Питається цар кота: «Чого він сміється?» — «Бо він все в такім ходить».</p>
	<p>Ну, прийшла пора вже їхати до нього (до того комісара) в гості. Каже кіт: «Цить, я тебе кудись заведу! Не журися!» Знав кіт одно царство, що в ньому змія царствувала. Перед виїздом їх побіг наперед кіт, так що тільки трохи його видко, а царі обидва за ним поїхали. Здибає кіт стада, — пасуться. Питає: «А чиї то стада пасуться?» Пастухи йому кажуть: «Цариці-змії». — «Глядіть, кажіть, що то царя Глинського! Бо тут за мною їде цар Громов; як не скажете, що то його, то він вас поб’є (як скажете, що цариці-змії)».</p>
	<p>Приїжджає цар до тих стадів, питає: «Чиї то стада?» — «Царя Глинського!» — відповідають пастухи. «Ах, які в вас гарні стада!» І так аж до самої столиці кіт біг і наказував, а вони їхали і питали. Нарешті кіт прибіг до міста столичного змійового. Прибіг до тої цариці-змії і каже до неї: «Тікай, бо тут їде цар Громов, то тя громом зараз вб’є!» — «А де ж я ся сховаю?» — «А от верба стоїть; туди лізь!» Змія, настрашившися, сховалася.</p>
	<p>Приїжджає цар Громов до міста. Дивиться, що кращий палац, як в нього, і любує собі. А цар Глинський все-таки сумує. Питається цар Громов кота: «Чого він такий смутний?» А кіт му каже: «Оця верба на перешкоді стоїть. Якби-сьте громом запалили, то він аж тогді був би веселий».</p>
	<p>Цар Громов як вдарить громом в вербу, де змія була, то аж смолою ся розілляла. І царство в руки ту без трьох грошей дісталося. Побалював цар Громов і поїхав собі, а той (комісар) призиває до себе свого колишнього пана і каже: «А бачиш, що я не таку взяв, як ти мені казав?»</p>
	<p>Пан перепросив його і пішов своєю дорогою.</p>
	<p>А кіт сенатором зробився.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p>Як кіт допоміг панському комісарові з царівною Громовою одружитися. Н. П. Андреев, Указатель сказочных сюжетов по системе Аарне. Издание государственного Русского географического общества, Л., 1929. — 545/В. Зап. в середині XIX ст. на Поділлі. Казки та оповідання з Поділля. В записах 1850—1860-х рр. Вип. І—II. Упорядкував Микола Левченко, К., 1928., стор. 329—332.</p>
			<p><a href="/Український фольклор Книги/Іван Березовський ☼ Казки про тварин/">Казки про тварин</a> (Українська народна творчість) — Київ: Наукова думка. — 1976 — 575 с.</p>

		</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Поділля/">Фольклор Поділля</a></li>
	</ul>
</footer>
<!--#include virtual="/-/inc/general__page_end.inc" -->
