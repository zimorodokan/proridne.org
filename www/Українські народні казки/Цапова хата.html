<!--#include virtual="/-/inc/general__page_start.inc" -->
<title>Цапова хата ☼ Українська народна казка ☼ Народна творчість</title>
<meta name="Description" content="Українська народна казка Поділля «Цапова хата» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Цапова хата.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Цапова хата <br><span class="article__headerDescription">Українська народна казка Поділля</span></h1>
	<p>Як жив собі чоловік і жінка. У їх були, цап і баран, і кабан, і півень, і селезень, і гусак усього потроху. Потім, значить, той чоловік і жінка померли, осталась сама скотина. Поки жили-жили, поки й хату розвалили,— ту, що дід покинув. Розвалили, розтягли і пішли, хто куди влучив. Це діло ішло до літа. А як стало вже холодно, от тоді вже цап пішов до кабана.</p>
	<p>— Кабан, брате! Давай хату строїть, бо буде зима, так пропадем.</p>
	<p>А кабан каже.</p>
	<p>— Я в листя вриюсь, то мені й тепло буде! Не треба хати.</p>
	<p>Тоді він пішов до барана.</p>
	<p>— Баран, брате! Давай хату строїть, бо буде зима, так пропадем.</p>
	<p>А баран каже.</p>
	<p>— Я одну шкуру простелю, другою вкриюсь, та й тепло буде! Не треба хати.</p>
	<p>Тоді він пішов до гусака.</p>
	<p>— Гусак, брате! Давай хату строїть, бо буде зима, так пропадем.</p>
	<p>А гусак каже.</p>
	<p>— Мені не треба. Я одно крило простелю, одним укриюся та й перезимую. Не треба.</p>
	<p>Потім пішов до півня, а він каже.</p>
	<p>— Я з тої деревини та на другу, та й літатиму от і нагріюсь. Не треба мені хати.</p>
	<p>Пішов до селезня.</p>
	<p>— Селезню-брате! Давай хату строїть, бо буде зима, так пропадем.</p>
	<p>А селезень каже.</p>
	<p>— Я з тої криниці та в другу — поплаваю, та й тепло буде.</p>
	<p>Ну, тоді цап походив по всіх, ніхто не хоче. Давай сам хату будувать. Побудував хату, поставив піч і живе. Стало холодно, зима кужелить таке! Він сидить же в хаті, а ті гибнуть надворі. От найперший приходе кабан.</p>
	<p>— Ой,— каже,— цапе-брате, пусти в хату, пропаду!</p>
	<p>А цап каже:</p>
	<p>— Не хотів хати строїть, то пропадай там! Не пущу.</p>
	<p>А кабан каже так:</p>
	<p>— Як ти мене не пустиш, то все рівно буду рить, розтягать усячину, то й ти пропадеш, і я пропаду.</p>
	<p>Пішов він, одчинив.</p>
	<p>— Іди лягай під припічком.</p>
	<p>Вже кабан уклався й лежить під припічком. А сам на печі. Коли приходе баран.</p>
	<p>— Цапе-брате, пусти в хату, пропаду!</p>
	<p>А цап відповідає:</p>
	<p>— Не хотів хати строїть, пропадай там!</p>
	<p>А баран каже</p>
	<p>— Як ти мене не пустиш, то як розженусь та як грюкну в двері, так і виб’ю! І ти пропадеш, і я пропаду.</p>
	<p>Треба впускати. Упустив, каже:</p>
	<p>— Лягай під лавою.</p>
	<p>Ось іде гусак.</p>
	<p>— Цапе-брате, пусти в хату! Пропаду!</p>
	<p>А цап каже:</p>
	<p>— Я ж тобі казав, а ти не схотів хати строїть! Пропадай! Мені нема діла, що ти пропадеш.</p>
	<p>А гусак цей каже.</p>
	<p>— Ну то добре! Не впускаєш?! А я по соломині розтягну всю покрівлю, і ти змерзнеш, і я.</p>
	<p>Одчинив і тому.</p>
	<p>— Іди сідай на полу.</p>
	<p>Коли ось іде селезень:</p>
	<p>— Так-так! Так-так! Цапе-брате, пусти в хату.</p>
	<p>— Пропадай! Не хотів хати строїть.</p>
	<p>— Ну, я буду все твоє добро нівечить, і ти пропадеш, і я пропаду.</p>
	<p>Усі його лякають. Волів і цього пустить.</p>
	<p>— Ти сідай на лаві.</p>
	<p>Потім іде півень:</p>
	<p>— Куд-ку-да! Куд-ку-да! Цапе-брате, пусти в хату! Пропаду!</p>
	<p>— Е, ні, півнику! Пропадай! Не хотів хати строїть. Політай з дерева на дерево та й нагрієшся.</p>
	<p>А півень каже:</p>
	<p>— Я, як розженусь літать, так усі вікна поб’ю, і ти пропадеш, і я пропаду.</p>
	<p>Ну, впустив і того.</p>
	<p>— Сідай аж на жердці.</p>
	<p>Значить зібрались усі і живуть. Топлять і все роблять гуртом. А вовки почули, що там багато пожитку. Один і каже:</p>
	<p>— Я, братця, знаю де м’ясо!</p>
	<p>— Ну, як знаєш, то ходім!</p>
	<p>Пішло туди штук зо три, а може, й чотири. Прийшли, прогребли дірку під хатою, і вліз туди один. Так вони як захватили того вовка! Кабан попав за вуха, баран як розженеться та б’є з розгону, гусак крилами лупить. Ті втрьох б’ють, а селезень сидить та:</p>
	<p>— Так-так! Так-так!</p>
	<p>А півень сидить на жердці та:</p>
	<p>— Куд-ку-да! Куд-ку-да! Бийте, бийте та й подайте сюда!</p>
	<p>Ті вовки, що були коло хати, то ноги на плечі та й повтікали, а того вбили. А самі живуть, хліб жують, постолом гроші возять, і оце й казка уся.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>58 (6011). Цапова хата. СУС 130. Записано 2008 року. Пастерук М. А.). Хмельницька область, Красилівський район, Васьківчики</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Поділля/">Фольклор Поділля</a></li>
	</ul>
</footer>
<!--#include virtual="/-/inc/general__page_end.inc" -->
