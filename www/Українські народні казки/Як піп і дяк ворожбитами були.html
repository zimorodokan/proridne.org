<!--#include virtual="/-/inc/general__page_start.inc" -->
<title>Як піп і дяк ворожбитами були ☼ Українська народна казка ☼ Народна творчість</title>
<meta name="Description" content="Українська народна казка Гуцульщини «Як піп і дяк ворожбитами були» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Як піп і дяк ворожбитами були.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Як піп і дяк ворожбитами були <br><span class="article__headerDescription">Українська народна казка Гуцульщини</span></h1>
	<p>В селі запав голод, раз нема що їсти. Піп з дяком ідуть до церкви — нема приходу&nbsp;<sup>*</sup>. Хто вмирає, піп ховає задурно, бо ні в кого нема чим платить. Люди з села тікають, бо нема що їсти. Пішов дяк до попа радитися, як би роздобути хліба. Піп каже:</p>
	<p>— Я ще маю муки на два рази зварити, і все. А дяк каже:</p>
	<p>— А я вже день голодний сиджу.</p>
	<p>А в селі був один багач. Він голоду не відчував. Ішов дяк дорогою і повернув до того багача. Багач прийняв дяка доброю їдою, та ще дав і випити. Подякував дяк, а багач водить його дивитися, яка в него господарка. А там коні, бики, корови, телиці. А в хоромах на лавицях повно зерна в міхах.</p>
	<p>Прийшов дяк до попа і каже:</p>
	<p>— Отче, в того Панаса повно збіжжя в хоромах, а в коморі іди різної. Він не відчуває голоду. Ви знаєте, що я надумав? Я цего вечора вкраду в него воли, заведу їх у ліс і там прив’яжу. А ви будете вгадувати по святій книжці, де вони. Я пішлю до вас Панаса, скажу, що ви святий чоловік і знаєте, де що в селі пропадає.</p>
	<p>Так вони й договорилися.</p>
	<p>Дяк пішов уночі до Панаса, вкрав воли, взяв ще в’язку сіна і завів воли в рипу&nbsp;<sup>*</sup> серед лісу. І там їх прив’язав. А сам повернув додому. А на другий день він ніби їде в місто. Та й чує коло Панаса ґвалт. Коло хати в Панаса шандарі. А дяк підійшов та й каже:</p>
	<p>— Слава Йсусу Христу!</p>
	<p>— Навіки слава богу.</p>
	<p>— Що є, ґаздо Фанасій?</p>
	<p>— Що буду вам казати, дяче? Горе в мене сталося.</p>
	<p>— Та що таке? Кажіть.</p>
	<p>— Біда, — каже, — вкрали в мене вночі воли.</p>
	<p>— Це велике горе, Фанасію, — каже дяк. — Але ви знаєте що? Я піду до попа. В него є святі книги. Може, він відгадає, може, відчитає, і ваші воли знайдуться.</p>
	<p>— Ох, якби він міг це відгадати. Я би це задурно не хотів. Ходіть, дяче, до хати. Щось поснідаємо та й обговоримо цю справу.</p>
	<p>Зайшли в хату.</p>
	<p>— Давай, — каже, — жінко, щось їсти та й випити. Каже дяк, що отець духовний може найти нам воли.</p>
	<p>Поснідали вони, і каже дяк:</p>
	<p>— Я іду до попа. А Панас каже:</p>
	<p>— Поговоріть з ним, бо я з ним не знайомий добре. Спитайте, чи схоче він відгадати. І від него вертайтеся до мене, аби я знав, як є.</p>
	<p>Дяк пішов до попа, поговорив і приходить назад до Панаса.</p>
	<p>— Отець духовний сказав, що згідний. А що маєте дати? Казав отець, що треба дати фіру збіжжя і дві бочки солонини. І будуть воли.</p>
	<p>Сказав багач:</p>
	<p>— Даю дві бочки солонини і даю віз зерна, аби лиш коні потягнули. Але щоб були мені воли коло хати.</p>
	<p>І сказав дяк:</p>
	<p>— Як будете йти завтра до попа, то беріть з собою честь — два рази по два хліби і по куску солонини. Він має то покласти на книжку, як буде ворожити.</p>
	<p>(А вони хочуть, аби вже попоїли).</p>
	<p>Панас узяв у мішок хліби й солонину та й іде до попа. А дяк уночі погодував бики та й теж прийшов до попа. Панас вклонився, поцілував попови руку, кладе на стіл «честь», а дяк сидить збоку і дивиться. Каже Панас:</p>
	<p>— Отче духовний, відгадайте, будьте ласка, де мої волики. Я вже їх три дні не бачив.</p>
	<p>— А я знаю, що його робити? — каже піп.</p>
	<p>Але дяк «допоміг» Панасови, і піп починає ворожити. І питає:</p>
	<p>— А ви знаєте, Панасе, що маєте дати, як я відгадаю?</p>
	<p>— Знаю. Фіру збіжжя і дві бочки солонини. Піп ворожить.</p>
	<p>— Кладіть, — каже, — на цю книжку хліб і сало. І буду вам вгадувати.</p>
	<p>Та обертає він книжку, читає щось, шукає якісь букви, цифри, сюди, туди. Та піднімає голову й каже:</p>
	<p>— Ану тихо, тихо, вже є один віл! А Панас каже:</p>
	<p>— Слава тобі, Господи!</p>
	<p>Зачав піп шукати далі в книжці та й каже:</p>
	<p>— Вже є й другий. Вже обидва ваші воли є. Ви, дяче, йдіть почерез ту гору, почерез ту долину. Там є рипа, і там ті воли стоять. Беріть, дяче, з собою Панаса, беріть сіна і їсти, бо то далеко. Та беріть ті воли і приводьте.</p>
	<p>Прийшов Панас додому, нагодував, напоїв дяка. Та взяв на плечі в’язку сіна, і пішли вони за волами. Дяк водить Панаса, водить, і вивів на одну гору. Чують, віл зарикав. Сказав Панас:</p>
	<p>— Чуєте? Десь тут є мої воли.</p>
	<p>Привів дяк Панаса з гори в долину, дивиться Панас, а його воли стоять, прив’язані до дерева. Панас їх обійняв, обцілував і повів додому. Та ще раз нагодував дяка, і дяк радий пішов, несучи їжу й додому. А через два дні привіз Панас попови те, що приобіцяв — фіру зерна і дві бочки солонини. І поїхав Панас додому, а піп з дяком все це поділили.</p>
	<p>Приходить дяк до попа, а піп каже:</p>
	<p>— Це ліпший прихід, ніж правити в церкві.</p>
	<p>— Але ви сидите та спите собі в хаті, — каже дяк, — а я мушу вночі йти красти.</p>
	<p>За якийсь час приходить у село військо. Зайшли два вояки в ґміну і питаються, де тут живуть піп та й дяк.</p>
	<p>— У нашім селі живуть.</p>
	<p>— Ану приведіть їх сюди. Привели їх обох. Каже вояк:</p>
	<p>— Нас прислав цар. Ви є славні ворожбити. У царя пропала каса з грішми. Треба відворожити, де та каса.</p>
	<p>Піп і дяк відказуються:</p>
	<p>— Ми не йдемо, бо ми нічого не знаємо. Вояк сказав:</p>
	<p>— Якщо ви не йдете, то ми витягнемо меч, і ваші голови полетять з плеч.</p>
	<p>Вони впудилися, і їх повезли до царя.</p>
	<p>Цар стрічав їх на брамі. Усі слуги напудилися, що прийшли такі славні ворожбити. Цар узяв їх у кімнату, нагодував і сказав:</p>
	<p>— Ви маєте мені вгадати, де є каса, що пропала з мої столиці. Сказав дяк:</p>
	<p>— Дайте нам кімнату до намислення. Аби ми там могли собі ворожити.</p>
	<p>— Коли ви мені скажете, де вкрадена в мене каса? — спитав цар. Піп напудився і нічого не сказав, а дяк каже:</p>
	<p>— До трьох день. Третьої днини будете знати, хто вкрав вашу касу.</p>
	<p>Ті, що вкрали гроші, були в царя на подвір’ю. Це слуги. Завиділи ті злодії ворожбитів і загризлися. Водно думають, говорять, радяться. «Біда буде».</p>
	<p>А піп і дяк сидять у своїй кімнаті. Цар дав їм туди їсти й випити. Каже піп до дяка:</p>
	<p>— Що ти наробив! Ти знаєш, хто гроші взяв? Тепер нам шиї врубають.</p>
	<p>Рано приходить цар.</p>
	<p>— Ну що, вгадали?</p>
	<p>— Ні, — каже дяк, — ми лиш тілько розбираєм справу. На другий день рано цар знов приходить.</p>
	<p>— Відгадали?</p>
	<p>— Ні. Ми вам скажемо завтра рано, так, як ми казали.</p>
	<p>А ті злодії слухають у них під вікном кожного вечора. На третю ніч кличуть піп і дяк царя і кажуть:</p>
	<p>— Вельмишановний царю! Цю ніч ми будемо все рішати з вашою касою. Дайте нам горівки. Три літрові фляшки мені, а три попови. І рано будете знати результат.</p>
	<p>Цар сказав занести їм ту горівку і пішов собі. Принесли горівку. А піп каже:</p>
	<p>— Що ти, дяче, наробив?! Через тебе й я йду марне світа. А дяк сказав:</p>
	<p>— Перед смертю нап’юся, щоб я був п’яний і не чув, як будуть рано рубати мені шию. І ви пийте, попе.</p>
	<p>А злодії якраз підійшли під вікно. Слухають, що ті будуть казати. Сказав дяк:</p>
	<p>— Дай Боже, отче, бо вже один є!</p>
	<p>Та й випив склянку горівки. А злодії під вікном це чують, і каже один злодій другому:</p>
	<p>— Чуєш, уже за одного вгадав.</p>
	<p>Дяк випив ще одну склянку та й каже:</p>
	<p>— Дай Боже, отче, бо вже й другий є.</p>
	<p>А злодій каже другому злодієви під вікном:</p>
	<p>— Чуєш, вже й за другого вгадав.</p>
	<p>А як дяк випив сім склянок горівки, так сказав:</p>
	<p>— Уже сім! Все!</p>
	<p>А злодії під вікном кажуть:</p>
	<p>— Нас сім крало, і він за сім угадав. Завтра буде нам біда. А дяк повалився, бо вже був непритомний.</p>
	<p>Усі сім злодіїв ідуть у хату. До попа й дяка. І кажуть їм:</p>
	<p>— Ви є сильні ворожбити. Платимо вам великі гроші, лиш би цар про нас не знав. Ми касу загребли на полі в купі гною.</p>
	<p>І заплатили вони «ворожбитам» великі гроші, аби піп з дяком не виповіли, що це вони вкрали. І пішли злодії, а піп і дяк з радости до днини пили.</p>
	<p>Рано приходить цар:</p>
	<p>— Найшли гроші?</p>
	<p>— Найшли, — каже, — там серед поля є купа гною і в ній ваші гроші.</p>
	<p>Збирається цар, бере з собою слуг, ідуть у поле і находять ту касу з грішми. І пише цар ворожбитам документ, що вони найсильніші ворожбити в цілій державі. І дає такий документ попови, і дає дякови. І заплатив їм, і відправив їх додому.</p>
	<p>Приїхали вони додому, і сказав піп до дяка:</p>
	<p>— Я вже більше ворожити не хочу. Добре, що моя шия ціла лишилася.</p>
	<p>І виїхав піп з того села, щоб і не знав ніхто, де він є.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__footnotes">
			<p><sup>*</sup> Прихі́д — тут: дохід.</p>
			<p><sup>*</sup> Ри́па — яр.</p>
		</div>
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Село Старі Кути, Косівського району, Івано-Франківської області 8 квітня 1984 року Федюк Ярослав Федорович (1920 року народження)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Гуцульщини/">Фольклор Гуцульщини</a></li>
	</ul>
</footer>
<!--#include virtual="/-/inc/general__page_end.inc" -->
