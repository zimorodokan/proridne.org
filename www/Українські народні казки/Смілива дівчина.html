<!--#include virtual="/-/inc/general__page_start.inc" -->
<title>Смілива дівчина ☼ Українська народна казка ☼ Народна творчість</title>
<meta name="Description" content="Українська народна казка Гуцульщини «Смілива дівчина» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Смілива дівчина.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Смілива дівчина <br><span class="article__headerDescription">Українська народна казка Гуцульщини</span></h1>
	<p>Був один великий пан, великий багач. Він мав тілько одного сина. І була в того пана наймичка, служниця, з дуже бідного стану. І пан, і його жінка, мама того молодюка, враз його силували, щоб він женився. Син був уже в старших літах. От він і говорить до своїх тата й мами:</p>
	<p>— Я би женився, якби ви позволили цю наймичку взяти. А вони йому сказали:</p>
	<p>— Ти здурів, чи що? Ти хочеш женитися з наймичкою? Не міг би собі знайти багатшу дівчину?</p>
	<p>А він на те:</p>
	<p>— Як ви не позволяєте мені цю наймичку взяти, я ся не женю.</p>
	<p>Одного разу цей пан із свою жінкою їхали через ліс на ярмарок. І побачили вони в лісі завішаного на смереці чоловіка. І вони ся вбоє порадили, що мають післати ту наймичку за днини, щоб вона пішла і побачила, де той повішеник, і аби о дванадцятій годині ночі пішла до того повішеника і відтяла йому мізинний палець, вибрала з него серце та й принесла їм. Вони собі думали, що вона вже з того лісу не вернеться.</p>
	<p>Пішла вона в днину дивитися, де є той повішеник. А в лісі тому був дуже великий дім, такий, що мав дванадцять покоїв. Той дім не був замкнений і не було в нім нікого. Зацікавилася вона зайти до того будинку, подивитися, що в нім находиться.</p>
	<p>А в тім будинку жили пани. Ті пани були опришки, але ніхто не знав, що то опришки, бо вони собі робили все таємно. Люде знали про той будинок і тих панів. В тім будинку була прекрасна зброя. А в дванадцятім покою не було нічого, лиш одно лужко, застелене простиралом до самої підлоги. А посеред покою був широкий ковбан і в тім ковбані затята сокира. Від ковбана була жолобниця, а під тою жолоб-ницею велика пивниця. Як вони там рубали людям голови, то кров текла в ту пивницю. І вони так ховали все, що ніхто нічого про них не знав.</p>
	<p>Як та наймичка зайшла в ту дванадцяту кімнату, її зібрав дуже великий страх. І вже хотіла вона ся вертати, але почула голоси тих опришків. Вернулася вона до того дванадцятого покою і сховалася під то лужко, застелене простиралом аж до самої підлоги.</p>
	<p>Опришки вводять до покою паню з маленькою дитиною. Порубали тоту паню і тоту дитину і кинули в пивницю, де були порубані трупи. А та паня мала на мізиннім пальци золотий перстень. Як вони її рубали, не замітили вони той перстень, і палець з перснем пирснув під тото лужко, де сховалася наймичка.</p>
	<p>Подивився старший опришок на годинник і сказав своїм товаришам:</p>
	<p>— Ще нема дванадцятої години, ідемо на спацір.</p>
	<p>Отаке мала тота наймичка щастя. Вони пішли погуляти, а наймичка тим часом встигла відти утечи геть. І пішла шукати того повішеника.</p>
	<p>Найшла вона його і добре запам’ятала, де він є, аби о дванадцятій годині ночі могла його найти. І пішла додому. І нікому не признавалася за тих опришків і за той дім.</p>
	<p>Приходить ніч, встає вона і йде д’ тому повішеникови. Прийшла, відтяла йому мізинний палець, розпорола його і вибрала з него серце для свого пана. Як їй наказували, так вона й зробила. І принесла мізинний палець і серце, і дала то все панови, на знак того, що вона виконала.</p>
	<p>І розказала вона цего пана синови, що вона в лісі находила. А син розказав свому татови та й мамі. Тоді вони роблять весілля, віддають наймичку за свого сина. Дали вони запрошення на весілля і до тих опришків. Коли дванадцять опришків прибули на то весілля, там уже була пририхтована жандармерія, схована і задекована. Усілися опришки за столи. Княгиня вносить вино і говорить до них:</p>
	<p>— Пийте, дорогі гості, бо я була в вашім першім покою. А в тім покою така прекрасна зброя, що я не могла надивитися на ню.</p>
	<p>А ті опришки відповідають:</p>
	<p>— Ми мусимо мати таку зброю, бо ми живемо в темнім лісі. Вносить вона друге вино і каже:</p>
	<p>— Пийте, дорогі гості, цего другого вина, бо я була у вас у другім покою. У вашім другім покою така прекрасна зброя, що, мабуть, на світі такої більше нема.</p>
	<p>Випили гості. А вона так вносила їм вино одинадцять разів. А тоді вносить дванадцятий раз та й каже:</p>
	<p>— Пийте, дорогі гості, цего дванадцятого вина, бо я була у вас у дванадцятім покою. А в вашім дванадцятім покою не було нічого, лиш тілько одно лужко, застелене до самої підлоги широким простиралом. А посеред кімнати широкий ковбан, а в него затята сокира. Ви ввели до того дванадцятого покою паню з маленькою дитиною, і ви порубали ту паню й дитину і скидали-сте в свою пивницю, де-сте вже багато трупів зложили. А що, може, ви мені не вірите? То озде мізинний палець з золотим перснем. Це з тої пані. Як ви рубали її, цей палець пирс під лужко, де я була схована.</p>
	<p>І тоді жандармерія обскочила той будинок, щоби вони не мали куди тікати. Відтворює один озброєний двері і говорить до них:</p>
	<p>— Ви здаєтеся добровільно, а чи вибивати вас усіх? Вони всі повставали, підоймили руки вгору і сказали:</p>
	<p>— Ми ся здаємо добровільно.</p>
	<p>Їх забрали, і поїхали до їх будинку люди з уряду. Вони там накопичили дуже багато золота, і половину забрала держава, а половину та наймичка. І свекор її не мав того багатства, що вона тепер мала. Зробили вони собі файне весілля і жиють у спокою по нинішній красний день.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Нижній Березів, Косівського району, Івано-Франківської області 8 листопада 1983 року Драгомирецький Михайло Іванович (1909 року народження)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Гуцульщини/">Фольклор Гуцульщини</a></li>
	</ul>
</footer>
<!--#include virtual="/-/inc/general__page_end.inc" -->
