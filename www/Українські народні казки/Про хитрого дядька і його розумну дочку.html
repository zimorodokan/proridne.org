<!--#include virtual="/-/inc/general__page_start.inc" -->
<title>Про хитрого дядька і його розумну дочку ☼ Українська народна казка ☼ Народна творчість</title>
<meta name="Description" content="Українська народна казка Чернігівщини «Про хитрого дядька і його розумну дочку» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Про хитрого дядька і його розумну дочку.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Про хитрого дядька і його розумну дочку <br><span class="article__headerDescription">Українська народна казка Чернігівщини</span></h1>
	<p>Був собі один пан і закликав він раз гостей. А в селі говорили, що пан, а що бідний, то однаково. От пан покликав двох дядьків і питає:</p>
	<p>— Чи правда, що таке в селі балакають?</p>
	<p>Вони й підтвердили. А пан загадав їм загадку.</p>
	<p>— Одгадайте мою загадку і я вам дам по мішку муки і торбу золота.</p>
	<p>Пішли вони. Один дядько прийшов додому та й став з жінкою радитися, що найпрудкіше (така була загадка). А вона й каже:</p>
	<p>— Хорти, наші хорти.</p>
	<p>— А що найситніше?</p>
	<p>— Свині наші, свині.</p>
	<p>— А що найм’якіше?</p>
	<p>— Це наші подушки.</p>
	<p>— А що наймиліше?</p>
	<p>— Це гроші.</p>
	<p>А другий дядько мав розумну дочку. От він і каже їй:</p>
	<p>— Отак і отак, дочко, загадав мені пан загадки. Як же їх відгадати?</p>
	<p>— Найпрудкіше — це думка, тату. Найситніше — земля, бо всіх годує, найм’якіше — рука, а наймиліше — сон.</p>
	<p>На другий день приходять вони до пана і розказують свої відгадки. Перший дядько не вгадав, а другий відповів правильно. От пан і дав йому торбу грошей. А тоді каже:</p>
	<p>— Загадай нам якусь загадку, раз ти такий мудрий..</p>
	<p>Вийшов чоловік надвір подумати, а тоді зайшов. А пан питає:</p>
	<p>— Де це ти так довго був?</p>
	<p>— Та в мене колись жінка Настя померла. То вона переказувала, щоб я прийшов на небо та приніс передачу.</p>
	<p>— І ти ходив?</p>
	<p>— Ходив.</p>
	<p>— Як вона там живе?</p>
	<p>— Добре живе, квіти красиві насадила та порається біля них.</p>
	<p>— А моїх батьків ти там не бачив?</p>
	<p>— Бачив. Вони там конюшні вичищали.</p>
	<p>Дав йому пан мішок муки та й каже:</p>
	<p>— Іди геть, чоловіче. Та мої батьки зроду панами були, нічого не робили, а ти отаке розказуєш.</p>
	<p>Взяв чоловік муку та й пішов собі.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>126 (4077). Про хитрого дядька і його розумну дочку. СУС порівн.. 875. Записано 2007 року. Костюк Віра Михайлівна (1931). Чернігівська область, Новгород-Сіверський район, Тиниця</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Чернігівщини/">Фольклор Чернігівщини</a></li>
	</ul>
</footer>
<!--#include virtual="/-/inc/general__page_end.inc" -->
