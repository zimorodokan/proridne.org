<!--#include virtual="/-/inc/general__page_start.inc" -->
<title>Як хитрував циган ☼ Українська народна казка ☼ Народна творчість</title>
<meta name="Description" content="Українська народна казка Гуцульщини «Як хитрував циган» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Як хитрував циган.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Як хитрував циган <br><span class="article__headerDescription">Українська народна казка Гуцульщини</span></h1>
	<p>Був собі один циган. Та й пішов він до церкви. А ксьондз говорить казання. Каже:</p>
	<p>— Люди, майте на увазі, що треба допомагати бідним. Тим, що не мають, тим, що в слабости. Давайте їм допомогу, не жалуйте. Бо як ви мете давати, то, — каже, — вам у два рази вернеться то, що ви дасте.</p>
	<p>Циган вислухав це, приходить т’хаті і роздає своє добро бідним. Все роздає, що має. Жінка каже:</p>
	<p>— Що ти собі думаєш, чоловіче? З чим ми лишимося?</p>
	<p>— Не журися, — каже, — ксьондз казав, що ми мемо мати в дубельт то, що роздамо.</p>
	<p>Та й вже дійшло до того, що роздав він усе і не має нічого. Не має з чим лишатися, все роздав. Бере він сумку і йде в дорогу. І стрічає Ісуса Христа.</p>
	<p>Ісус Христос добре знає, що з цим чоловіком є, але питається:</p>
	<p>— Куди ти, чоловіче, йдеш?</p>
	<p>— Та, — каже, — священик казав у церкві проповідь, що треба давати бідним. «Роздай то, що маєш, у дубельт меш мати». А я послухав та й роздав. Але, — каже, — нема з чим лишатися, іду я помежи люди вже й сам.</p>
	<p>— Нічого, ходи, — каже, — зо мною.</p>
	<p>Іде циган з ним, і дає йому Ісус Христос нести торбинку. Дивиться до неї циган, а там три будзики.</p>
	<p>— Це буде, — каже Ісус, — нам у дорозі їсти.</p>
	<p>Та й ідуть вони, йдуть, утомилися. Каже Ісус Христос:</p>
	<p>— Трохи сядьмо спочиньмо, та берім їжмо це. Тобі один будз і мені один будз.</p>
	<p>З’їли вони ті будзи, а Ісус Христос каже:</p>
	<p>— А цей третій будз най стоїть, другий раз будемо їсти.</p>
	<p>Та й знов несе циган ту торбинку. Несе, а йому так хочеться їсти, що він би й той будзик з’їв. Та й таки з’їв його. Та й ідуть далі. А Ісус Христос каже:</p>
	<p>— Повертаймо до цеї хати, бо тут дівчина дуже слаба. Би-смо її якось трохи підлікували.</p>
	<p>Прийшли вони до тої хати, та й каже Ісус Христос:</p>
	<p>— Ну що, слаба дівчина? Ану, ґазди, вийдіть надвір. Ми її будемо дивитися, може, вилікуємо.</p>
	<p>Вийшли ґазди надвір, а Ісус Христос каже до цигана:</p>
	<p>— Ану йди принеси води та загрій її.</p>
	<p>Циган приніс води і загрів її, а Ісус Христос порубав дівчину на кавалки, але її не боліло, бо це був самий Ісус Христос. Перемив Ісус Христос порубане тіло дівчини в теплій воді, а тоді склав усі кавалки докупи, і дівчина ожила і зробилася здорова.</p>
	<p>А циган на то дивився.</p>
	<p>Люди повходили до хати — дівчина дужа. І файна, весела. А ґазда питає:</p>
	<p>— І що ми маємо вам дати за те, що ви нам таке добре зробили, вилікували нам дівчину?</p>
	<p>А Ісус Христос каже:</p>
	<p>— Що дасте, те й буде. І цему чоловікови давайте, мені не треба нічого.</p>
	<p>Ґазда радіє, що лікар не каже, аби він багато платив. Але вони дуже поважають Ісуса Христа і дають циганови, хоч і не дуже хотять циганови давати. Та й не знають вони, що то Ісус Христос.</p>
	<p>Та й ідуть вони знов удвох, Ісус Христос та й циган. А циган собі подумав та й каже:</p>
	<p>— Я вже не буду йти з тобою.</p>
	<p>Та й були там дві дороги. Каже Ісус:</p>
	<p>— Ти йди цею дорогою, а я тою. Коли ми зійдемося знов, то будемо видіти, котрому ліпше повелося. А як ні, то йди зо мною.</p>
	<p>— Нє, я собі піду самий.</p>
	<p>Та й іде собі циган. Прийшов він до одної хати, а там такий хворий чоловік, у такім болю лежить. Циган каже:</p>
	<p>— Що мені дасте, щоби я вилікував цего чоловіка? Дуже багато треба мені.</p>
	<p>— Дамо, — каже, — коби ти лиш міг вилікувати.</p>
	<p>— Ану йдіть усі надвір.</p>
	<p>Пішли ґазди надвір, а він кладе ватру, бере в руки сокиру та й слабого чоловіка рубає. Чоловік пищить, чоловік ґвалтом кричить. І болить його, і перепудився страшно. А люди не йдуть до хати, бо не знають, що там робиться. Нарешті зайшли, дивляться, а цей порубаний і повно крови в хаті.</p>
	<p>— Що ти наробив?! Тепер ми тебе беремо, і най усі люди видять, що ти наробив. Будем тебе вішати.</p>
	<p>Ведуть вони його, і так йому гірко стало. Та й думає: «Священик казав, що ся вдвоє верне, як роздам добро. І ади, до чого я дожив, уже ведуть мене вішати». І всі на него дивляться, ганьблять його, кричать на него.</p>
	<p>Та й вже дійшло до того, що його мають підвішувати. Та й приходить туди Ісус Христос. Та й каже:</p>
	<p>— Люди, ану зачекайте. Я з вами щось заговорю. Я цього чоловіка знаю, пустіть його.</p>
	<p>— Нє, ми не пускаємо, бо він таке й таке зробив. Порубав чоловіка. Каже Ісус Христос:</p>
	<p>— Ану вертаймо до хати, най я подивлюся на того чоловіка. Може, я якусь раду дам.</p>
	<p>А циган уже знає, що цей зробить добре.</p>
	<p>Прийшов Ісус Христос до тої хати, помив то порубане тіло, склав. Дав води цілющої й живущої. І той чоловік зробився здоровий і файний. Але там всі втішилися! Та й тоді говорить Ісус Христос:</p>
	<p>— Цего чоловіка ви відпускайте. Нічого вже йому не робіть, бо я його обрятував. Я його з собою беру.</p>
	<p>— Добре. А що ви хочете за то, що чоловіка порубаного зцілили і оживили?</p>
	<p>— Що дасте, то давайте, — каже, — йому.</p>
	<p>— Та де! Ми йому нічого не дамо! Його треба повісити. Він такий та й такий.</p>
	<p>— Ви, — каже, — на мене вважайте і йому дайте.</p>
	<p>І дали вони циганови якусь бричку і щось там у бричку дали. І небагато дали, бо дуже на него люті були.</p>
	<p>Та й ідуть вони знов удвох. Та й каже дорогою Ісус Христос до цигана:</p>
	<p>— Що ти собі, чоловіче, думав, що ти таке зробив? Не треба було цего робити.</p>
	<p>— А я, — каже, — думав, що я так зроблю, як і ти. А я так не зумів. Та й що я, — каже, — зроблю?</p>
	<p>Ідуть вони удвох далі, а Ісус Христос каже до цигана:</p>
	<p>— Але ти скажи мені, хто ж той третій будз з’їв?</p>
	<p>— Я ні, я не з’їв.</p>
	<p>Ідуть вони далі, а там така велика вода. Ісус Христос так зробив, що циган уже в воді топиться. Вже аж по шию вода. Та й знов питає Ісус Христос:</p>
	<p>— Скажи поправді, хто з’їв будз. Ти?</p>
	<p>— Нє, я не з’їв.</p>
	<p>— Як-ис не з’їв, то ходи, підем далі. Вийшли вони на високу гору.</p>
	<p>— Ну, — каже Ісус Христос, — бери копай яму. Яку хочеш. Як не лінуєшся, копай більшу, а як лінуєшся — меншу.</p>
	<p>А циган копає не дуже велику яму, бо не годен. Прокопав трохи, а там бочка золота. Витягує її. Каже Ісус Христос:</p>
	<p>— Ця бочка тобі буде. Ану копай другу яму.</p>
	<p>І циган викопав другу бочку золота, більшу за першу.</p>
	<p>— Ця бочка мені буде, — каже Ісус Христос. — Ану ще одну яму копай.</p>
	<p>А циган уже копає дуже велику яму. І викопав велику-велику бочку золота. А Ісус Христос каже:</p>
	<p>— Ця бочка буде тому, хто будз із’їв.</p>
	<p>— Я з’їв будз, — каже циган, — я признаюся вам.</p>
	<p>— Ну, — каже, — як ти з’їв будз, то бери собі ці всі три бочки і вези собі додому. Але жий по-Божому і більше так не роби. Бо ти нечесно робив, що не хотів мені признаватися. І всі ґроші, що в цих бочках, най будуть для твоєї сім’ї. Але жий по-справедливому.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Баня-Березів, Косівського району, Івано-Франківської області 23 листопада 1986 року Мочерняк Юстина Михайлівна (1932 року народження)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Гуцульщини/">Фольклор Гуцульщини</a></li>
	</ul>
</footer>
<!--#include virtual="/-/inc/general__page_end.inc" -->
