<!--#include virtual="/-/inc/general__page_start.inc" -->
<title>Як чоловік свою жінку і годованика випробовував ☼ Українська народна казка ☼ Народна творчість</title>
<meta name="Description" content="Українська народна казка Бойківщини «Як чоловік свою жінку і годованика випробовував» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Як чоловік свою жінку і годованика випробовував.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Як чоловік свою жінку і годованика випробовував <br><span class="article__headerDescription">Українська народна казка Бойківщини</span></h1>
	<p>Єден господар дітей не мав, а мав годованика. І хотів він спробувати, чи добрий буде для нього той годованик, чи ніт. І чи зрадлива в нього жона. Взяв він чотири дошки,зробив тихенько труну. Та накупив горівки, хліба, ковбаси, положив тото в труну і забив цвяхами. І каже жоні:</p>
	<p>— Поможи мені винести до комори. Там я хочу закопати його під підлогою.</p>
	<p>Вона звідається:</p>
	<p>— А що то за труп?</p>
	<p>— Убив я на дорозі чоловіка.</p>
	<p>— За що ж ти його вбив?</p>
	<p>— Він на мене напав.</p>
	<p>— Та й як ти його вбив?</p>
	<p>— Взяв камінь у руку, дав-им йому поза вуха та й так-им убив. Віднесемо його до комори, зірвеме підлогу, викоплеме там яму, закоплеме його і назад приб’єме підлогу. І ніхто знати не буде.</p>
	<p>І занесли вони труну в комору, закопали її там, прибили підлогу і чистий спокій. Та й йому біда, бо жінка увечері до комори не піде. Бо в коморі умерлець під підлогою. Та й уже все відвертається від чоловіка в другий бік, вже й їсти не дає’му.</p>
	<p>Перейшло з тиждень. А в тиждень він узяв та й трохи її вдарив. А вона вибігла надвір та й почала кричати:</p>
	<p>— Ойой, людей! Що розбійник з мене хоче?! Забив чоловіка і мене хоче забити!</p>
	<p>А кума то вчула та й повіла кумі. Донесли то куми аж на постерунок. Прийшли два шандери і її забрали. Вивели на постерунок і звідається її:</p>
	<p>— Що то було, що ти гойкала: «Забив човліока та й мене хоче забити» Хто тебе хоче забити?</p>
	<p>— Та мій чоловік. Бог би’му заплатив. Забив чоловіка і мене хоче забити. Вже ня вдарив поза вуха.</p>
	<p>Приходять за ним шість шандерів. І сковали його, і ведуть на постерунок. І засудили його вішати. А він каже:</p>
	<p>— На самий перед ходіть до мене, няй я гроші поділю.</p>
	<p>Положив він на стіл гроші та йподілив на три купи.</p>
	<p>— Ота купа жоні, отота хлопцеви, годованикови моєму, а ота третя тому, хто ня вішати буде.</p>
	<p>А той хлопець каже:</p>
	<p>— Тату, та чого будете платити чужому? Та я вас сам повішу, та дайте ті гроші мені.</p>
	<p>Бо йому казали, що «то не твій батько». Та й йому не жаль його було.</p>
	<p>А тоді він каже жоні:</p>
	<p>— Стели обрус та будеме покійника вмивати. Будеме похорон робити.</p>
	<p>— А де ж ти його положив, того трупа? — питають шандери.</p>
	<p>— У коморі під підлогою.</p>
	<p>І він їм показав, де в коморі під підлогою закопано труну. А сам він не може відкопати, бо скований. Зірвали підлогу виймають труну, занесли до хати, поставили на столець коло стола. Розкривають її шандери, а там горівка, ковбаса, хліб. Шестеро шандерів та й з уряду багато людей, сусіди — кожному інтересно. А всі думали, що він таки чоловіка вбив, бо раз чоловіка по селу скованого водять, то щось він натворив. Кажуть шандери:</p>
	<p>— О, нам таких «покійників» багато треба.</p>
	<p>І звідаються його:</p>
	<p>— Чому ти таке зробив?</p>
	<p>— Я нич поганого не зробив, — відповідає. — я хотів спробувати свою жону, що вона за єдна і того годованика. А той годованик казав, що за гроші сам мене повісить. І жона не знала нічого, а замельдувала, що я чоловіка вбив. А жоні правди не треба нич казати, хіба два рази на рік: на Святий Вечір і на Великдень.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>36 (1800). Як чоловік свою жінку і годованика випробовував. СУС 911. 3 липня 1988 р. Мельникович Данило Андрійович (1913). Львівська область, Турківський район, село Либохора</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Бойківщини/">Фольклор Бойківщини</a></li>
	</ul>
</footer>
<!--#include virtual="/-/inc/general__page_end.inc" -->
