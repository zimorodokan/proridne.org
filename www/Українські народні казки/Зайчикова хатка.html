<!--#include virtual="/-/inc/general__page_start.inc" -->
<title>Зайчикова хатка ☼ Українська народна казка ☼ Народна творчість</title>
<meta name="Description" content="Українська народна казка Подніпров’я (Наддніпрянщини) «Зайчикова хатка» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Зайчикова хатка.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Зайчикова хатка <br><span class="article__headerDescription">Українська народна казка Подніпров’я (Наддніпрянщини)</span></h1>
	<p>Жили собі лисиця та заєць. У зайчика була хатка луб’яна, а у лисички — крижана. От прийшла весна. Лисиччина хатка розтанула, а зайчикова стоїть як і стояла. От лисичка і каже до зайчика:</p>
	<p>— Пусти мене, зайчику, у свою хатку переночувати.</p>
	<p>Пожалів зайчик та й пустив її. А вона взяла та й вигнала зайчика. Іде бідолашний плаче, що аж дороги за сльозами не бачить. А назустріч йому собаки:</p>
	<p>— Чого це ти, зайчику, плачеш?</p>
	<p>— А як же мені не плакати, коли мене лисичка з хатки вигнала?</p>
	<p>— Не плач, ми тобі поможемо.</p>
	<p>Пішли вони до хатки. Собаки як загавкають:</p>
	<p>— Гав-гав-гав! Ану, лисице, іди геть із зайчикової хатки!</p>
	<p>А лисиця їм із печі:</p>
	<p>— Як вискочу, як вистрибну, полетить ваша шерсть!</p>
	<p>Собаки злякалися і втекли. Заплакав зайчик іще дужче. Аж тут іде ведмідь.</p>
	<p>— Чого це ти плачеш? — питає у зайчика.</p>
	<p>— А як же мені не плакати, коли мене лисиця із хатки вигнала?</p>
	<p>— Не плач, я тобі допоможу.</p>
	<p>Зрадів наш зайчик. Пішли вони з ведмедем до хатки. Як загарчить ведмідь:</p>
	<p>— Ану, лисичко, геть із зайчикової хатки!</p>
	<p>А лисиця йому з печі:</p>
	<p>— Як вискочу, як вистрибну, полетить твоя шерсть!</p>
	<p>Злякався ведмідь і втік. Сидить зайчик під кущем і гірко плаче. Аж тут іде півник Золотий Гребінець, на плечі косу несе.</p>
	<p>— Чого плачеш? — питає.</p>
	<p>— А як же мені не плакати, коли мене лисичка з хати вигнала?</p>
	<p>— Пішли, я тобі поможу.</p>
	<p>— Та де тобі! Собаки гнали, не вигнали, ведмідь гнав, не вигнав і ти не виженеш.</p>
	<p>— А я тобі кажу, ходім.</p>
	<p>Ось прийшли вони до хатинки. Півник як закукурікає:</p>
	<p>— Ку-ку-рі-ку! Іду до хатки лисичку виганяти!</p>
	<p>Злякалася лисичка та й каже:</p>
	<p>— Іду, іду, ось уже взуваюся!</p>
	<p>А півник знову:</p>
	<p>— Іду до хатки лисичку виганяти. На плечі косу несу, заріжу, заріжу!</p>
	<p>Лисичка відповідає:</p>
	<p>— Зачекай, уже одягаюся.</p>
	<p>Півник постукав у віконечко, а лисичка як вискочить, як дремене. Подякував зайчик півникові Золотому Гребінцю і сказав:</p>
	<p>— Як хочеш, будемо разом жити.</p>
	<p>І стали вони разом жити-поживати і добра наживати.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>120 (5243). Зайчикова хатка. СУС 43. Записав Деєв Олександр (6 клас) 2008 року. Юрченко Марія Никифорівна (1923). Черкаська область, Жашківський район, Соколівка</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Наддніпрянщини/">Фольклор Подніпров’я (Наддніпрянщини)</a></li>
	</ul>
</footer>
<!--#include virtual="/-/inc/general__page_end.inc" -->
