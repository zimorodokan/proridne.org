<!--#include virtual="/-/inc/general__page_start.inc" -->
<title>Чорт ☼ Українська народна казка ☼ Народна творчість</title>
<meta name="Description" content="Українська народна казка Чернігівщини «Чорт» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Чорт.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Чорт <br><span class="article__headerDescription">Українська народна казка Чернігівщини</span></h1>
	<p>Давно це було. Через село протікала безіменна річка. Вона відділяла від села куток Шестаківку. Біля лісу жила бідна сім’я. Жінка з дітьми працювала день при дні, а чоловік все норовив утекти в шинок до жида Зоськи.</p>
	<p>Настала осінь. Роботи повно і на полі, і в господарстві, А чоловік все шинкує. Перед неділею загадала жінка старшому синові зарізати чорну козу. Вредна була коза, молока не давала, з сусідськими козами билася і майже щодень влізала у шкоду.</p>
	<p>Настав суботній вечір. Жінка впоралася з м’ясом, зготувала вечерю, і чекаючи чоловіка, вийшла у двір. І таке її зло взяло, що не можна розказати. Та до яких пір вона буде мучитися з п’яничкою? Де і сила взялася. Миттю накинула на себе кожуха навиворіт, до очіпка прив’язала козячі роги, до бороди прив’язала мичку з калачиків і через Клинок та олес подалася до річки.</p>
	<p>В тому селі, щоб потрапити з шинку на Шестаківку був тільки один місток. Річка була неглибока, обросла кущами верболозу. Заховалася жінка під мостом і почала чекати. Недовго довелося чекати. Здалеку почула знайому пісню «І шумить, і гуде».</p>
	<p>— От зараз зашумить, — пригрозила в ніч.</p>
	<p>Коли чоловік дістався мосту, то зупинився, намацуючи дорогу. І тут чує</p>
	<p>із-за кущів:</p>
	<p>— Милий, чорнобривий, іди до мене. Щастя тебе тут чекає. Іди, не бійся.</p>
	<p>Почухав чоловік потилицю, думав, вчулося. Аж чує, знову голос кличе. Та такий лагідний, срібними дзвонами переливається.</p>
	<p>І не пішов чоловік по мосту до хати, а звернув у верболіз.</p>
	<p>— Іду, рибко, іду, щебетушко, — почав промовляти і завмер з розкритим ротом. Перед ним стояв справжнісінький чорт з рогами, борідкою і густою шерстю. Бридкий, страшний простягав руки до чоловіка, а в руках пляшка. Потемніло в очах, затрусилися руки, підкосилися ноги. Не спам’ятався, як і вдома опинився. Довго у того чоловіка була пропасниця. Тиждень його шептухи відшіптували, травами відпоювали.</p>
	<p>Коли прийшов трохи до тями, то розказав сусідам про чорта з пляшкою під мостом і побожився жінці не пити більше. Чоловіки не повірили, адже самі теж частенько відвідували шинок. Але жінки мудріші виявилися. По черзі чергували під мостом в костюмі чорта і добилися свого. Чоловіки перестали пити, а річку з тих пір прозивають Чортівкою.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>226 (4486). Чорт. СУС —. Записала Богдан В. В. 2008 року. Гормілко Ганна Леонтівна (1944). Чернігівська область, Менський район, Стольне</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Чернігівщини/">Фольклор Чернігівщини</a></li>
	</ul>
</footer>
<!--#include virtual="/-/inc/general__page_end.inc" -->
