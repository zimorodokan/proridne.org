<!--#include virtual="/-/inc/general__page_start.inc" -->
<title>Староста ☼ Українська народна казка ☼ Народна творчість</title>
<meta name="Description" content="Українська народна казка Закарпаття «Староста» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Староста.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Староста <br><span class="article__headerDescription">Українська народна казка Закарпаття</span></h1>
	<p>Був один цар, котрий мав під собою короля. Той король дуже любив полювати. Раз він прийшов у темний ліс, і там його щось кличе:</p>
	<p>— Гей, пане, поклади мені вгору до бука довгу жердину. Король нічого не бачив, лиш чув голос. Він скоро вирубав жердину і припер вгору до бука. А жердиною зліз великий гад і обвився королеві коло шиї. Король дуже злякався і пішов шукати ворожби.</p>
	<p>Приходить на поле, де були пастухи з худобою. То були молоді хлопці. Вони бавилися так: один був за старосту, а два за підстаростів. Староста сидів коло столу і читав. А підстарости доглядали худобу.</p>
	<p>Король ішов попри них і не вклонився. Той, що був за старосту, розсердився, схопився і закричав:</p>
	<p>— Чекайте, верніться до мене! Король вернувся, а хлопець каже:</p>
	<p>— Що ви за чоловік? Ви проходите попри старосту і не вклоняєтеся.</p>
	<p>Король нічого не сказав, лиш знову пройшов і вклонився йому.</p>
	<p>— Ну, бачите, тепер я буду з вами говорити. Скажіть, що у вас на шиї?</p>
	<p>— Не знаю, що то є.</p>
	<p>— А я знаю, і з ним поговорю. І сказав хлопець гадові:</p>
	<p>— Молодий пане! Хто тобі дозволив королеві сісти на шию? — Мені не дозволив ніхто. Я сам собі дозволив.</p>
	<p>— Чи ти знаєш, що без суду не можеш йти королеві на шию? Іди долі й знай: будемо тебе судити. Я староста, і в мене два підстарости. Якщо присудимо, аби тебе король носив — добре, якщо ні — мусиш зійти.</p>
	<p>Гад красно розвився, зліз на землю і чекає суду. Суд зробили скоро: хлопці взяли товсті палиці й убили гада.</p>
	<p>— Пане старосто і ви, підстарости. Ходіть зі мною до царя.</p>
	<p>— Ми до царя не можемо йти, бо ми тут з людською худобою зайняті. Коли лишимо худобу, зчиниться велика шкода.</p>
	<p>— Нічого, я всю шкоду заплачу, лиш ходіть зі мною. Але хлопці не хотіли йти. Тоді король сам пішов до царя і розповів йому свою пригоду.</p>
	<p>— Ішов я, — каже, — попри хлопців, а оті хлопці зсадили гада з моєї шиї і вбили його.</p>
	<p>Цар почав казати королеві:</p>
	<p>— Іди, приведи їх сюди.</p>
	<p>Знову король просить хлопців, айбо вони не хотять іти.</p>
	<p>— Най цар прийде до нас, — кажуть.</p>
	<p>Король вернувся і все розказав цареві. Цар опустив голову і став думати: «Що се за хлопці, що вони собі дозволили так говорити?»</p>
	<p>Наказав слугам, аби коней запрягли, і одного вечора їде до старости.</p>
	<p>Прийшли в те село, де бував хлопець, і питають:</p>
	<p>— Де тут староста?</p>
	<p>Повели царя до старости, айбо се був не той. То був староста, котрий наказує громаді. Король каже:</p>
	<p>— Ведіть нас до того хлопця, котрий доглядає всім худобу.</p>
	<p>Сільський староста здогадався і повів царя до тої хижі, де жив хлопець. А хлопець жив край села, коло води, в хижі, городженій з жердя. Цар заходить і вклоняється:</p>
	<p>— Добрий вечір, пане старосто!</p>
	<p>— Доброго здоров’я, пресвітлий царю! Що потребуєте, кажіть.</p>
	<p>— Та нічого такого не потребую, лиш чи знаєш писати?</p>
	<p>— Знаю.</p>
	<p>— Ну, ходи зі мною.</p>
	<p>Цар його привів до своєї палати, красно його вбрав і сказав:</p>
	<p>— Ти будеш у мене суди судити і будеш мене заступати. І скільки до царя сходилося народу, ніхто не був проти слова старости. Усе ставалося на його слові.</p>
	<p>За якийсь час староста заявив, що не може вже вдержатись і йде на толоку з худобою.</p>
	<p>— Коли мене треба буде, зашліть по мене, і я прийду. Зібрався з царською худобою на толоку і взяв з собою двох вояків, як підстаростів.</p>
	<p>Раз одна бідна жінка, котра мала троє дітей, ходила по селу, аби дістати щось їсти. Вітер завіяв з великою силою, і бідна ходачка, коли верталася до своїх дітей, впала в болото і поваляла хліб і муку, що вижебрала. Прийшла до царя на скаргу: чи цар не подарував би їй що-небудь, бо вже . тиждень ходить і нічого не дістала для дітей. Цар, нічого не говорячи ходачці, скоро заслав по старосту на толоку. Хлопець прийшов і питає жінку:</p>
	<p>— Що нового?</p>
	<p>І жінка все переказала.</p>
	<p>Староста скоро написав листа, красно запечатав і кинув у повітря.</p>
	<p>За короткий час заходить до царя в палату двістіп’ятдесятилітній чоловік.</p>
	<p>Староста скоро схопився, пальцем постукав чоловіка в чоло. Каже:</p>
	<p>— Ти, нечистий духу, Вітре, чому ти удаєш такі великі сили, аби ся жінка впала в болото і стратила хліб, котрий так тяжко вижебрала? За годину занеси жінці у хижу стільки муки, хліба, срібла, золота, аби мала на ціле життя.</p>
	<p>Через годину, староста відправив ходачку додому, аби подивилася, чи все має в хижі. Жінка пішла і скоро вернулася й сказала, що все має в хижі.</p>
	<p>Тоді староста відпустив Вітра, а сам зібрався до худоби.</p>
	<p>Так цар усе вигравав кожний суд, кожне право.</p>
	<p>Раз лиш поганий цар пише йому:</p>
	<p>«Маєш ти мудрого старосту, айбо в мене дівка ще мудріша. Вона видурить від твого старости золоті роги з бика». Цар каже:</p>
	<p>— Не може бути. Мій староста таке не зробить. А поганий цар пише:</p>
	<p>«Якщо моя дівка видурить золоті роги, чи дозволиш, аби твій староста взяв її за жону?»</p>
	<p>— Дозволю! Коли його обмане, най поберуться.</p>
	<p>Дівка вбралася в саме золото і пішла до старости на толоку.</p>
	<p>Прийшла, вклонилася і йде далі. Думала, що староста буде кликати до себе. І той її спитав:</p>
	<p>— Куди ти, дівчино, йдеш?</p>
	<p>— Йду туди й туди.</p>
	<p>— Не йди нікуди, ходи переспиш у моїй колибі.</p>
	<p>А дівчина того й хотіла. Зайшла у колибу. Недобре їй було, бо дим очі викурював. Рано встали, дивиться дівчина царську худобу і бика з золотими рогами.</p>
	<p>— Старосто, я би їла м’ясо з сього бика.</p>
	<p>Він узяв рушницю і застрілив бика. Відтяв сокирою задню ногу і варить дівчині м’яса. Дівчина наїлася й проговорила:</p>
	<p>— Я би дуже хотіла мати золоті роги з бика.</p>
	<p>Староста взяв палицю, відбив роги з бика і подав дівчині у руки. І дівчина з золотими рогами вернулася у свою державу.</p>
	<p>А царська худоба вся розбіглася, бо вже не мала ватажка — бика з золотими рогами.</p>
	<p>Староста бачив, що зле зробив, і не знає, як показатися на очі цареві. Робить пробу: загнав палицею у землю і на палицю повісив крисаню, і сам з собою говорить:</p>
	<p>— Оця палиця — цар, а я буду йти до неї на пораду. Вклонився:</p>
	<p>— Добрий день, пресвітлий царю!</p>
	<p>— Доброго здоров’я, — вклонився цар. — Що нового, старосто?</p>
	<p>— Нового є досить, бо вовки з’їли у мене бика. Хлопець подумав: недобре виходить, правду треба казати. Пішов до царя і каже:</p>
	<p>— За файні ноги пропали золоті роги.</p>
	<p>А тим часом поганий цар написав цареві, чому не справляють весілля, як мали договір. «Якщо не справиш весілля, — пише поганин, — починаю з тобою війну».</p>
	<p>Цар поговорив зі старостою кілька слів:</p>
	<p>— Чи ти, старосто, любиш дівку, чи ні? Коли ні — починаємо війну, бо я не боюся поганого царя і візьму його державу до останку.</p>
	<p>— Ні, у війну не підемо, а я дівку люблю і хочу її взяти. Взяв староста дівчину собі за жону. І живуть вони донині, коли не повмирали.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p>Староста. «Сравнительный указатель сюжетов: Восточнославянская сказка / Сост. Л. Бараг, И. Березовский, К. Кабашников, Н. Новиков. — Л.: Наука, 1979.» — 155+889. Подається за: «Закарпатські казки Андрія Калина / Запис текстів і вступ, стаття П. Лінтура; Упорядник Г. Ігнатович. — Ужгород: Закарпатське обласне видавництво, 1955.», с. 36 — 40. Варіанти: Скубенич-Кость — «Як чоловік відьму підкував, а кішку вчив працювати: Закарпатські народні казки. Гумор та сатира / Запис текстів та впорядкування П. Лінтура. — Ужгород: Карпати, 1966.», с. 62 — 65, див. у цьому збірнику № 21; Галиця — Архів П. В. Лінтура.; Грига — Архів П. В. Лінтура.; Васько — Архів П. В. Лінтура.</p>
			<p><a href="/Український фольклор Книги/Петро Лінтур ☼ Зачаровані казкою/">Зачаровані казкою: Українські народні казки Закарпаття в записах П. В. Лінтура</a> [Упорядники І. М. Сенька та В. В. Лінтур; вступна стаття, примітки та словник І. М. Сенька; післямова П. В. Лінтура; Редколегія: В. І. Данканич, О. І. Дей, П. К. Добрянський та ін.; Художник М. М. Дем’ян]. — Ужгород: Карпати, 1984. — 528 с, іл. (Бібліотека «Карпати»).</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Закарпаття/">Фольклор Закарпаття</a></li>
	</ul>
</footer>
<!--#include virtual="/-/inc/general__page_end.inc" -->
