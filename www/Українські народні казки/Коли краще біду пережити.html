<!--#include virtual="/-/inc/general__page_start.inc" -->
<title>Коли краще біду пережити ☼ Українська народна казка ☼ Народна творчість</title>
<meta name="Description" content="Українська народна казка Подніпров’я (Наддніпрянщини) «Коли краще біду пережити» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Коли краще біду пережити.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Коли краще біду пережити <br><span class="article__headerDescription">Українська народна казка Подніпров’я (Наддніпрянщини)</span></h1>
	<p>Жили собі чоловік і жінка. Мали вони два синочки. Старший був всього на рік старшим за молодшого.</p>
	<p>Одного разу поїхав чоловік у ліс по дрова. Зупинив він воза з конячкою, тільки взявся рубати дрова, аж тут враз із-під пенька появився перед його очима маленький дідок. Чоловік аж оторопів від подиву і завмер із сокирою в руках. А дідок його спокійненько собі питає:</p>
	<p>— А скажи-но ти, чоловіче добрий, коли краще біду пережити? На старості літ чи в молоді годи?</p>
	<p>Чоловік трохи прийшов до тями, оговтався, схопився за голову, почухав потилицю, підсунув шапку на лоба та й каже:</p>
	<p>— Мабуть же-таки, в молоді роки.</p>
	<p>І враз же не стало ні дідка, ні пенька, ні конячки. Лишився перед його очима тільки віз. Думає чоловік: «Що ж я тепер буду робити? Як додому повернуся без коняки та ще й без дров? Жінка за це мене з світу зживе та ще й сміятиметься з моїх вигадок».</p>
	<p>Нічого робити. Закотив рукава та й взявся до роботи. Став дрова рубати. Нарубав цілий віз. Впрягся сам, взявся за оглоблі та й потяг хуру дров.</p>
	<p>Приїжджає додому й бачить таке. На тому місці, де стояла його маленька низенька хатина, тільки купа попелу, а в стороні стоїть жінка з невеличким клунком і двома синочками. Оце, мабуть, і є та біда, про яку мене питав старий дідок у лісі.</p>
	<p>Став чоловік думу думати, що ж йому тепер робити, як далі у світі жити. Зійшлися односельці, стали раду радити та й вирішили допомогти цій родині. Зібрали гроші, хто що мав, та й купили їм на базарі конячку. Запряг її чоловік у воза, посадив туди жінку з дітьми, і поїхали вони у білий світ щастя-долі шукати.</p>
	<p>Їхали вони, їхали цілий день, уже й ніч настала. Спинились вони, переночували і знову рушили в дорогу. їдуть вони вже другий день. Втомилися добряче і вирішили трохи звернути з дороги на спочинок.</p>
	<p>Спинились, стали розкладати вогонь, щоб їжу приготувати, підкріпитись та й погрітись заодно.</p>
	<p>А тут поряд дорогою дуже гарною бричкою пан проїжджає. Пан виглянув у вікно, побачив, яка гарна жінка з родиною відпочиває і спинився. Та й каже:</p>
	<p>— А чи не маєте ви вогника, щоб люльку запалити?</p>
	<p>— Чому ж не маємо, коли біля вогню сидимо? — каже чоловік.</p>
	<p>Взяв він налаштував жарину і подав жінці, щоб панові віднесла. Жінка тільки-но подала панові вогню, а пан за неї та в бричку. Та й поїхав. Кинувся чоловік бігти за бричкою, діти стали плакати, галасувати. Та панські коні не спинилися.</p>
	<p>Лишився чоловік сам із дітьми. Переночували вони, а на ранок поїхали далі. Їхали вони їхали і доїхали до річки. А за річкою виднілися хати. То було вже якесь поселення. Але треба було перебратися через річку, а річка була глибока.</p>
	<p>От він узяв однією рукою хлопчика, а в другу руку взяв палицю і став переходити річку. Не доходячи до берега, який був уже близько, почув він позад себе дитячий крик. Обернувся і побачив, що вовк украв його другого сина і несе. Кричить син, а вовк несе його щодуху. Що ж робити? Розгубився чоловік. Кинув він дитину з рук і бігом подався за вовком, щоб урятувати сина. Біг він за ним, біг, а догнати ніяк не міг. Вертається він до того сина, якого кинув у воду, а його вже немає. Шукав він, шукав сина до ночі, та так і не знайшов.</p>
	<p>А того дня недалеко від берега ловили рибалки рибу. Почули крик дитячий. Підпливли ближче, а там малий хлопчик один-однісінький у воді бобляється. Підібрали вони його, посадили в човен, обігріли, нагодували і привезли додому.</p>
	<p>Між рибалками був один чоловік бездітний. Довго вони вже жили з жінкою, а дітей все не було. Та все ж просив він бога послати йому на старість хоч якусь поміч. От йому його товариш і каже:</p>
	<p>— Ти просив у бога помочі, оце вона тобі і буде. Бери його і забирай.</p>
	<p>Забрав він хлопчика, привіз додому і став той для них із жінкою за сина.</p>
	<p>А батько дуже бідував. Ішов він від села до села, наймався на роботу. Платили йому мало, та йшов він далі і знов бідував. Була в нього надія знайти своїх дітей, то і йшов він усе далі і далі.</p>
	<p>Так дійшов він до величезного гарного маєтку. Зупинився він перед залізною високою брамою, заглянув крізь неї і побачив клаптик зеленого коврика травички, по якому бігала і гралася маленька дівчинка. На ґанок вийшла жінка і стала щось гукати до дитини. Вони про щось говорили і чоловік упізнав свою жінку. Його жінка була й тоді дуже гарною, а зараз стала ще кращою. А сам він зробився оброслим, немічним, бідним і знав, що виглядає так страшно, що й власна жінка тепер його не впізнає.</p>
	<p>Він вирішив найнятися в цьому маєтку на роботу. Слуги стали його проганяти, коли побачили за брамою. А він попросився, щоб його не проганяли, а найняли на роботу. Тоді один каже:</p>
	<p>— Пожди, не гони. Пан казав, що йому кучера треба.</p>
	<p>Позвали пана. Пан так подивився на нього зверху до низу та й не дуже. А він каже:</p>
	<p>— Не лякайтесь, пане, я буду добре працювати.</p>
	<p>Пан подумав та й взяв його кучером. За кілька днів чоловік трохи одійшов і старанно взявся до роботи. Чоловік трохи піджився, заробив грошенят. Але бороду скидати не рішався. Жінка трохи пізнавала його по голосу і була цим стривожена, але через величезну кудлату бороду ніяк не могла признати.</p>
	<p>Ніхто не знає, скільки років так пройшло. Пан постарився. Одного разу він зібрався їхати в гості. Кучер про це знав і на цей раз вирішив збрити свою здоровенну бороду. Коли жінка після цього побачила кучера, вона зразу ж впізнала в ньому свого чоловіка. Крадькома увечері прибігла до конюшні і зразу ж спитала:</p>
	<p>— А де ж наші діти?</p>
	<p>А він сказав, що немає дітей, він їх погубив. Жінка дуже стривожилась, але часу було обмаль і вона мусила повернутися в дім. Та все ж пан помітив, що вона стала якась невесела, щось із нею коїться.</p>
	<p>От їдуть пани в гості. Цього разу мав їхати інший кучер, але цей чоловік сам напросився і сказав:</p>
	<p>— Давайте-но, пане, я вас з вітерцем прокатаю так, як колись ви їхали з моєю жінкою.</p>
	<p>Злякався пан таких слів та й каже:</p>
	<p>— Ти мені не видумуй! — і замовк.</p>
	<p>Навіть розпитувати побоявся. Та в душі злякався за свій давній вчинок, а той чоловік не замовк. Він далі й каже:</p>
	<p>— А пам’ятаєте, пане, як одного разу, коли ви їхали бричкою, то зупинились і попросили в нас вогника. Я передав вам вогника своєю жінкою, а ви в мене її вкрали. Це і є моя жінка, що сидить зараз коло вас.</p>
	<p>Пан сидів мовчки і не обзивався, бо добре знав свій гріх. Ніхто не знає, як відбули вони гості, а коли приїхали додому, пан сильно захворів. І в тяжкій хворобі лише дуже просив жінку, щоб його не покидала. А щоб хоч трохи спокутувати свій гріх, тут же написав заповіт, в якому заповідав своє добро жінці і дочці.</p>
	<p>Недовго похворів пан і помер. Жінка взяла свого законного чоловіка до маєтку і став кучер тепер паном. За цей довгий час загублені сини виросли у своїх нових сім’ях. У рибалки помирає жінка і йому стало важко на старість самому заробляти на хліб. От він дає вузлик синові і посилає його на заробітки. Іде син дорогою і зустрічає такого ж хлопця, як сам. Розговорились подорожні. Дізналися, що обоє йдуть на заробітки, та й вирішили подорожувати разом. Так вони йшли і приходять до цього ж самого маєтку. Так само, як їхній батько, сіли на відпочинок під брамою і говорять. Один питає:</p>
	<p>— А скільки ж тобі років?</p>
	<p>Другий каже:</p>
	<p>— Сімнадцять.</p>
	<p>— А мені вісімнадцять.</p>
	<p>І тут повідали вони один одному, хто вони і звідки і хто їхні батьки. Про те, що в одного батько рибалка, а в другого чабан, що обоє були врятовані. Він вірної гибелі, але точно не знали, чи то були лише дитячі казки від батька-неньки, чи вірна правда.</p>
	<p>Цю розмову випадково почув новий пан, який ходив по подвір’ї, і вийшов за браму, побачивши двох хлопців. «А може, це і є мої сини, яких я так давно втратив», — подумав він. Сів коло них і став розпитувати. Розпитав все про них і взяв старшого за кучера, а меншого за помічника.</p>
	<p>Прожили так вони небагато часу, та думка про синів не давала їм із жінкою спокою.</p>
	<p>Одного разу він, порадившись із жінкою, заплатив добре хлопцям за роботу, узяв гарний гостинець і хлопців із собою, та й поїхав разом із жінкою і її донькою до батька-рибалки у гості. Там він його попросив розказати про свого сина. І рибалка розказав, що йому сам бог послав хлопчика, якого він на річці врятував, коли той тонув, а поряд з ним нікого не було.</p>
	<p>І тоді заможний чоловік розповів, як уже багато літ тому він втратив обох своїх дітей. І всі зрозуміли, що це і є один із його синів. Вони віддали добрі гостинці батькові-рибалці і стали просити сина і старого батька жити тепер із ними в дорогому маєтку. Але рибалка відмовився, бо все життя прожив тут і без річки не хотів віка доживати. Пани пообіцяли його навіщати і доглядати до кінця віку і, подякувавши, поїхали.</p>
	<p>Далі від старого рибалки поїхали до батька другого сина, який був чабаном. І у того ж батька стали питати:</p>
	<p>— А скажіть, чи правда те, що ви колись давним-давно видерли у вовка із зубів хлопчика?</p>
	<p>А чабан аж кинувся з несподіванки. Мати стривожилась:</p>
	<p>— Мабуть, ці люди хочуть у нас сина забрати!</p>
	<p>Та чоловік їх заспокоїв, що ніхто сина забирати не збирається. І тоді чабан розказав їм правду. Як колись він пас вівці і побачив, що вовк несе у зубах хлопчика. Той кинувся з палицею на вовка, вовк злякався і кинув хлопчика, а сам побіг до лісу. Так він підібрав дитину, а поряд більше нікого не було. Хлопчика виростили як рідного сина разом із власними дітьми.</p>
	<p>Тепер заможний чоловік розказав і свою історію. І знову усі зрозуміли, що це і є його другий син. І в цій хаті нагородив він щедрими гостинцями чабана із дружиною, красно подякував і запропонував синові жити тепер з ними в маєтку. Там разом з ними панувати і названих батьків не забувати.</p>
	<p>І стали вони тепер, на старості літ, жити в гарному маєтку веселі та щасливі, бо пережили уже свою біду.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>146 (5194). Коли краще біду пережити. СУС 938В. Записано 2008 року. Белінська Марія Іванівна (1925). Черкаська область, Маньківський район, Іваньки</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Наддніпрянщини/">Фольклор Подніпров’я (Наддніпрянщини)</a></li>
	</ul>
</footer>
<!--#include virtual="/-/inc/general__page_end.inc" -->
