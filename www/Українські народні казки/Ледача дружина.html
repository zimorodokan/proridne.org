<!--#include virtual="/-/inc/general__page_start.inc" -->
<title>Ледача дружина ☼ Українська народна казка ☼ Народна творчість</title>
<meta name="Description" content="Українська народна казка Подніпров’я (Наддніпрянщини) «Ледача дружина» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Ледача дружина.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Ледача дружина <br><span class="article__headerDescription">Українська народна казка Подніпров’я (Наддніпрянщини)</span></h1>
	<p>Прийшла весна. Земля прокинулася від зимової сплячки. Після Благовіщення, коли бог освятив землю, почав місяць квітень стукати у віконця:</p>
	<p>— Виходьте, селяни, в поле. Настав час орати, копати та сіяти!</p>
	<p>В одному селі жив молодий чоловік. Мав гарну хатинку, вишневий садок та город, от тільки господині в нього не було. Через деякий час нарешті одружився, але попалася бідоласі дуже ледача і лінива молодиця. Тільки любила, що прихорошуватися.</p>
	<p>— Невже тобі не набридає з ранку до вечора сидіти без роботи? — запитує</p>
	<p>чоловік, — напряла б ниток, спекла б хліба!</p>
	<p>А жінка відповідає:</p>
	<p>— Не можна сьогодні працювати — в мене брат іменинник!</p>
	<p>І коли б не попросив чоловік, завжди в молодої ледарки з’явилася якась відмовка. То рука болить, то нога, то свято.</p>
	<p>Так і весна минула, промайнуло літо, осінь і зима. Знову на порозі весна. Одного разу розсердився чоловік і попередив свою неробу.</p>
	<p>— Стережися! Завтра початок першого весняного місяця. Старий березень тебе не похвалить за твою роботу!</p>
	<p>А дружина не переймається, а лиш в люстерко заглядає і байдуже промовляє:</p>
	<p>— Не боюся твого березня.</p>
	<p>«Зранку розкладу перед дверима рогожі, щоб їх побілило сонце. Побачить це старий, зрадіє і похвалить мене» — думала жінка.</p>
	<p>Так до вечора і просиділа в садку, а потім лягла спати. А чоловік тієї ночі не спав. Одягнув старий кожух, начепив довгу сиву бороду, взяв у руки палицю й тихенько вийшов із будинку. Аж ось уже й настало перше березня!</p>
	<p>Дружина вбралася в найкращу сукню, причепурилася, розстелила перед будинком чисті рогожі та й сіла біля дверей. Побачивши славнозвісного гостя, лагідно защебетала:</p>
	<p>— Доброго дня, пане!</p>
	<p>— Здраствуй, красуне! — ввічливо відповів мандрівник.</p>
	<p>А поглянувши на рогожі, що лежали на сонці, насупився й суворо запитав:</p>
	<p>— Чому не працюєш?</p>
	<p>— Як не працюю? — схвильовано заторохтіла жінка. — Та я очей не стулила. Ви бачите, дідусю, з самого ранку старанно білю рогожі!</p>
	<p>— Не хитруй! — відповів березень. — Рогожі білиш не ти, а сонце! Якщо чоловік не привчив тебе до роботи, то доведеться мені взятися за цю справу.</p>
	<p>І спустив на жінку собаку. Ледарка ледве втекла. А коли отямилася від страху, то ні собаки, ні старого не було. Тоді вона побігла до крамниці, купила прядельце і взялася до роботи. Коли повернувся чоловік, він здивовано запитав у жінки:</p>
	<p>— Люба моя! Невже хочеш зустріти старого березня за справжньою роботою?</p>
	<p>Дружина розповіла, що він уже приходив, був з нею дуже люб’язний. Але йому більше до вподоби, коли жінки його зустрічають з клубком ниток.</p>
	<p>Чоловік усміхнувся й подумав, що недарма розіграв дружину. Так він привчив її до роботи.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>44 (5102). Ледача дружина. СУС порівн.. 1370Д***. Записано 2008 року. Гедзун Марія Родіонівна (1930). Черкаська область, Монастирищенський район, Шабастівка</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Наддніпрянщини/">Фольклор Подніпров’я (Наддніпрянщини)</a></li>
	</ul>
</footer>
<!--#include virtual="/-/inc/general__page_end.inc" -->
