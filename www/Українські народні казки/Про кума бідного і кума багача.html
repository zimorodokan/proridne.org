<!--#include virtual="/-/inc/general__page_start.inc" -->
<title>Про кума бідного і кума багача ☼ Українська народна казка ☼ Народна творчість</title>
<meta name="Description" content="Українська народна казка Бойківщини «Про кума бідного і кума багача» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Про кума бідного і кума багача.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Про кума бідного і кума багача <br><span class="article__headerDescription">Українська народна казка Бойківщини</span></h1>
	<p>Був бідний чоловік, мав много дітей. Мав десятеро дітей, і брав усіх людей в куми. Все село в нього в кумах було. Народилася одинадцята дитина — немає кого в куми брати. Каже жінка:</p>
	<p>— Ти знаєш що? Йди до багача. Багач дасть борше щось дітям їсти. Бери в куми багача.</p>
	<p>А він каже:</p>
	<p>— Та багач не піде, бо багач буде нами гордитися. А вона йому:</p>
	<p>— Може, піде, може, хреста не відкажеться.</p>
	<p>І пішов він до багача. Прийшов, уклонився. Багач дивиться долі ним, горі ним. Та думає: «Чо’ такий бідний зайшов до мої хати?» Та й питає:</p>
	<p>— Чо’ ви зайшли?</p>
	<p>— Може, би ви прийшли до мене в куми? В мене вродилася дитина. Багач думав, думав та й каже:</p>
	<p>— Добре. А коли?</p>
	<p>— Завтра.</p>
	<p>— Добре, прийдем.</p>
	<p>Другий день прийшов той багач до церкви. А бідний надносить дитину. Люди дивляться, багач приступив та засвітив свічку. Та й тримає свічку, вже кумить. Покумили, той бідний взяв дитину домів, багач пішов і собі додому. Приводить, а жінка його питає:</p>
	<p>— Став?</p>
	<p>— Та став, — каже.</p>
	<p>Другий день встають бідний і його жінка, а багач уже тут.</p>
	<p>— Куме, може, би ти пішов до мене молотити? — каже до бідного.</p>
	<p>— Піду.</p>
	<p>А його жінка каже:</p>
	<p>— Іди, то, може, дасть нашим дітям трохи муки хоч на чир.</p>
	<p>Він пішов і цілий день молотить — багач не кличе обідати. Не кличе й вечеряти. Бідний кум молотить та й молотить. Вже й умучився. Та й зайшов до хати. А жінка багача взяла трохи муки-кукурудзянки в миску та й каже:</p>
	<p>— На, та звариш дітям чиру. Він їй:</p>
	<p>— Та даєте муки, то дайте й молока. А вона:</p>
	<p>— Та то Пилиповець, молока діти тепер не їдять. То гріх їсти. А він каже:</p>
	<p>— А ваші ж їдять.</p>
	<p>— Ти мої не рахуй до своїх. Бо мої діти мають молоко, то їдять, а твої не мають, то їм Пилиповець, їм не треба їсти молока.</p>
	<p>Що буде на то казати бідний? Прийшов домів та й каже жінці:</p>
	<p>— Я більше до него вже не піду. Вона йому:</p>
	<p>— Би-сь уже більше не йшов. Бо він таки свиня, той кум. Хоч багач, а свиня. Я думала, що він щось дасть нашим дітям, щоб діти їли, а він хіба мисочку кукурудзяної муки дав.</p>
	<p>Полягали спати, ті бідні куми, сплять собі, а другий день рано, ще не світало, прийшов кум-багач.</p>
	<p>— Куме, вставай!</p>
	<p>— Чого?</p>
	<p>— Може, би ти, куме, поміг мені паця зарізати? Жінка каже:</p>
	<p>— Йди. То, може, дасть хоч м’яса трошки, та дітям зваримо. Пішов він. Пішов і цілий день був там. Зарізали то паця, зробили все, що треба, з тим пацям. І каже кум-багач:</p>
	<p>— Поноси мені то на стрих.</p>
	<p>Бідний кум поносив тото на стрих і повішав. І ковбаси поробили, і все повішали на стрих. Хоче йти бідний геть та й крутиться — не дає нич кум-багач. Навіть трошки м’яса не дав.</p>
	<p>Прийшов бідний домів, а жінка каже:</p>
	<p>— Та ти нич не приніс?</p>
	<p>— Нічого.</p>
	<p>— Не дав?</p>
	<p>— Не дав.</p>
	<p>— Більше ти в нього робити не будеш.</p>
	<p>Він ліг спати та й думає, та й думає. Жінка питає:</p>
	<p>— Чо’ ти так собою б’єш?</p>
	<p>— Та, — каже, — нічого.</p>
	<p>— А що ти думаєш?</p>
	<p>— Та нічого.</p>
	<p>Другий день устав, пішов до кума та каже:</p>
	<p>— Куме, злодії хотять ваше м’ясо вкрасти з стриху.</p>
	<p>— А ти, куме, іди по селу і гойкай, що в мене м’яса на стриху нема. Гойкай, би злодії вчули, що в мене м’яса нема.</p>
	<p>— Добре, я погойкаю.</p>
	<p>Прийшла третя ніч, бідний кум пішов до багача, виліз на стрих, продер причілок, закрав м’ясо, закрав ковбаси — все закрав бідний кум. Закрав і приніс домів. І все поховав. Кум-багач устав, пішов на стрих — м’яса нема. Прибігає до бідного в кальсонах:</p>
	<p>— Куме, куме! Де моє м’ясо?</p>
	<p>— Та що ви? Думаєте, що то я, може, взяв?</p>
	<p>— А чо’ ти не гойкав по селу?</p>
	<p>— Я гойкав. Але я м’яса не вкрав, — каже. — Я не знаю, хто вкрав. Аби моя дитина не зросла в колисці, як я ваше м’ясо вкрав.</p>
	<p>— Ой куме, най бог боронить. Бо то я в куми ходив. Би ваша дитина здорова зросла. Най здорова спить у колисці.</p>
	<p>А в тій колисці, під дитиною, було сховане вкрадене в багача м’ясо.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Кіндратів, Турківського району, Львівської області 22 серпня 1990 року Зубрицька Катерина Олексівна (1926)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Бойківщини/">Фольклор Бойківщини</a></li>
	</ul>
</footer>
<!--#include virtual="/-/inc/general__page_end.inc" -->
