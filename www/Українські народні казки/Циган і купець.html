<!--#include virtual="/-/inc/general__page_start.inc" -->
<title>Циган і купець ☼ Українська народна казка ☼ Народна творчість</title>
<meta name="Description" content="Українська народна казка Гуцульщини «Циган і купець» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Циган і купець.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Циган і купець <br><span class="article__headerDescription">Українська народна казка Гуцульщини</span></h1>
	<p>Був маю́чий&nbsp;<sup>*</sup> купець. Одного разу він виїхав на купецтво в далеку сторону. Та й приїхав у одно село. Підійшла ніч. Заходить він до одної хати, проситься в ґазди переночувати. Ґазда сказав:</p>
	<p>— Прийму.</p>
	<p>— Але бо я з фірою та й з конем, — каже купець. — Є пляц на коня?</p>
	<p>Циган-ґазда каже:</p>
	<p>— Є маленька стаєнка. Може поміститися кінь.</p>
	<p>Купець заїхав на подвір’я, ґазда завів коня в стаєнку, дав коневи сіна та й пішли оба в хату.</p>
	<p>Але купець не знає, що це він попав до цигана. Питається циган у купця:</p>
	<p>— Куди ви їдете?</p>
	<p>— Та я їду, — каже, — далеко. Купувати всякі шкіри, смушки. Циган каже:</p>
	<p>— Прийміть і мене. Най і я трошки коло вас зароблю.</p>
	<p>— А ти, чоловіче, маєш гроші?</p>
	<p>— Маю, — каже циган.</p>
	<p>— Ану покажи.</p>
	<p>Циган у полицю, витяг відти мошенку&nbsp;<sup>*</sup>, потелепав тою мошенкою, а там зацоркотіло. А то не гроші були. То були у цигана бляшки якісь, шрубки&nbsp;<sup>*</sup>. А купець подумав, що гроші. Та й каже:</p>
	<p>— Добре. Я подумаю, а рано тобі скажу.</p>
	<p>Рано встали, купець упряг коня в фіру. Та й циган зібрався, бо погодився купець його взяти. Узяв циган мошенку з тими бляшками в пазуху, сіли на фіру та й поїхали.</p>
	<p>Треба було їм обом ліс великий переїхати. Каже циган купцеви в лісі:</p>
	<p>— Ви знаєте, тут можуть нас перейти рабівники та й забрати наші гроші.</p>
	<p>Купець напудився, він ще таке не пацив.</p>
	<p>— А що робити, аби в нас гроші не забрали? — питає купець у цигана.</p>
	<p>А циган каже:</p>
	<p>— Ви давайте мені свої гроші, а я їм подам свою мошенку з грішми. Та й ми викупимся. Та й поїдем далі. А за ці ваші гроші ми будем купувати шкіри.</p>
	<p>Пристав на це купець. Вимінялися вони грішми та й їдуть далі. Нараз з хащі скочили рабівники. Крикнули:</p>
	<p>— Гов! Або гроші нам, або життя! Циган каже:</p>
	<p>— Даруйте, хлопці, життя, гроші я вам віддаю.</p>
	<p>Вер їм свою мошенку, а сам ударив коней та й скоком з лісу. А рабівники втішилися мошенкою, хапнули її та й собі лісом побігли. Розтягли мошенку, висипали «гроші» на купу, подивилися, а то бляшки та шрубки. Аж руки собі почали гризти з лютости. Та й хотіли за тими людьми бігти, але ті вже далеко втекли.</p>
	<p>Від’їхали циган з купцем на край села, витяг циган купцеві гроші з пазухи та й каже купцеви:</p>
	<p>— Ану будемо рахувати, скільки в тебе грошей є. Порахував циган гроші та й каже купцеви:</p>
	<p>— О, в мене більше було грошей у мошенці, як у тебе є. А в того купця було дуже багато грошей. Каже циган:</p>
	<p>— Видиш, я врятував своїми грішми своє життя й твоє. Я хочу, би ми поділилися цими грішми.</p>
	<p>Купець каже:</p>
	<p>— Будемо купувати шкіри мені й тобі. Та й накупимо багато шкір і поділимося.</p>
	<p>— Е, — циган каже, — я не хочу шкірами шварцувати&nbsp;<sup>*</sup>. Я можу програти на цім. Я цего боюся. Ти май&nbsp;<sup>*</sup> ліпше на цім розумієшся.</p>
	<p>— А що ти хочеш? — питає купець.</p>
	<p>— Я хочу поділитися цими грішми. Половина тобі, половина мені. Тобі щасливо в твою дорогу, а мені щасливо додому, — сказав циган.</p>
	<p>Поділилися вони та й розійшлися. Купець пішов далі, а циган вернувся назад. Але циган не йшов лісом, а обійшов той ліс навколо. Та й увійшов у хату, та й каже свої жінці:</p>
	<p>— Видиш, жінко, яке щастя нам упало сночі в хату?</p>
	<p>— Яке щастя? — питає жінка.</p>
	<p>А циган висипав у миску гроші — мало не повна мисочка золотих.</p>
	<p>— Та яким чином це тобі попало? — питає жінка. І циган все їй розказав, як то було.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__footnotes">
			<p><sup>*</sup> Маю́чий — заможний.</p>
			<p><sup>*</sup> Моше́нка — гаманець з баранячої калитки.</p>
			<p><sup>*</sup> Шру’бка — гайка.</p>
			<p><sup>*</sup> Шварц — контрабанда, нелегальна торгівля.</p>
			<p><sup>*</sup> Май — уживається для позначення вищого ступеня явища.</p>
		</div>
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Хутір Калинки́, Косівського району, Івано-Франківської області 26 березня 1986 року Колобейчук Григорій Дмитрович (народж. 1930)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Гуцульщини/">Фольклор Гуцульщини</a></li>
	</ul>
</footer>
<!--#include virtual="/-/inc/general__page_end.inc" -->
