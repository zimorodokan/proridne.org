<!--#include virtual="/-/inc/general__page_start.inc" -->
<title>Хто яму копає, сам у неї впаде ☼ Українська народна казка ☼ Народна творчість</title>
<meta name="Description" content="Українська народна казка Гуцульщини «Хто яму копає, сам у неї впаде» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Хто яму копає, сам у неї впаде.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Хто яму копає, сам у неї впаде <br><span class="article__headerDescription">Українська народна казка Гуцульщини</span></h1>
	<p>Були, сказати вам, чоловік та й жінка. Та й мали шестеро дітей. А тут має бути в жінки сема дитина. Але дивиться той господар, якийсь пан їде. Подивився той пан, що світиться в хаті, та й завернув до хати. Йому далеко було доїздити до свого села, та й думає собі пан: «Я тут доночую, а рано встану та й поїду т’хаті. Та під’їхав, зліз з воза та й поклюпав у двері.</p>
	<p>Увійшов він у хату та й спитав ґазду, чи би доночував у него. А ґазда сказав:</p>
	<p>— Та мете спати. Чому ні?</p>
	<p>Побалакали вони ще трохи, та й полягали пан з фурманом спати. А чоловік усе ходив до жінки дивитися, чи є вже дитина на світі. А пан лежить та й слухає. Щось за вікном питається:</p>
	<p>— Чи є вже дитина на світі? А чоловік каже:</p>
	<p>— Ще нема.</p>
	<p>Пробавила яка півгодина чи година, і знов питає хтось за вікном, чи є вже дитина. Чоловік сказав:</p>
	<p>— Є вже.</p>
	<p>А хтось знадвірку знов каже:</p>
	<p>— Ця дитина буде щаслива, бо возьме в цего пана доньку.</p>
	<p>І пан знервувався. Тут є шестеро дітей, це вже сема дитина і має бути йому за зятя? Думає пан: «Не буде цего, щоби він узяв у мене доньку».</p>
	<p>Рано устав той господар і пішов до свеї роботи. А пан що робить? Устав, узяв ту дитину під паху та й пішов. Забрав ту дитину. Посідали з фурманом у бричку і поїхали геть. Та й каже той пан фурманови:</p>
	<p>— Кинь дитину під того дуба. Її там щось з’їсть.</p>
	<p>А там була недалеко полонина. Ті кинули дитину та й поїхали геть. А вівчарі рано встають та й ідуть з вівцями. Пішли провалами та й найшли ту дитину. І собі думають: «Що тут робити? Брати дитину чи лишати? Беремо до стаї! Може, хтось ся обізве, тримаймо дитину. Молоко е статком, є чим годувати».</p>
	<p>І росте в них та дитина. Таки видно, що росте, бо її добре годують.</p>
	<p>Був хлопчик з вівчарями вісім рік. І тутечка пан знов приїхав. Цей, що був. Питається у вівчарів:</p>
	<p>— Чи ви не маєте продати п’ять-шість баранів? А вівчарі кажуть:</p>
	<p>— Чому би не мали? Та ми на то тримаємо, би ми продали. Каже вівчар хлопцеви:</p>
	<p>— Іди прижени п’ять баранів.</p>
	<p>А того хлопця назвали вівчарі Найда. Почув це пан та й питає:</p>
	<p>— Що це у вас за назвисько таке — Найда? Я ще такого назвиська не чув.</p>
	<p>Каже той вівчар:</p>
	<p>— Ми йшли провалами і найшли цего хлопця під дубом.</p>
	<p>А пана тєкло: «Це та дитина, що я кинув». Та й думає пан: «Нє, цеї дитини не буде. Я мушу її знищити». Та й каже той пан:</p>
	<p>— Ви би не відпустили цего хлопця? Я би його навчив на пана. Колись би вам подякував та й мені.</p>
	<p>І пан дав вівчарям гроші. А вівчарі на гроші лакомі та й відпустили хлопця панови.</p>
	<p>І що ж надумався пан? Зробити таку скриньку подлуг хлопця та й кинути його в воду. Приїхали, зробили скриньку та й кинули його в скриньці за водою. І думає пан, що його вже не буде.</p>
	<p>Тота скриня з хлопцем плила, плила і доплила до млина. Та заїхала в лотоки і відернула воду. Мельник вибіг, дивиться — колесо не крутиться, вода не йде на колесо. Що то є? Подивився на лотоки, а воду заперла скриня. Він не годен сам витягнути її. Витягли скриню, відкрили, дивляться, а там хлопець.</p>
	<p>А пан їде, мливо везе. Молоти й питлювати. А той хлопець уже давно в млині, уже виріс і вмів у млині керувати. І тут стягся пас із колеса. Мельник каже:</p>
	<p>— Іди Найдо Водопливе, натягни пас.</p>
	<p>І тут знов пана текло, що це той самий хлопець. Та й каже пан до мельника:</p>
	<p>— Йой, я забув гроші взяти на мливо та й на питель. Я би дав записку до пані, аби передала гроші. Ви відпустіть хлопця, би заніс ту записку. Хлопець не буде запусто йти, я йому заплачу. Та й вам заплачу за те, що пустите хлопця.</p>
	<p>Та й щось він хлопцеви заплатив та й мельникови. Та й каже хлопцеви:</p>
	<p>— Аби-с цю записку нікому не показував.</p>
	<p>Та й хлопець пішов до пані «за грошима». А пан у тій записці написав, що як прийде цей хлопець, щоби його слуги вбили.</p>
	<p>Той узяв ту записку та й іде до пані. Але був уже вечір і задалеко було йти. Він уздрів, що в одній хаті світиться. Та й думає собі: «Я тут доночую і рано піду». Увійшов до хати та й каже:</p>
	<p>— Пустіть мене, аби я переночував.</p>
	<p>І приймив його той чоловік на ніч. А той чоловік був мудрець. Питається він того хлопця:</p>
	<p>— Куди ти йдеш?</p>
	<p>— Пан забув гроші та й післав мене до пані, аби дала гроші на мливо і на питель.</p>
	<p>Та й каже хлопець, що несе до пані картку. Побалакали вони ще трохи, та й каже той чоловік:</p>
	<p>— Ану дай ту картку, най я прочитаю, що там пише.</p>
	<p>Він не хотів давати. Ще вони поговорили, та й хлопець заснув. А мудрець узяв та й ту картку прочитав: «Як прийде хлопець, аби його вбили». Та лиш ту картку передрав та й кинув у кухню. Та й узяв від себе написав: «Я пишу до тебе, пані, що поки я прийду з млина, аби вже по весіллю було. Віддай нашу доньку за цего хлопця».</p>
	<p>Хлопець прийшов до пані і подав картку, та й прочитала її пані і подумала: «Що це такого?» Але рихтує всякі страви та наймає музики.</p>
	<p>Весілля скінчилося. А хлопець був такий роботящий, що вставав о другій годині до роботи. Дивляться люди, що цей хлопець такий добрий до роботи. Їде пан, а люди йому кажуть:</p>
	<p>— Такого доброго зятя, мабуть, ніде нема, як у вас. О другій годині встає до роботи.</p>
	<p>Пан приїхав, а тутки вже по весіллю. Та й каже пан пані:</p>
	<p>— Ану дай ту записку, що я написав. Подивився пан на ту записку та й каже:</p>
	<p>— Це не я писав.</p>
	<p>Та й собі подумав, що має далі робити з хлопцем, зятем своїм. Сказав він своїм слугам, аби викопали п’ятьметрову яму. Як він такий людяний, то о другій годині ночі буде сонний іти до роботи та й загараздить у яму.</p>
	<p>Викопали ту яму. Хлопець устає до роботи, а молода жінка каже:</p>
	<p>— Ще не вставай. Ще маємо час наробитися до сімдесять рік. Послухай мене і лежи.</p>
	<p>Та й той знов ліг та й заснув. А панови приснилося, що його пані взяв бугай на роги і бігає по подвір’ю. Устав пан, вибіг надвір та й просто в ту яму загараздив. Хто копає яму, сам у неї впаде.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Баня-Березів, Косівського району, Івано-Франківської області 20 вересня 1986 року Перцович Антон Васильович (1903 року народження)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Гуцульщини/">Фольклор Гуцульщини</a></li>
	</ul>
</footer>
<!--#include virtual="/-/inc/general__page_end.inc" -->
