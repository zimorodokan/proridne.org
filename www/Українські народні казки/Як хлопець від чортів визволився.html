<!--#include virtual="/-/inc/general__page_start.inc" -->
<title>Як хлопець від чортів визволився ☼ Українська народна казка ☼ Народна творчість</title>
<meta name="Description" content="Українська народна казка Бойківщини «Як хлопець від чортів визволився» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Як хлопець від чортів визволився.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Як хлопець від чортів визволився <br><span class="article__headerDescription">Українська народна казка Бойківщини</span></h1>
	<p>Орав чоловік під лісом волами. А з лісу вийшов пан у чорнім вбранню і прийшов ід’мему. Спер йому воли і каже: — Чоловіче, продай мені те, що ти за него не знаєш. Дам тобі сто золотих.</p>
	<p>Чоловік подумав, що він за все знає. Та й каже:</p>
	<p>— Продам.</p>
	<p>Той пан вирахував йому гроші, сто золотих, і каже:</p>
	<p>— Я за сім років прийду за тим.</p>
	<p>— Добре, — каже чоловік.</p>
	<p>Узяв тоти гроші і радий, що взяв гроші ні за що. Прийшов додому і дав їх жінці. А жінка каже:</p>
	<p>— Зле ти, чоловіче, зробив. Я вагітна, а ти не знав. Ти продав дитину в череві.</p>
	<p>І вони обоє сильно зажурилися. А за два місяці народився в них дуже гарний хлопчик. І ріс той хлопчик файно аж до сім років. А як вийшло йому сім років, зачали обоє батьків дуже плакати. Він питається:</p>
	<p>— Тату, мамо, чого ви так плачете та ридаєте? А мати йому й каже:</p>
	<p>— Ти ще був у череві, як тато продав тебе за сто золотих, бо не знав. І сего вечора має за тобою прийти чорний пан.</p>
	<p>А хлопець їм:</p>
	<p>— Не журіться, смійтеся ви з того. Постеліть мені, — каже, — під вікном. Як хто по мене прийде, би-сте отворили вікно і віддали мене йому. Як-исте продали, то пропало.</p>
	<p>Опівночі стукає хтось у вікно і каже:</p>
	<p>— Ґаздо! Я прийшов за тим, що ти мені продав, бо ти за него не знав.</p>
	<p>Ґазда відкрив вікно, і він забрав собі хлопця.</p>
	<p>Привів чорний пан хлопця в пущу до якоїсь печери. Переспав хлопець ніч, а рано встав, дивиться — а там чорти. І кажуть йому ті чорти:</p>
	<p>— Іди по воду.</p>
	<p>Дали йому такі відра величезні, що він ледве порожні відра поволік до керниці. Прийшов до керниці і не зачирає води, а взяв желізну лопату, обзначує довкола керниці і копає собі. Прийшли чорти дивитися, чого він води не несе.</p>
	<p>— Чого ти води не несеш?</p>
	<p>— Та буду вам в тім нести? Я хочу всю керницю викопати та й занести — другий раз сюди не буду ходити.</p>
	<p>А чорти схопили відра, позачирали води і понесли геть.</p>
	<p>— Ходи, нам не треба так багато води. Та й кажуть йому:</p>
	<p>— Іди нам дров принеси. На раз огня накласти.</p>
	<p>Пішов він у ліс. Мав коло себе ножик. Бере дере луб’я зі смереки, зв’язує лубок до лубка і обвиває смерічки — єдну, другу, третю. А чорти чекають дров, та й ідуть у ліс дивитися, що він там робить. А він нав’язав смерічку до смерічки. Приходять чорти та й кажуть:</p>
	<p>— Чо’ ти нам дров не приніс?</p>
	<p>— Та що я буду поєдно вам дрова носити? Хочу зв’язати цілий ліс та й цілий ліс вам принесу.</p>
	<p>Чорти злякалися та й кажуть:</p>
	<p>— Не треба, іди собі геть.</p>
	<p>Думають собі чорти: «Як він такий сильний, то може й нас витратити», і нагнали хлопця геть, відправили його. Прийшов він додому, а батьки дуже зраділи, що в них такий мудрий синок і що знав, як від чортів урватися додому.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Семичів, Долинського району, Івано-Франківської області 4 листопада 1988 року Кореневич Марія Василівна (1910 року народження)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Бойківщини/">Фольклор Бойківщини</a></li>
	</ul>
</footer>
<!--#include virtual="/-/inc/general__page_end.inc" -->
