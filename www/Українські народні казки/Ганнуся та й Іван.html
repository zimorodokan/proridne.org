<!--#include virtual="/-/inc/general__page_start.inc" -->
<title>Ганнуся та й Іван ☼ Українська народна казка ☼ Народна творчість</title>
<meta name="Description" content="Українська народна казка Бойківщини «Ганнуся та й Іван» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Ганнуся та й Іван.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Ганнуся та й Іван <br><span class="article__headerDescription">Українська народна казка Бойківщини</span></h1>
	<p>Була на селі дівка, і всі до неї сваталися: і ксьондз, і війт, і суддя, і адвокат. А вона ні за кого не хотіла віддаватися, усім відмовляла. Одного разу кажуть їй батько та й мати: — Скільки ти будеш так ходити? Чо’ ти не віддаєшся? А вона їм:</p>
	<p>— Я буду віддаватися за бідного хлопця Івана.</p>
	<p>Договорилася вона з Іваном, Іван прислав сватів, і вона за него віддалася. Батьки дуже не хотіли Івана, бо він був бідний. А вона зібралася, лишила батька й матір та й пішла собі за Іваном. Найшли вони хату та й стали жити.</p>
	<p>Одного разу каже Іванови жінка:</p>
	<p>— Щось треба робити, аби мож прожити. Треба шукати якоїсь роботи.</p>
	<p>Він наймився на роботу в пана, але не міг нічого заробити і лишив ту роботу геть. А вона каже:</p>
	<p>— А чим будемо займатися?</p>
	<p>— Будем обоє шукати роботи.</p>
	<p>Поїхали в місто: вона помагала жінкам порядки робити в хатах, а він ґаздам на поли помагав робити. Проробили вони літо, а на зиму поїхали додому. Та й каже вона йому:</p>
	<p>— Чоловіче, інакше не буде, тільки мушу щось придумати, аби я заробила грошей.</p>
	<p>Стали вони радитись, і вона каже йому:</p>
	<p>— Бери сумку та йди з дому нібито на роботу.</p>
	<p>Він пішов, а вона зав’язала в хустину штири яйця та й несе їх у місто продавати. Іде, здибає її війт. Та й каже:</p>
	<p>— Куди ти, Ганнусю, йдеш? А вона йому:</p>
	<p>— Несу на базар продавати яйця, бо не маю за що купити хліба.</p>
	<p>— А чоловік твій де? — питає війт.</p>
	<p>— Поїхав на роботу. А він каже:</p>
	<p>— От видиш. Ти не хотіла віддаватися за мене. Була б мала гроші, була б ходила вбрана.</p>
	<p>А вона йому:</p>
	<p>— Приходіть до мене ввечері. Чоловіка дома нема, пішов на роботу. Я буду сама, але не впорожні приходіть. Коби-сте щось принесли.</p>
	<p>Війт каже:</p>
	<p>— Я впорожні не прийду — принесу випити й закусити. Чоловік вертається додому другою дорогою, а вона йому каже, що ввечір до неї прийде війт. А Іван мав таку велику шафу, що мала троє дверей. Виніс він ту шафу до сіней та й каже жінці:</p>
	<p>— Як піду з дому геть, а він прийде, я заторкаю у вікно. А ти сховаєш його у шафу.</p>
	<p>Смерклося, приходить війт, вона зготовила вечерю. Війт виймає фляшку горівки, повечеряли файно, й вона стала розбиратися, щоб йти спати. Та й каже війтови:</p>
	<p>— Розбирайтеся, але тільки наголо, бо мій чоловік навчив мене наголо спати.</p>
	<p>Тільки війт розібрався і ліг у ліжко, а Іван стукає у вікно. Вона каже:</p>
	<p>— Хто там стукає?</p>
	<p>— Я, Іван.</p>
	<p>— А чо’ ти вернувся?</p>
	<p>— Бо я забув шило. А війт каже:</p>
	<p>— Де мені дітися?</p>
	<p>— Я вас сховаю, — каже вона.</p>
	<p>Відкрила двері і замкла його голого в тій шафі. А Іван прийшов до хати, файно повечеряв, та й лягли собі вони спати. Другий день забрав Іван то війтове вбрання і пішов на базар продавати. А вона взяла тих штири яйця та й знов іде в місто. Здибає її адвокат.</p>
	<p>— Куди, Ганнусю, йдеш?</p>
	<p>— Несу в місто яйця продавати, бо не маю за що хліба купити.</p>
	<p>— А чоловік твій де? Вона йому:</p>
	<p>— Пішов на друге село шити чоботи, бо він швець. А він каже:</p>
	<p>— А якби я зайшов до тебе?</p>
	<p>— Коби-сте зайшли, та не впорожні. Адвокат їй:</p>
	<p>— Що сьогодні зароблю, то все буде твоє.</p>
	<p>Під вечір вона зготовила вечерю, розстелила ліжко. Приходить адвокат, а вона каже:</p>
	<p>— Підемо спати. Але роздягайтеся наголо, як мій чоловік роздягається.</p>
	<p>Дав він їй гроші, загасили світло, полягали спати. А Іван стукає у вікно. Вона питає:</p>
	<p>— Хто там? А він каже:</p>
	<p>— Я, Іван.</p>
	<p>— А чо’ ти вернувся?</p>
	<p>— Бо забув копито. А адвокат їй:</p>
	<p>— Де мені дітися?</p>
	<p>— Не бійтеся, я сховаю вас.</p>
	<p>Вона ховає його вбрання і відкриває в шафі не ті двері, а другі. А війт стоїть під дверима в шафі. Він чує, що в неї є другий коханок, і хоче втекти, як відкриють шафу. А вона відкриває другі двері, і в шафу його. Замкла за ним двері і пустила Івана до хати.</p>
	<p>Адвокат у шафі каже:</p>
	<p>— Фе’, щось там смердить. А війт питає:</p>
	<p>— А ти хто?</p>
	<p>— Я, — каже, — адвокат. А ти хто? — питає.</p>
	<p>— А я — війт. Вона каже до Івана:</p>
	<p>— Будем вечеряти та й лягаєм спати.</p>
	<p>Повечеряли, лягли спати. Рано він устає, бере то вбрання в сумку та й іде на друге село продавати. А вона бере штири яйця та й іде в місто. Здибає її суддя.</p>
	<p>— Куди, Ганнусько, йдеш?</p>
	<p>— Іду, — каже, — в місто яйця продавати, бо не маю за що хліба купити.</p>
	<p>— А де твій чоловік?</p>
	<p>— Пішов на друге село шевчити. А суддя каже:</p>
	<p>— А що, він приходить додому?</p>
	<p>— Нє, він там ночує.</p>
	<p>— А можна мені зайти до тебе? А вона каже:</p>
	<p>— Можна, приходіть ввечір.</p>
	<p>Вернулася вона додому, готовить вечерю, а суддя приходить. Вона йому й каже:</p>
	<p>— Роздівайтеся, сідайте за стіл, будемо вечеряти. Він виймає ташку, дає їй дарунок. І каже їй:</p>
	<p>— Що-м сьогодні заробив, то все тобі приніс.</p>
	<p>Купив їй хустку, дав грошей. Довечеряли, і вона каже:</p>
	<p>— Підемо спати. Але роздягайтеся наголо, як мій чоловік роздягається.</p>
	<p>Суддя роздівся, ліг у ліжко, вона загасила світло. А Іван торкає у вікно. Вона й питає:</p>
	<p>— А то хто?</p>
	<p>— Я, Іван.</p>
	<p>— А чо’ ти вернувся?</p>
	<p>— Бо я загубив клевець. А судія їй:</p>
	<p>— Де мені дітися?</p>
	<p>— Я сховаю вас, — каже вона.</p>
	<p>Виводить його до сіней. А війт та адвокат вже ждуть під дверима в шафі, аби вискочили, як вона буде одмикати. А вона відкриває треті двері, кинула його туди і двері в шафі замкнула. Суддя каже:</p>
	<p>— Хто тут є? Війт:</p>
	<p>— А ти хто?</p>
	<p>— Я суддя, — каже. А адвокат:</p>
	<p>— А я адвокат.</p>
	<p>— А я — війт. Та й каже суддя:</p>
	<p>— Отак нас Ганнуся всіх підманула, забрала гроші, забрала вбрання. Та коби ми як відци вирвалися, аби ніхто не знав.</p>
	<p>А вона одмикає двері, пускає Івана до хати. Повечеряли та й полягали спати. Рано встають, і каже Іван жінці:</p>
	<p>— Поїдем у місто, будем живих чортів продавати.</p>
	<p>Провертів він у шафі в задній стіні діри, обв’язав шафу дротом. Зробив собі такий дротик та й пхає його в ті діри, та й коле їх, а вони скачуть у шафі.</p>
	<p>Бере Іван убрання і знов іде продавати в місто. А Ганнуся бере тих штири яйця та й іде за Іваном на базар. Здибає її ксьондз.</p>
	<p>— Куди, Ганнусько, йдеш?</p>
	<p>— Та несу, — каже, — яйця продавати, бо не маю за що хліб купити.</p>
	<p>— А де твій Іван робить? — питає ксьондз.</p>
	<p>— На другому селі шевчить. Та й буде там ночувати, якби-сте прийшли ввечері д’мені та й щось принесли на прожиток.</p>
	<p>А ксьондз каже:</p>
	<p>— Я прийду та й принесу.</p>
	<p>Вона прийшла додому, приготовила вечерю. Увечір приходить ксьондз. Сіли вони за стіл, зачали вечеряти, аж тут Іван заторкав у вікно. Питає вона:</p>
	<p>— То хто?</p>
	<p>— Я, Іван.</p>
	<p>— А чо’ ти вернувся?</p>
	<p>— Бо я не взяв шкіру, ту, що маю чоботи шити. А ксьондз каже:</p>
	<p>— А де мені дітися? Вона йому:</p>
	<p>— Я вас сховаю в скриню та накрию полотном.</p>
	<p>Поклала вона ксьондза в скриню, накрила полотном, відомкнула двері і пустила Івана до хати. Іван узяв ланц, уперезав скриню та й каже до жінки:</p>
	<p>— Завтра поїдемо на ярмарок продавати живих чортів та й ксьондза.</p>
	<p>А ксьондз то все чує. Та й каже:</p>
	<p>— Іване, піди до мене. Заклич слугу до стайні та й скажи, би дав тобі найкращу корову. А мене випусти, би ніхто не знав, що я в тебе був.</p>
	<p>Іван пішов до ксьондза додому та й каже слузі:</p>
	<p>— Ксьондз казав, аби ти дав мені найкращу корову. А слуга:</p>
	<p>— Ксьондза ще від рання нема дома. Іван:</p>
	<p>— Ходи зі мною та й учуєш, бо ксьондз у мене в гостях. Прийшли вони до Івана, а слуга каже:</p>
	<p>— А де є ксьондз? Ви ж казали, що ксьондз у вас у гостях. А ксьондз зачав зі скрині говорити:</p>
	<p>— Тихо, тихо, нікому би-с нічого не казав, аби ніхто нічого не знав. Іди дай Іванови корову. Та й упряжеш у бричку коні, та й приїдеш по мене.</p>
	<p>Слуга дав Іванови корову, Іван пригнав корову додому, загнав до стайні, випустив ксьондза зі скрині; ксьондз сів на бричку та й поїхав. А Іван пішов до кума, позичив коня та й воза, загрузив шафу на фіру, написав на шафі таблицю: «Хто хоче видіти живих чортів, треба заплатити п’ять злотих», та й поїхав у місто. Приїхав на ярмарок, став та й тим дротом коле їх через дірки в шафі, а вони скачуть там. Приходять пан та й пані, та й каже пані панови:</p>
	<p>— Якби ми купили тоти чорти, то ми би на них заробили великі гроші.</p>
	<p>Каже пан Іванови:</p>
	<p>— А чи продали би ви тоти чорти?</p>
	<p>— Я би, — каже, — продав, але вони будуть дорого коштувати. За ті чорти треба заплатити п’ятсот злотих.</p>
	<p>Пан виймає гроші, платить Іванови п’ятсот злотих, загрузив ту шафу з чортами на свою фіру. А Іван каже:</p>
	<p>— Аби-сте шафу по дорозі не відкривали, бо вони годні повтікати. Ай приїдете додому, то зробіть загороду. Аж тоді відкриєте, аби не втекли.</p>
	<p>Іван поїхав додому, та й пан поїхав собі додому. А пані каже в дорозі панови:</p>
	<p>— Я би хотіла подивитися на живих чортів. Пан до неї:</p>
	<p>— Іван казав, що не мож у дорозі відкривати. Аж дома.</p>
	<p>Але пані взяла ключ і відкрила двері. Вони звідти голі як вискочили та як пустилися тікати. А пані кричить:</p>
	<p>— Ловіть чортів, ловіть!</p>
	<p>Вони голі втекли, і панові п’ятсот злотих пропали. Так Ганнуся та й Іван заробили великі гроші.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Перегінське, Рожнятівського району, Івано-Франківської області 24 червня 1995 року Максимець Василь Онуфрійович (1929 року народження)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Бойківщини/">Фольклор Бойківщини</a></li>
	</ul>
</footer>
<!--#include virtual="/-/inc/general__page_end.inc" -->
