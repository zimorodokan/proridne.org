<!--#include virtual="/-/inc/general__page_start.inc" -->
<title>Три царські сини ☼ Українська народна казка ☼ Народна творчість</title>
<meta name="Description" content="Українська народна казка Закарпаття «Три царські сини» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Три царські сини.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Три царські сини <br><span class="article__headerDescription">Українська народна казка Закарпаття</span></h1>
	<p>Був цар, мав жінку. І жінка в нього померла, взяв другу жінку. Вона мала дівку. А в царя був син, і сеся друга жінка хотіла, аби він її дівку брав. А він не хотів. І пішов він на польовачку. Іде він, а дорогою йдуть три дівки та розмовляють. Перша дівка каже так:</p>
	<p>— Коби мене сесь пан узяв, я би йому вродила три хлопці. Із сонцем, місяцем і звіздою.</p>
	<p>А друга дівка й собі:</p>
	<p>— Коби мене сесь пан узяв, кілька би коноплин посіяла та йому все військо вбрала.</p>
	<p>А третя:</p>
	<p>— Коби мене сесь пан узяв, я би кілька зерен пшениці посіяла та йому все військо погодувала.</p>
	<p>Усі три добрі.</p>
	<p>І що вони робили далі, царевич з кучером? Царевич не розібрав, що дівки говорили, а кучер розібрав. Та питає:</p>
	<p>— Слухайте, ви чули, що дівки говорили?</p>
	<p>— Вони говорили, айбо я не розібрав. Повідає кучер:</p>
	<p>— Одна говорила, що коби ви її взяли, вона би вродила три хлопці: із сонцем, місяцем та звіздою.</p>
	<p>— Ану повернеме назад і зазвідаєме їх.</p>
	<p>Повернули, наздогонили тих дівчат:</p>
	<p>— Ви про що говорили?</p>
	<p>— Ми говорили, що правда.</p>
	<p>— Котра говорила, що вродила би три хлопці? З сонцем, місяцем і звіздою?</p>
	<p>Обізвалась їдна:</p>
	<p>— Я.</p>
	<p>— А буде то так?</p>
	<p>Но та й договорилися.</p>
	<p>— Ти що робиш тепер? — зазвідав царський син дівчину.</p>
	<p>— А в жида служу. Пішов він з нею до жида.</p>
	<p>— Виплати дівці за роботу.</p>
	<p>Жид виплатив, і він дівку забрав. І повів її до себе домі. А в нього була мачуха. Не була його рідна мати, але мачуха, друга жона царя. Говорить він:</p>
	<p>— Мамо, це буде моя жона.</p>
	<p>А вона не любила це, бо в неї самої була дівка, а він бере другу:</p>
	<p>— Но, твоя жона — твоя жона.</p>
	<p>І живуть вони. Та має вона родити хлопців з сонцем, місяцем і звіздою. Но та й добре є. І прийшов той час, має вона родити хлопця з сонцем. А туй мачуха сама бабила. Не давали її ні в лікарню, ні баби не кликали, нікого нич. Як вона родила хлопця із сонцем, та мачуха взяла закопала його в гній, а коло неї поклала маленьке пся.</p>
	<p>А царського сина не було вдома. Він прийшов, а мачуха повідомляє:</p>
	<p>— Видиш, що тобі твоя жона родить? Пса вродила.</p>
	<p>А він то пся за вушко та й вер на гній. Прилетіла ворона й забрала його геть.</p>
	<p>Добре. Чекають вони далі. І має вона знов родити. Хлопця з місяцем. Царський син думає: «Тепер я нікуди не йду». Або за ним прийшли, мусив іти. Пішов. Жінка вродила хлопця, а стара пририхтовала маленьке поросятко. А хлопця з місяцем взяла й закопала в гній. Чоловік прийшов, а мати говорить:</p>
	<p>— Видиш, що твоя жона тобі родить? Пси, свині тобі родить.</p>
	<p>А він нич жоні не сказав. Чекають далі. Вона знов має родити, ще раз має родити хлопця із звіздою. А чоловік знов мусив іти та й мусив</p>
	<p>її лишити. Стара знов сама бабила, і вона вродила хлопця із звіздою. А вона й того взяла, мачуха, і закопала в гній. А поклала мацура маленького. Та й чоловік прийшов, а мачуха повідомляє:</p>
	<p>— Видиш? Твоя жона родить пси, свині, мацури. А він тото взяв за вушко та й до жони:</p>
	<p>— Слухай, ти не мене обманула, ти сама себе обманула.</p>
	<p>Та закликав він других царів з інших держав. З’їхалися царі, а він звідає їх:</p>
	<p>— Що з нею робити?</p>
	<p>— А де ти її брав?</p>
	<p>— Служниця була в жида.</p>
	<p>— Чому її брав?</p>
	<p>— Вона казала, що вродить три хлопці: з сонцем, з місяцем і з звіздою.</p>
	<p>А їден цар з іншої держави каже:</p>
	<p>— Слухай, молода жінчунко, ти, — каже, — підманула нашого молодого царя.</p>
	<p>Вона шепче:</p>
	<p>— Я не винна.</p>
	<p>Каже вона, що треба цю справу розібрати, вона не винна. А молодий цар, її чоловік, каже:</p>
	<p>— Її неслободно загубити. Ні вбити, ні нич. А їден цар каже:</p>
	<p>— Знаєш що? Їй треба вимурувати будинок і там накласти їсти, пити — всього би вона там доста мала. І там би ні вікон, ні дверей не було нич, і би вона там жила.</p>
	<p>І вони тото зробили, такий домик. Там ні вікон, ні дверей — все замуровали. І дали їй їсти й пити там. І постіль там вона має, і все, що їй треба. І вона там жиє.</p>
	<p>А хлопці не загинули, хлопці живуть у гною. І йдуть купатися в царський колодязь. А стара цариця рано бере воду та й чує запах гною. Пахне гнойом вода. Та й раненько встала, коли сонце з-межи гір виходить, та й думає собі: «Треба піти по воду». Підійшла та й дивиться. Що то? Якась заря по дворі світить. А голі хлопці як бігли, так і засвітили по дворови. Та й побігли в колодязь. Та й покупалися, та й назад у гній. «Еге-е? Ви жиєте? Чекайте».</p>
	<p>Вона пішла закликала військо. Прийшло військо із зброєю.</p>
	<p>— Стріляйте в гній, перебийте все, що там є!</p>
	<p>І вони стріляли в гній, стріляли, айбо ж то вони не були достойні, щоб їх убити. І вони їх не вбили, хлопці жили далі.</p>
	<p>Другого дня хлопці знов побігли до колодязя, покупалися. А вона то знов увиділа. І пішла купила таку отраву, і верла її в колодязь, аби вони стали там каменем. Той з сонцем ускочив — став каменем, скочив з місяцем — став каменем. А малий із звіздою став та дивиться. Та каже:</p>
	<p>— Е-е-е, мої браття стали каменем, — каже. — Не йду я, йду до бога на скаргу.</p>
	<p>Та й забрався та йде геть. Уже не йде в гній, а йде геть. І не питається, де йде. Іде дорогою, а коло дороги грушка. І звідається вона його:</p>
	<p>— Де йдеш, сину?</p>
	<p>— Іду до бога на скаргу.</p>
	<p>— Позвідай, — каже, — доки я буду людей уживляти своїми грушками, а вони будуть ламати моє тіло.</p>
	<p>— Добре, позвідаю.</p>
	<p>Іде далі, йде, позирає, дівка держить руки у вогни. По лікті.</p>
	<p>— Де йдеш?</p>
	<p>— Іду до бога на скаргу.</p>
	<p>— Ану позвідай, — каже, — доки я буду держати руки у вогни?</p>
	<p>— Добре.</p>
	<p>Іде далі, йде, позирає, а жона колишеться.</p>
	<p>— Та де йдеш, сину?</p>
	<p>— Іду до бога на скаргу.</p>
	<p>— Ану позвідай, — говорить, — доки я буду колисатися?</p>
	<p>— Добре.</p>
	<p>І він іде далі. Прийшов д’перевізникови, ід одній воді. А там перевозить людей такий малий хлопець, як і він. Та й питає:</p>
	<p>— Де ти йдеш?</p>
	<p>— Іду до бога на скаргу.</p>
	<p>— Ану позвідай, — каже, — доки я буду перевозити людей?</p>
	<p>— Добре.</p>
	<p>Коли він його перевіз, зайшов хлопець у ліс, подивився, а там дідо сидить. Старий дідо до нього:</p>
	<p>— Де йдеш, сину?</p>
	<p>— Іду до бога на скаргу.</p>
	<p>— А яку ти маєш скаргу, такий маленький хлопчик?</p>
	<p>— Ой, — гойкає, — маю скаргу, маю. Без мами, без вітця ми ростеме, — каже, — у гною. А мої браття купалися та стали каменями.</p>
	<p>Повідає дідо:</p>
	<p>— Маєте ви вітця, маєте. Но добре, — каже, — на цей пруток і скочиш з ним у колодязь. Аби ся не купав, а удариш єдного й другого каменя прутком. Та й на тобі пруток другий. Возьмеш його, обійдеш кругом села й побачиш будинок, такий мохом зарослий, такий старий. У будинку ваша мама. Удариш по домикови цим прутком, і мама ваша вийде з того домика. І як вийде вона, уже не йдіть ніде, а прямо йдіть у ліс. Там буде пешка їдна. Ідете нею й прийдете до дому в лісі. І там, у тому домі, буде для вас все, що треба.</p>
	<p>— Добре.</p>
	<p>І хлопець почав розповідати дідови за то, що йому в дорозі було. І звідає діда:</p>
	<p>— Перевізник доки буде перевозити людей?</p>
	<p>— Скажи йому, що най тя перевезе та повіш. Але повідай, як будеш уже далеко від води, би тя не затопив. Повідж йому, що доти буде перевозити людей, поки не втопить у тій воді чоловіка.</p>
	<p>А він згадав:</p>
	<p>— Там дівка руки держить у вогни. Вона звідала, доки буде так руки держати.</p>
	<p>— Вона в церкву не ходила, богу ся не молила, а матір свою била. Та й тепер її будуть бити, будуть сильно бити. Матір свою била, то буде вічно держати руки в огни.</p>
	<p>— А там їдна баба колисалася.</p>
	<p>— Вона свого чоловіка не любила й прогнала, до церкви не ходила, богу ся не молила. То будуть ще її бити, не колисати, а й бити.</p>
	<p>— А дідова грушка доки буде груші родити, аби люди їли? І аби не ламали її тіла.</p>
	<p>— Доти будуть ламати її тіло, — каже дідо, — поки не видасть з-під себе три міхи дукатів. Один міх — на державу, другий — на церкву, а третій — тому дідови, що його грушка.</p>
	<p>І подякував він дідови, і пішов. І як ішов домі, розповів перевізникови, і дівці, що руки в огни держала, і бабі, що колисалася, і грушці — всім розповів, що йому дідо про них повів. А той дідо — то був сам бог.</p>
	<p>І прийшов він там, скочив у колодязь, прутиком швак-швак їдного й другого каменя. Браття вийшли з колодязя й звідають його:</p>
	<p>— Як ми ся розстали?</p>
	<p>— Ви каменем були.</p>
	<p>— А ти що робив?</p>
	<p>— Ай, — каже, — що я робив! Ідеме геть.</p>
	<p>Вже не йдуть у гній. Ідуть геть із села. Прийшли, а там домик. А найменший хлопець прутик несе. Прийшов він тому домикови та як швакне прутиком. Ударив, і домик одкрився, а там мама. Найдорожча мама! Вона дуже зрадовалася й питається:</p>
	<p>— Що мені, діти, робити?</p>
	<p>— Ходіть з нами, мамо. Не бійтеся.</p>
	<p>І менший хлопець біжить попереду тою пешкою, що дідо казав. Із мамою в ліс прийшли. А там дім, а в тому домі все для них є. І їсти, і пити, і вбратися. І там вони почали жити. Діти були голі, а полотна там було доста, і вона шила дітям сорочки.</p>
	<p>А чоловік її з тою мачушиною дочкою не хоче жити. А в нього слуга коло коней уже не той, що перше був, уже другий. Раз пішли вони з слугою на польовачку. Ходили вони по лісови, ходили, ходили-ходили, загубили дорогу та не могли вийти з лісу. Каже цар слузі:</p>
	<p>— Лізь на дерево, позирай, де би було світло. Підеме вночі на світло і, може, вийдеме з лісу. І підеме домі.</p>
	<p>Виліз той на дерево — ага, є там світло, є там дім. Прийшли під той дім. Вікна були високо, не могли вони видіти, хто там є. Лізти високо бояться. Прийшли ід’дверям та ковтають. Жона вийшла.</p>
	<p>— Пустіть нас на ніч.</p>
	<p>Вона зрозуміла, хто то, спізнала. Увійшли вони, жона дала їм їсти, дала випити, є для них постелі. І чоловік спить на постелі, а слуга на рекоме. Та й він упустив ногу з постелі. А жона шиє гаті для хлопчика. Та до них:</p>
	<p>— Хлопчики, йдіть підніміть.</p>
	<p>А вони світять грудьми — сонце, місяць, звізда. Слугу аж сліпить, так йому в очі б’є заря. Говорить жона знов:</p>
	<p>— Йдіть підніміть ножку татови.</p>
	<p>Хлопці побігли, татови ногу підняли на постіль. А він повернувся та й руку опустив.</p>
	<p>— Йдіть підніміть татови руку.</p>
	<p>Підняли татови й руку. Та й кажуть хлопці:</p>
	<p>— Мамо, ми вже би спали.</p>
	<p>— Йдіть спати, йдіть.</p>
	<p>Пішли хлопчики спати. А рано встали всі, вона принесла їсти. Наїлися оба та йдуть геть. А надворі фіги, лимони та різні інші плоди. А то все низько, при земли. Слуга хоче взяти того собі, мало нарвати. А то горі втікло. Ого! Вони заганьбилися. А діти позирають у вікно та й кажуть:</p>
	<p>— Мамо, позирайте, як від них втікло. І пішли вони геть. І питає слуга:</p>
	<p>— Слухайте, чи була у вас жона?</p>
	<p>— Ой, — відповідає, — була в мене жона, була.</p>
	<p>— То ваші діти.</p>
	<p>— Ай, — дивується, — які мої діти?</p>
	<p>— А ви мали діти?</p>
	<p>— Були в мене діти, були. Моя жона родила, — повідає, — пси, свині, мачки.</p>
	<p>А слуга звідається:</p>
	<p>— Відки ви її брали?</p>
	<p>— По дорозі вона говорила, що вона би вродила три хлопці. Казала: «Я би вродила їдного хлопця з сонцем...»</p>
	<p>— Та то, — каже, — вони. Вона родила, — говорить, — хлопців з сонцем, місяцем та звіздою.</p>
	<p>— А як ти знаєш?</p>
	<p>— Та знаю. Я бачив у них сонце, місяць і звізду.</p>
	<p>— То не йдеме ніде. Будеме ходити цілий день, а ввечері назад підеме там.</p>
	<p>І так зробили. Ходили вони собі, їли там що їли, що мали з собою. А на вечір прийшли там назад і дуркають. А жона:</p>
	<p>— Пішли, а тепер назад приходите. Я тут сама з дітьми, я вас не можу приймити до хати.</p>
	<p>А діти закричали:</p>
	<p>— Мамо, мамо! Пущайте татка, пущайте татка!</p>
	<p>І він уже вчув, що він татко. Прийшов і так на діти позирає, так позирає. А діти закриті, не видко нич. Сонце, місяць і звізда на грудях у них, а груди закриті.</p>
	<p>Раз вона їх пустила, то й їсти їм дала. А цар пропонує слузі:</p>
	<p>— Ти знаєш що? Я ляжу на рекоме, а ти лягай на постіль.</p>
	<p>І слуга ліг на постіль, а він на рекоме. А жона шиє, дошиває гатьки найменшому. А цар руку впустив.</p>
	<p>— Прийміть, татку, руку, прийміть.</p>
	<p>Хлопці побігли, підняли татови руку, поклали на рекоме. А він ногу впустив. Підняли й ногу. А він голову опустив. А хлопці пішли, піднімають голову:</p>
	<p>— Ой, мамко, яка в татка голова тяжка. Не мож, — каже, — підняти голову.</p>
	<p>А вона до дітей:</p>
	<p>— Хлопці, йдіть спати, а я дошию.</p>
	<p>Хлопці пішли спати, а вона дошила й думає собі: «Не лад, що голова так висить». Та й прийшла, та й узяла голову в руки, файно положила. А він обхопив її, обняв:</p>
	<p>— Кажи, то наші діти? Я ж тебе брав, щоб ти мені вродила синів. Відповідає жона:</p>
	<p>— Коли ми три йшли, то я тобі казала, що я би вродила три хлопці. І вони всі три суть. З сонцем, місяцем і звіздою.</p>
	<p>— Та ж були свині, пси, мачки коло тебе.</p>
	<p>— То мачуха брала дітей і закопувала в гній, а підкидала псів та свиней.</p>
	<p>А менший хлопець уже все розповів матері: як вони росли, як купалися. Привела вона хлопця, і хлопець все йому розказує. І до рана вже вони не спали.</p>
	<p>А рано питає цар:</p>
	<p>— Чи ти хочеш зо мною жити?</p>
	<p>— Я би, — міркує, — хотіла, айбо... Що там робить, що там думає мачуха?</p>
	<p>Та й пішли вони надвір. А там плоди висять всілякі — бери та їж. Вони із слугою хотять зірвати, а то тікає од них. А хлопці рвуть, скілько хотять, та й їм дають. А вони не можуть урвати, бо то дітям було.</p>
	<p>Прийшли вони до царя. Зазвідався він:</p>
	<p>— Мамо...</p>
	<p>Тото хоть мачуха була, а він казав «мамо».</p>
	<p>— А що такому робити, що другому не дає на світі жити?</p>
	<p>А стара думає собі так: «Він би жив з моєю дівкою, айбо люди не дають». Та й повідає:</p>
	<p>— Що з тим робити? А межи коні за руки й за ноги. Розірвати того, що не дає жити.</p>
	<p>А він питає:</p>
	<p>— Мамо, а де мої діти, де моя жона? Та пішов і привів їх. Ія-яй! Стара каже:</p>
	<p>— Роби, що маєш дяку.</p>
	<p>Він бере коні, прив’язали стару до їдного коня й до другого. І розірвали її коні. А дівку розстрілили. А вони собі жили.</p>
	<p>І казці конець. Хто слухав, той молодець. А я пішов на базар, купив потак, скажіть, чи то не так. Сів на помело й туй мене замело. Отак. Сів на весло, і сюди ня принесло.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Лази, Воловецького району, Закарпатської області 23 січня 1997 року Гогирчак Михайло Іванович (1908 року народження)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Закарпаття/">Фольклор Закарпаття</a></li>
	</ul>
</footer>
<!--#include virtual="/-/inc/general__page_end.inc" -->
