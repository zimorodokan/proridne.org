<!--#include virtual="/-/inc/general__page_start.inc" -->
<title>Дар Божий ☼ Українська народна казка ☼ Народна творчість</title>
<meta name="Description" content="Українська народна казка Кіровоградщини «Дар Божий» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Дар Божий.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Дар Божий <br><span class="article__headerDescription">Українська народна казка Кіровоградщини</span></h1>
	<p>Колись давно, коли Бог, сотворивши людину, заповів їй жити в любові та злагоді, будувати власний дім, ростити дітей, сталася цікава пригода.</p>
	<p>Господь, надаючи людині владу над природою, заповідав:</p>
	<p>— Ідіть на землю, примножуйтесь та використовуйте багатства природи, але бережіть, не знищуйте!</p>
	<p>І почали колоситися золотом ниви, колоски пшениці росли прямо від самої землі. Люди збирали хліб, годували худобу, раділи своєму статку.</p>
	<p>Одного разу вирішив Господь подивитися, як живуть його творіння, чи шанують його заповіді. Зайшов в одну господу, господар нагодував, вшанував подорожнього. Зайшов в іншу, тут також дали притулок та почастували. А коли закінчили вечерю, господиня домівки почала прибирати зі столу. Взявши окраєць хліба, почала змітати крихти. Господь здивувався:</p>
	<p>— Господине, а чому ти змітаєш зі столу шкуринкою хліба, адже хліб — це дар Божий ?</p>
	<p>На це господиня відповіла:</p>
	<p>— А нащо берегти, адже у нас цього добра доволі?</p>
	<p>Спохмурнів Господь, сердито підвівся і вийшов за поріг. Господиня глянула на подорожнього і здвигнула плечима.</p>
	<p>Господь швидко ступав по землі, зигзаги блискавок і грому розтинали темінь неба, все почорніло. Господь підійшов до золотої ниви, де достигали важкі колоски пшениці і почав стягувати зерна на землю. Важко падали зерна...</p>
	<p>Всі живі істоти завмерли, не чути співу птахів, всі знишкли, жахаючись помсти Всевишнього.</p>
	<p>Буря лютувала, ревіла, кіт та собака тієї господині, де був Господь, вирішили знайти Його та попрохати прощення для людей.</p>
	<p>Звірята чимдуж бігли по сліду Всевишнього, вглядаючись в темінь ночі. Аж ось і велична постать Бога, який лютував,вириваючи колоски.</p>
	<p>— Господе, Господе! — загукали звірята. — Просимо, змилуйся, не зривай зернята, залиш трішки. Людина знайде що з’їсти, а ми помремо голодною смертю.</p>
	<p>Господь грізно глянув на кота й собаку і сказав:</p>
	<p>— Хай так буде. І хай пам’ятає людина, що ви випросили для неї окраєць хліба, тому через віки він завжди буде святим!</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>306 (8207). Дар Божий. СУС —, багато варіантів. Записала Відавська Анастасія 2010 року. Ярошенко Валентина Іванівна (1942). Кіровоградська область, Долинський район, Червоне Озеро</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Кіровоградщини/">Фольклор Кіровоградщини</a></li>
	</ul>
</footer>
<!--#include virtual="/-/inc/general__page_end.inc" -->
