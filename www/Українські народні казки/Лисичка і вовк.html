<!--#include virtual="/-/inc/general__page_start.inc" -->
<title>Лисичка і вовк ☼ Українська народна казка ☼ Народна творчість</title>
<meta name="Description" content="Українська народна казка Буковини «Лисичка і вовк» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Лисичка і вовк.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Лисичка і вовк <br><span class="article__headerDescription">Українська народна казка Буковини</span></h1>
	<p>Були собі дід і баба. Баба пече пироги, а дід поїхав до Дністра за рибою. Наловив риби та й їде додому. І находи на дорозі лисичку. А лисичка затаїла душу й тіло. Дід думав, що вона нежива, взяв її та й кладе на візок. І їде він і не оглядається. А лисичка викидала з підводи всю рибу. Скочила з воза, склала рибу на купку і їсть. Дід приїхав додому та й каже до баби:</p>
	<p>— Наловив я риби та ще й лисичку тобі привіз на шубу. Пішла баба до воза, подивилася і каже до діда:</p>
	<p>— Що ти мене обманюєш? Тут ні риби, ні лисички. Та й дала дідови дві коцюби по плечах.</p>
	<p>Лисичка їсть рибу, а вовк іде по тій самій дорозі. Підійшов та й питає лисичку:</p>
	<p>— Що ви, кумушко, кушаєте? А вона говори до него:</p>
	<p>— Випустила свої кишки та й кушаю.</p>
	<p>А вовк узяв, розпоров себе та й їсть свої кишки. Та при цім і кончився.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Василівці, Сокирянського району, Чернівецької області 15 серпня 1986 року Кримняк Олекса Васильович (1923 року народження)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>


<article class="articleMain">
	<h1 class="articleMain__header">Лисичка і вовк <br><span class="article__headerDescription">Українська народна казка Гуцульщини</span></h1>
	<p>Ходили лисичка та й вовк. Та й каже лисичка:</p>
	<p>— Щось би з’їла та й нема що. А вовк каже:</p>
	<p>— Я також голодний.</p>
	<p>Підійшли вони до села, подивилася лисичка, а одна баба вивернула пиріжки на вікно, аби вистигали. А лисичка вхопила з вікна пиріжок та й пішла. Вовк пішов собі, а лисичка видолубала з того пиріжка мачок, з’їла, а пиріжок стулила та й іде далі, аби когось обдурити. А хлопець гонить товар&nbsp;<sup>*</sup>. Лисичка каже:</p>
	<p>— Хлопчику, заміняй мені бичка-третячка&nbsp;<sup>*</sup> за пиріжок. А хлопчик каже:</p>
	<p>— Там задній гонить, той тобі заміняє.</p>
	<p>А задній взяв та й заміняв. Подивився на пиріжок, а то нема мачку. Пообзирався, а то вже не видко ні лисиці, та й ні бичка. А лисиця погнала бичка в ліс та й сказала:</p>
	<p>— Рубайся, дерево, пряме й криве!</p>
	<p>Нарубалося дерево, наклала вона на саночки дров, запрягла бичка, сіла й їде. А вовк іде та й каже:</p>
	<p>— Возьми й мене на саночки.</p>
	<p>— Не возьму, — каже, — бо ти мені саночки поломаєш. А він таки:</p>
	<p>— Та возьми мене, возьми. Вона не хотіла, а відтак каже:</p>
	<p>— Та сідай, вовцюго, сідай.</p>
	<p>Він сів, а саночки лиш трісь-трісь та й поломалися. А вона каже:</p>
	<p>— Вовцюго, я тобі казала, що ти мені поломиш санки. Бери бичка, веди в ліс і кажи: «Рубайся, дерево, пряме й криве». І зроби санки, і привези мені дров.</p>
	<p>А вовк пішов у ліс, бичка розпоров та й все з него виїв та й кров випив. Та налапав горобців, у бичка пустив, заткав діру, припер бичка до дерева та й пішов.</p>
	<p>Лисичка чекає, аби вовк привіз дров, а вовка нема. Пішла вона в ліс, подивилася та й каже:</p>
	<p>— От вовцюга, лишив мені бичка та й пішов.</p>
	<p>Підходить, витягає віхоть, і горобці повилітали, а бичок упав. Лисичка вернулася та й іде шукати собі щось їсти, бо з того бичка нічого вже нема. Дивиться вона, їде чоловік і везе у васазі&nbsp;<sup>*</sup> рибу. Вона пішла та й лягла посеред дороги, ніби нежива. Чоловік став кіньми. Та й думає: «Ади, буде моїй жінці на ковнір до плаща». Штрик він з фіри, кинув лисицю у васаг та й їде собі далі. А лисичка викидала всю рибку з васага на дорогу та й вискочила сама.</p>
	<p>Приїхав дідо додому. «Тпру! Гов!» Став фірою.</p>
	<p>— Ану ходи, жінко! Я привіз тобі лисицю й риби. Буде тобі ковнір до плаща.</p>
	<p>Вона пішла, заглядає — нема нічого. Вертається до хати.</p>
	<p>— Що ти мене маєш за дурну? Там нема нічого.</p>
	<p>— Що «нема», жінко? Там риба є, та й я кинув там лисицю.</p>
	<p>— Нема ні риби, ні лисиці. Він вийшов, подивився — нема.</p>
	<p>— Та я, — каже — кинув лисицю до риби. Та й нема нічого. То, — каже, — видко, лисиця жива була.</p>
	<p>А лисиця сіла собі під корч та й їсть ту рибу. Приходять до неї вовк.</p>
	<p>— Ти відки маєш рибу?</p>
	<p>— Я собі наловила. Іди налови й ти.</p>
	<p>— Та де?</p>
	<p>— На ріці, — каже.</p>
	<p>— То веди мене туди. Повела.</p>
	<p>— Ади, гезде є ополонка. Пускай туди хвіст і кажи: «Ловися, рибо, мала й велика».</p>
	<p>Сидить вовк та й каже:</p>
	<p>— Ловися, рибо, велика та велика.</p>
	<p>— Та що ти таке говориш? — каже лисиця. А вовчий хвіст примерзає. Вовк каже:</p>
	<p>— Та вже чути, що є риба.</p>
	<p>— Най, най. Ще най ловиться, — каже лисичка. Та ходить вона берегом та й каже:</p>
	<p>— Мерзни, мерзни, вовчий хвіст. А вовк питає:</p>
	<p>— Що ти там кажеш?</p>
	<p>— Кажу, аби тобі ловилася риба мала й велика. А сама побігла по хатах та й каже:</p>
	<p>— Йдіть вовка бийте!</p>
	<p>А люди повибігали з коцюбами, з довбнями, з вилами. Та як зачали його бити! А вовчий хвіст примерз, вовк не може втекти. Нарешті урвав він собі хвіст та й утік.</p>
	<p>Люди полишали хати втворені. Лисичка забігла в одну хату, в другу, наїлася, та ще обмастилася тим, що їла з горшків. І підбігає до вовка. А він такий побитий! Голова побита, хвіст урваний, бік пробитий. Ледве йде. А вона каже:</p>
	<p>— Підвези мене, бо я не годна йти.</p>
	<p>— Я не годен, видиш, який я побитий, — каже вовк.</p>
	<p>— І я побита.</p>
	<p>(Вона обмастилася в горшках, щоби виглядати як «побита»).</p>
	<p>— То сідай, — каже, — сідай. Лисиця везеться та й каже:</p>
	<p>— Битий небиту везе. Битий небиту везе.</p>
	<p>— Що ти там кажеш? — питає вовк.</p>
	<p>— Та ж я кажу, що битий биту везе.</p>
	<p>Та повозилася вона, а тоді злізла з вовка, та й вони розійшлися. Та на цьому й конець.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__footnotes">
			<p><sup>*</sup> То́вар — тут: велика рогата худоба..</p>
			<p><sup>*</sup> Третячо́к — трирічний.</p>
			<p><sup>*</sup> Ва́саг — верхня частина воза, саней; ящик.</p>
		</div>
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Село Долішній Спас, Косівського району, Івано-Франківської області 16 липня 1987 року Пігуляк Анна Николаївна (1907 року народження)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>


<article class="articleMain">
	<h1 class="articleMain__header">Лисичка і вовк <br><span class="article__headerDescription">Українська народна казка Чернігівщини</span></h1>
	<p>Ну, існує така приказка як дід, то й риба на обід. Поїхав дід саньми взимку, наловив риби і їде. Аж гульк — на дорозі лисичка нежива лежить. Взяв він лисичку та на сані. А вона прикинулася неживою, лежить та все рибку лапкою скидає. Наскидала, а дід не озирається. Вона стрибнула з саней, а він собі поїхав.</p>
	<p>Йде лисичка, збирає рибку, збирає та й стрічається з вовком.</p>
	<p>— Лисичко, де це ти рибки взяла?</p>
	<p>— Наловила.</p>
	<p>— Дай і мені!</p>
	<p>— Е, ні. Я наловила, пойди, вовчику і теж налови. Устроми хвіст в ополонку, сядь і кажи: «Ловись рибко, велика й маленька, ловись рибко, велика й маленька». Сиди доти, поки не відчуєш, що хвіст важкий.</p>
	<p>Ну, той вовчик пішов, і не думаючи, що лисичка збрехала. Сів, опустив хвіст в воду і каже:</p>
	<p>— Ловись рибко, велика й маленька, ловись рибко, велика й маленька. Сидів дуже довго, поки хвіст не примерз. Став сіпати — не вирве хвоста. Думав, що це так багацько риби наловилося, а не те, що хвіст примерз.</p>
	<p>Лисичка угледіла, що вовк сидить в ополонці та й каже:</p>
	<p>— Вовчику, чого це ти рибки не несеш?</p>
	<p>— Та трудно дуже.</p>
	<p>Зрозуміла лисиця, що вовчий хвіст примерз, побігла в село.</p>
	<p>— Люди добрі, ідіть вовка бити! Він на річці!</p>
	<p>Люди прибігли з вилами та сокирами (що в кого було). Прибігли і здорово побили вовка та остався він живий. Тільки хвіст одірвався, то він так і побіг. Стрів лисичку та й каже:</p>
	<p>— Бач, яка ти! Одурила мене, а я битий лишився.</p>
	<p>А вона йому:</p>
	<p>— Не дурила я тебе! Я сама слаба та не годна. Сяду я тобі на плечі і вези мене.</p>
	<p>Сіла на плечі вовкові і тихенько:</p>
	<p>— Битий небиту везе! Битий неслабу везе!</p>
	<p>— Що ти там балакаєш лисичко?</p>
	<p>— Та кажу, що битий битую везе.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>142 (4003). Лисичка і вовк. СУС 1+2+4. Записав Микола Зінчук 27 жовтня 2007 року. Компанець Євдокія Сергіївна (1919). Чернігівська область, Носівський район, Плоске</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Чернігівщини/">Фольклор Чернігівщини</a></li>
		<li><a href="/Фольклор Буковини/">Фольклор Буковини</a></li>
		<li><a href="/Фольклор Гуцульщини/">Фольклор Гуцульщини</a></li>
	</ul>
</footer>
<!--#include virtual="/-/inc/general__page_end.inc" -->
