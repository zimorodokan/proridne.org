<!--#include virtual="/-/inc/general__page_start.inc" -->
<title>Золоті рибки і рибакова дочка ☼ Українська народна казка ☼ Народна творчість</title>
<meta name="Description" content="Українська народна казка Буковини «Золоті рибки і рибакова дочка» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Золоті рибки і рибакова дочка.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Золоті рибки і рибакова дочка <br><span class="article__headerDescription">Українська народна казка Буковини</span></h1>
	<p>Були собі чоловік і жінка, і була в них дівчина. Дуже бідно жили вони. Ходив той чоловік ловити рибу. Що пійме тої риби, то одну продасть, а другу — самі з’їдять. Так вони й жили.</p>
	<p>Раз пішов той чоловік на рибу, а жінка з дочкою дома сидять і не можуть його дочекатися. Каже мама до дочки:</p>
	<p>— Дочко, іди подивися, що таке, що його так довго нема. Пішла дочка, а він сидить на березі.</p>
	<p>— Що таке, що я не можу піймити і єдної рибки? — каже він дочці.</p>
	<p>— Ану, закиньте, тату, вудку і на моє щастя, — каже дівчина. Закинув батько три рази вудку і піймив три золоті рибки. Дав він ті рибки дочці і каже:</p>
	<p>— Неси додому. Дві продайте, а їдну зжарте.</p>
	<p>Дівчина бігла через річку, риби фльоснули хвостиками і всі три впали в річку. Вона обмивається сльозами, лови їх і не може піймити. А рибки проговорили людським голосом:</p>
	<p>— Не плач, іди додому. Що схочеш, то тобі буде. Як будеш плакати, буде тобі золото капати з очей; як будеш сміятися, буде тобі срібло падати з рота.</p>
	<p>Мама дома посварила дівчину, що пустила риб, і почала дівчина плакати. Та й почало їй капати з очей золото. Жінка зраділа, позбирала золото, пішла в магазин і накупила всякої їжі.</p>
	<p>З того вони й розбагатіли. Як захочуть золота, починають сварити дівчину, вона плаче — золото капає з очей, і вони збирають. Став рибак найбільший багач на все село.</p>
	<p>А в тім селі йшов перепис. Робив його царський син. Куди його дати на квартиру? До рибака, бо він найбагатший. Став царський син проживати в рибака. Молода дівчина подавала йому їсти. Несла вона одного разу тарілку, хтось пожартував, вона засміялася, і з рота впало в тарілку срібло. Царський син побачив то, і на другий день почав її смішити, але вона вже не сміялася. Він усе смішив її, смішив, поки вона не почала плакати. І замість сліз посипалося золото. Тоді покликав царський син батька дівчини та й почав питатися, що це таке. Батько й розказав йому все, як було.</p>
	<p>Поїхав царський син додому, а цар йому каже:</p>
	<p>— Женися, синку, бо я вже старий. Хочу передати тобі своє царство. Бери собі дочку якогось царя.</p>
	<p>— Я краще візьму рибакову дочку з того села.</p>
	<p>Женився він на рибаковій дочці і дуже любив її. Старий цар помер, а мачуха дуже не любила Наталку, молоду жінку молодого царя. Була та мачуха чаклунка. Говори вона цареви:</p>
	<p>— Бери рушницю та підемо в царський став купатися.</p>
	<p>Ходи він по березі, стереже, а мачуха й жінка купаються. Мачуха говори Наталці:</p>
	<p>— Помий мені плечі, а потому я тобі помию.</p>
	<p>І як почала мачуха її мити, то зробила качкою. А сама перекинулася в Наталку і наробила крику, що мама втопилася. Прийшли водолази, шукають і нічого не можуть найти. А мачуха говори до царя:</p>
	<p>— Вбий тоту качку. Най вона не пливає тут.</p>
	<p>Він вистрелив, але тіко одна пір’їна злетіла з неї, а сама качка піднялася на крила і полетіла. Він узяв ту пір’їну, і тілко й радости в него було, коли носив ту пір’їну коло себе. А з мачухою довелося йому жити, бо то вона перекинулася Наталкою.</p>
	<p>Качка полетіла аж на п’яте царство і сіла в траві коло річки. Там знесла вона три яєчка, висиділа з них два качури, а їден був бовтунчик. Пливала качечка з двома каченятами, і з’явилися їй ті три золоті рибки. Та й спиталися:</p>
	<p>— Що ти хочеш: бути далі качкою чи назад стати Наталкою, як була?</p>
	<p>Захотіла вона стати жінкою. І стала Наталкою, а з каченят зробилися два хлопчики. І дали їй ті рибки платочок.</p>
	<p>— Махнеш цим платочком, і що тілко схочеш, тобі з’явиться. Хлопчики росли не годинами, а хвилинами. Прийшов їм час іти у школу. А інші хлопчики в школі почали їх питати:</p>
	<p>— Де ваш батько?</p>
	<p>Прийшли вони додому і питають мами:</p>
	<p>— Де наш батько? Усі мають батьків, а ми не маєм.</p>
	<p>— Ваш батько далеко, аж на п’ятім царстві.</p>
	<p>— Мамо, ми підем шукати батька.</p>
	<p>— Нате вам цей платочок і йдіть у світ. Як чого вам треба буде, то махнете цим платочком — і все вам буде.</p>
	<p>Так сказала їм мама, і вони пішли у світ. І кілко не йшли, а в п’яте царство зайшли. А ще мали вони від тих рибок дві дудочки. Прийшли, а там якраз міністер робив баль, і на тім бальови був цар. Зайшли хлопчики в той дім та й стоять у коридорі. Як гості розійшлися, міністер заздрів їх там, взяв у кімнату і почав питати:</p>
	<p>— Відки ви і хто такі? А вони йому:</p>
	<p>— Ми — рибакової дочки сини. Ідем на п’яте царство свого батька шукати.</p>
	<p>Міністер каже їм:</p>
	<p>— Це і є п’яте царство. У мене дітей нема, то будьте моїми синами. Нагодував він їх, а вони заграли в дудки, і весь дім звеселився.</p>
	<p>Уклав їх міністер спати, а рано пішов і сказав цареви:</p>
	<p>— У мене велика радість. Я вже маю два сини. Вони так грають на дудочках, що хоч би яка печаль була, то возрадуєтеся.</p>
	<p>На ранок пішов цар до міністра і питає хлопчиків:</p>
	<p>— Хто ви такі і відки прийшли?</p>
	<p>— Ми з п’ятого царства, рибакової дочки сини.</p>
	<p>— То ви ж мої сини. Я забираю вас додому. Міністрови було печально, але він нічого не міг зробити.</p>
	<p>Синки в царя проживали, на дудочки грали. А та відьма — мачуха дуже не любила їх. Та й до прислуги:</p>
	<p>— Як би їх знищити?</p>
	<p>І сказала своїй прислузі:</p>
	<p>— Напали в печі і положи їх спати на піч. Може, вони попечуться. Та все питай їх: «Чи спите ви, хлопчики, чи не спите?» Як заснуть і не будуть обзиватися, то подуши їх.</p>
	<p>Як вони спати лягли, то поклали коло себе й бовтунчика, бо то був бовтунчик з третього яєчка їхньої мами-качечки. Хлопчики спали, а бовтунчик за них все обзивався.</p>
	<p>— Ви спите, хлопчики? — питає прислуга. А бовтунчик обзивається:</p>
	<p>— Не спимо.</p>
	<p>І так його допікає гаряча піч, що він уже доходить. Питає прислуга знов:</p>
	<p>— Спите, хлопчики?</p>
	<p>А бовтунчик отвічає тихим голосом:</p>
	<p>— Нє-е-е ще-е.</p>
	<p>Спитала вона третій раз — ніхто не обізвався. Тоді взяла прислуга і подушила хлопчиків.</p>
	<p>Прокинувся рано цар, і було йому дуже сумно. Пішов він будити хлопчиків, щоб заграли йому на дудочки і розвеселили його. Та побачив, що хлопчики мертві, а коло них — спечений бовтунчик. Заплакав цар, вбрав на себе найгіршу одежу, обсипав себе попелом і пустився в божу путь, А мачуха каже:</p>
	<p>— Чого ти так журишся? Що, нема більше дітей, тілко ці?</p>
	<p>Ішов цар дорогою і встрітив чоловіка, старого-престарого. Питає той чоловік царя:</p>
	<p>— Куди йдеш? Цар йому каже:</p>
	<p>— Дуже в мене велика печаль. Мав я два синочки, і обидва повмирали. А йду я, куди ноги несуть, куди очі ведуть.</p>
	<p>— Вертайся додому і ховай своїх синків, — сказав чоловік. — Зроби дві трунці і ховай. Як будеш нести їх у церкву, то йди межи тими трунками. В церкву прилетить птаха. Ти пійми її за крило і тримай, заким я не ввійду в церкву.</p>
	<p>Вернувся він, поніс діти в церкву. А тут прилетіла качка і зачала ті діти крильцями обнімати і дзьобиком цілувати. Цар піймив її за крило, аж тут до церкви ввійшов той старенький чоловік. Торкнув качку паличкою, і вона зробилася Наталкою. Торкнув обох хлопчиків — і вони ожили.</p>
	<p>Вернувся цар додому з жінкою Наталкою та обома синками і сказав слугам:</p>
	<p>— Виведіть два коні, найлуччі, найбистріші. До хвоста їдного коня прив’яжіть мачуху, а до другого — її прислугу. Та й пустіть їх у білий світ.</p>
	<p>Як вернулися коні, то з тих двох лиш волос лишився у кінських хвостах. А цар, цариця і їхні діти, може, ще й тепер жиють.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Вашківці, Сокирянського району, Чернівецької області 9 лютого 1979 року Чорна Параска Федорівна (1900)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>


<article class="articleMain">
	<h1 class="articleMain__header">Золоті рибки і рибакова дочка <br><span class="article__headerDescription">Українська народна казка Буковини</span></h1>
	<p>Були собі чоловік і жінка, і була у них дочка. Дуже бідно жили вони. Ходив той чоловік ловити рибу, й кликали його Рибаком. Зловить дві рибки, то одну продасть, а другу самі з’їдять. Так вони й жили.</p>
	<p>Раз пішов чоловік рибалити, а жінка з дочкою дома сидять і не можуть його дочекатися. І каже мама до дочки:</p>
	<p>— Іди подивися, що там таке, що його так довго немає.</p>
	<p>Дивиться дочка, а він сидить на березі.</p>
	<p>— Що таке, що я не можу піймати й одної рибки? — каже він дочці.</p>
	<p>— Ану, закиньте, тату, вудку і на моє щастя, — каже дочка.</p>
	<p>Закинув батько три рази вудку і піймав три золотих рибки. Дав він ті рибки дочці й каже:</p>
	<p>— Неси додому. Дві продайте, а одну приготуйте собі. Дівчина бігла через річку, рибки хльоснули хвостиками і всі три впали у воду. Дівчина обливається сльозами, ловить їх і не може зловити. А рибки промовляють людським голосом:</p>
	<p>— Не плач, іди додому. Що ти схочеш, усе матимеш. Як будеш плакати, буде тобі з очей капати золото, як будеш сміятися, буде тобі з рота падати срібло.</p>
	<p>Мама насварила дівчину, що пустила рибок, і почало їй капати з очей золото. Жінка зраділа, зібрала золото, пішла в магазин і накупила різної їжі.</p>
	<p>З того вони й розбагатіли. Як захочуть золота, починають сварити дівчину, вона плаче, і золото капає з очей, а вони збирають. І став Рибак найбільшим багачем у селі.</p>
	<p>А в тім селі йшов перепис, його робив царський син. Куди йому піти на квартиру? До Рибака, бо Рибак найбагатший. І от царський син проживає у Рибака. Молода дівчина подає йому їсти. Несла вона одного разу тарілку, хтось пожартував, вона засміялася і з рота впало в тарілку срібло. Царський син побачив те. На другий раз він почав її сам смішити, але вона вже не сміялася. А він усе смішив її, смішив, аж поки вона не почала плакати. І замість сліз посипалося золото.</p>
	<p>Царський син покликав господаря і почав питатися його, що це таке. І той розказав усе, як було.</p>
	<p>Поїхав царський син додому. Цар йому й каже:</p>
	<p>— Женися, синку, бо я вже старий. Хочу передати тобі своє царство. Бери собі дочку якогось царя.</p>
	<p>— Я краще візьму Рибакову дочку з такого-то села, — сказав син.</p>
	<p>Женився він на Рибаковій дочці і дуже любив її. Старий цар помер. Зосталася його жінка, мачуха молодого царя, а вона дуже не любила Наталку, Рибакову дочку.</p>
	<p>Та мачуха була чарівниця. Якось вона каже молодому цареві:</p>
	<p>— Ми з Наталкою підемо в сад купатися. А ти бери рушницю та постережи нас.</p>
	<p>Пішли вони до ставка у саду. Мачуха з Наталкою купаються, а він ходить берегом і стереже. Мачуха каже Наталці:</p>
	<p>— Помий мені плечі, а потім я тобі помию.</p>
	<p>Як почала мачуха мити Рибакову дочку, то зробила її качкою. Сама ж перекинулася в Наталку і наробила крику, що втопилася мама. Прибігли слуги, пірнають і нічого не можуть знайти. А мачуха говорить до царя:</p>
	<p>— Вбий ту качку, най вона тут не плаває.</p>
	<p>Він вистрілив, і тільки одна пір’їна полетіла з неї, а сама качка піднялася на крила і полетіла. Він узяв ту пір’їну і носив її з собою, тільки й радості у нього було. І жив він відтоді з мачухою, що перекинулася Наталкою.</p>
	<p>А качка полетіла аж на п’яте царство, сіла в траві коло річки і знесла там три яєчка. Висиділа вона з них два качури, а одне яєчко було бовтунчиком. Плавала качечка з двома каченятками, і з’явилися ті три золоті рибки.</p>
	<p>— Що ти хочеш, — запитують її, — бути далі качкою, чи Наталкою, як перше?</p>
	<p>— Хочу бути Наталкою, — сказала вона.</p>
	<p>І стала вона знову жінкою, а з каченят зробилися два хлопчики. Дали їй золоті рибки хустинку: «Махни цією хустинкою, і що тільки схочеш, усе тобі з’явиться».</p>
	<p>Хлопчики росли не днями, а хвилинами. Прийшов їм час іти в школу. А школярі почали їх питати:</p>
	<p>— Де ваш батько?</p>
	<p>— Ваш батько далеко, за п’ять царств звідси.</p>
	<p>— Мамо, ми підемо шукати батька, — сказали хлопчики.</p>
	<p>— Добре, діти. І нате вам оцю чарівну хустину. Як чого треба буде, то лиш махнете нею — й усе з’явиться.</p>
	<p>Так сказала їм мама, і вони пішли у світ. Скільки вони не йшли, а п’ять царств перейшли. І мали вони з собою дві дудочки, подаровані золотими рибками.</p>
	<p>А в цей час у тих краях робив міністр баль, на бальові був і цар. Хлопчики зайшли і зупинилися в коридорі. Як гості розійшлися, міністр побачив їх, покликав у дім і почав розпитувати:</p>
	<p>— Звідки ви і що тут робите?</p>
	<p>Вони почали розповідати, що шукають свого батька, а міністр і каже:</p>
	<p>— У мене немає дітей, будьте моїми синами.</p>
	<p>Та нагодував їх. Вони заграли в свої дуди, і весь його дім звеселився. Поклав їх міністр спати, а рано пішов і сказав цареві: «У мене велика радість. Я вже маю два сини. І так грають на дудочках, що хоч би яка печаль була, то розвеселишся».</p>
	<p>Вранці пішов цар до міністра, і збудили вони хлопчиків. Цар їх питає:</p>
	<p>— Хто ви такі і звідки прийшли?</p>
	<p>— Ми з п’ятого царства. Рибакової дочки сини. Шукаємо свого батька.</p>
	<p>— То ви ж мої сини. Я забираю вас до себе. Жаль було міністрові, але нічого не зробиш.</p>
	<p>Синки в царя проживали, на дудочки грали. А царева мачуха дуже не любила їх. Якось каже вона до прислуги:</p>
	<p>— Як би їх знищити? Ви напаліть у печі і покладіть їх спати. Як лежатимуть на печі, то все питайте: «Спите вже, хлопчики, чи не спите?» Як заснуть і не будуть обзиватися, то подушіть їх.</p>
	<p>Полягали хлопчики спати і поклали коло себе бовтунчика, якого завжди носили з собою, бо то був бовтунчик з третього яєчка їх мами-качечки. Хлопчики спали, а бовтунчик за них обзивався. «Ви спите, хлопчики?» — питає прислуга. А бовтунчик обзивається: «Не спимо». І так його допікає гаряча піч, що він уже доходить. Питає прислуга другий раз: «Спите, хлопчики?» А бовтунчик одвічає тихим голосом: «Ні-і ще-е-е». Спитала вона третій раз — ніхто не обзивається. І прислуга подушила тих хлопчиків.</p>
	<p>Коли цар прокинувся рано, було йому важко на душі. Пішов він будити хлопчиків, щоб заграли на дудочки і розвеселили його. І побачив, що хлопчики мертві, а коло них — спечений бовтунчик. Заплакав цар, одяг на себе найгіршу одежу, обсипав себе попелом і пішов у путь.</p>
	<p>Ішов цар дорогою і стрінув чоловіка, старого-престарого.</p>
	<p>— Куди ти йдеш? А цар йому каже:</p>
	<p>— Дуже в мене велика печаль. Мав я два синочки, і обидва повмирали. І я йду, куди ноги несуть, куди очі ведуть.</p>
	<p>— Вертайся додому і ховай своїх синків, — сказав чоловік. — Зроби дві трунки і ховай. Як будуть нести їх у церкву, то йди межи тими трунками. У церкву влетить птаха. Ти піймай її за крило і тримай, поки я не ввійду.</p>
	<p>Вернувся цар. Понесли мертвих дітей у церкву. А тут прилетіла качка і зачала крильцями ті діти обнімати і дзьобиком їх цілувати. Цар ухопив качку за крило. І якраз тоді до церкви увійшов той старенький чоловік. Він торкнув качку паличкою, і вона зробилася Наталкою, тоді торкнув паличкою обох хлопчиків, і вони ожили.</p>
	<p>Вернувся цар додому з жінкою Наталкою і обома синками. І сказав слугам:</p>
	<p>— Виведіть два коні, найкращі, найбистріші. До хвоста одного коня прив’яжіть косою мачуху, а до хвоста другого — прислугу. І пустіть їх у білий світ.</p>
	<p>Як вернулися коні, то тільки волосся на їхніх хвостах лишилося від двох лихих жінок. А цар і цариця, і діти їхні, може, ще й тепер живуть.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p>Золоті рибки і Рибакова дочка. Сравнительный указатель сюжетов: Восточнославянская сказка. Составитель Л. Бараг, И. Березовский, К. Кабашников, Н. Новиков. — Л.: Наука, 1979 403. Записано 9 лютого 1979 року в селі Вашківцях Сокирянського району Чернівецької області від Параски Федорівни Чорної (1901 року народження, вдова, колгоспна пенсіонерка).</p>
			<p>Чарівна квітка: Українські народні казки з-над Дністра. Запис, упорядкування, примітки та словник М. А. Зінчука; Художники: Н. В. Кирилова і П. А. Гулін. — Ужгород: Карпати, 1986. — 301 с: іл.</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Буковини/">Фольклор Буковини</a></li>
		<li><a href="/Українська міфологія/Відьма.html">Відьма в українській міфології</a></li>
	</ul>
</footer>
<!--#include virtual="/-/inc/general__page_end.inc" -->
