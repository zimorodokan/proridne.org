<!--#include virtual="/-/inc/general__page_start.inc" -->
<title>Чудо на весіллі ☼ Українська народна казка ☼ Народна творчість</title>
<meta name="Description" content="Українська народна казка Гуцульщини «Чудо на весіллі» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Чудо на весіллі.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Чудо на весіллі <br><span class="article__headerDescription">Українська народна казка Гуцульщини</span></h1>
	<p>Була в ґазди дівчина. Стариня&nbsp;<sup>*</sup> повмирала, а дівчина віддалася. Жила вона з чоловіком, і мали вони двоє дітей, хлопчика й дівчинку. І в цих дітей повмирала стариня. Хлопчик і дівчинка лишилися сиротами. Вони не мали родичів, ніякої фамілії&nbsp;<sup>*</sup> не мали. І пішли вони село від села, би десь прожити. Заходять на десяте село. І приходять у одну хату. Попросили, аби дали щось поїсти. Питається та жінка:</p>
	<p>— Відки ви, діточки?</p>
	<p>— З того й того села. Дєдя помер, мама померла, а ми пішли блукаючи.</p>
	<p>Каже та жінка:</p>
	<p>— Я вашої баби рідна сестра. Ви будете в мене. Я дітей не маю, то ви будете мої.</p>
	<p>Хлопчик каже:</p>
	<p>— Виховайте&nbsp;<sup>*</sup> мені тілько сестру, а я собі піду.</p>
	<p>Жінка не пускала хлопчика, але він пішов. А дівчинка лишилася в тої жінки.</p>
	<p>Пішов хлопчик у світ. Прийшов у далеке село і заходить до одного багача. Хата під бляхою, навколо брами. Входить хлопчик (звати його було Василь) до того ґазди в хату. Питається багач у хлопчика:</p>
	<p>— Відки ти, хлопчику?</p>
	<p>— Я, — каже, — круглий сирота, не маю ні дєді, ні мами. Аби якось пережив, то буду пасти гуси. Малий я, але буду пасти.</p>
	<p>Каже ґазда:</p>
	<p>— А в мене ти хочеш бути, Васильку?</p>
	<p>— Хочу.</p>
	<p>— Я беру тебе за свого.</p>
	<p>А в того ґазди була дівчинка, така завелика, як цей хлопчик. Двоє дітей, цей хлопчик із дівчинкою ґазди, пасуть гуси. І файно собі діти ростуть. Та й виросли вони, хлопець уже ходить орати, їхає кіньми. Каже ґазда:</p>
	<p>— Василю, я тебе прийму за зятя, возьмеш мою Марусю. Ти дуже мені вдався. То байка, що ти бідний. Мені багачів не треба.</p>
	<p>Впрягай пару коней, набирай у міхи пшениці і їхай у млин. Будем робити весілля.</p>
	<p>Хлопець набрав у міхи пшениці і поїхав у млин. І тра&nbsp;<sup>*</sup> було переїхати кавалок дубового лісу. А до млина було дванадцять кілометрів. У тім лісі рабували рабівники. Проїхав Василь цей ліс, приїхав в млин, а там завози великі.</p>
	<p>А тим часом багацький син приходить до того багача в старости, за цею дівчиною. Кажуть цеї дівчини дєдя й мама:</p>
	<p>— Іди за цего, це багацький син. А Василь — то зайшлий, бідний.</p>
	<p>А дівчина каже:</p>
	<p>— Та яку ви маєте совість? Хлопець у нас виріс. Я йду за цего хлопця, за Василя.</p>
	<p>— Підеш за цего, що ми кажем, за багача, — кажуть дєдя з мамою.</p>
	<p>А хлопець ізмолов, проскочив той ліс, і рабівники його не обрабували. І приїхає він з муко́ю до ґазди.</p>
	<p>— Змолов, Василю? — питає старий.</p>
	<p>— Змолов.</p>
	<p>Каже цего ґазди жінка:</p>
	<p>— Посилай його ще раз у млин.</p>
	<p>— Немає пшениці молоченої, — каже старий.</p>
	<p>— Набирай у міхи трату&nbsp;<sup>*</sup>. Він поїде з ним у млин, і поки вернеться, ми весілля зробимо.</p>
	<p>Набрав старий у міхи трату, поклав на віз.</p>
	<p>— Їдь, Василю, ще раз у млин, бо то замало нам муки. Поїхав Василь і заїхав в той ліс. А на дорозі в лісі стоїть бабка стара. Хлопець думав, що це бабка від рабівників, і напудився. Каже бабка:</p>
	<p>— Ти куди їдеш, хлопчику?</p>
	<p>— У млин.</p>
	<p>— З чим ти їхаєш?</p>
	<p>— Із пшеницею.</p>
	<p>— Ти пшеницю не везеш, ти везеш трат.</p>
	<p>— Який трат?</p>
	<p>— Розв’язуй міх, подивися. Розв’язав міх — трат.</p>
	<p>— Змітуй ці міхи тут у рів, заобертай коні і їхай додому, бо в твеї дівчини цего вечора весілля. Ти маєш червоний&nbsp;<sup>*</sup> коло себе?</p>
	<p>— Маю.</p>
	<p>— Дай мені.</p>
	<p>Баба взяла того червоного, заховала і витягла корінець.</p>
	<p>— Як приїдеш додому, весілля вже буде гуляти. Ти коні розпряжи, зажени до стайні, а цей корінець поклади під хатній поріг. А сам вилізь на комору і виверти свердликом дірку в стелині. Перед тим, як іти до шлюбу, вони підуть уночі на ліжко спати. Вони ляжуть обидвоє спати, а ти скажи: «Причепіть».</p>
	<p>І Василь зробив усе так, як сказала бабка. Узяв свердлик, пішов з ним на під, перейшов на комору, вивертів дірку в стелині та й у ту дірку дивиться.</p>
	<p>Весільні йдуть у хату. Нім&nbsp;<sup>*</sup> поріг переступили, починають скакати й викрикувати, як дурні. То на них так той корінець діє. Усе весілля скаче, як дурне.</p>
	<p>А молоді пішли в комору спати. Вони зайшли, а Василь з поду дивиться в дірку. Вони двоє лягли, а Василь каже:</p>
	<p>— Причепіть.</p>
	<p>І їх обох причепило, і розірватися вони не годні. Зробився день, молодим треба йти до шлюбу. Уже давно день, а молоді не встають. Каже дєдя:</p>
	<p>— Жінко, йди розбуди молодих, бо забаряться до шлюбу.</p>
	<p>Пішла мама будити молодих, утворяє двері, а молоді причеплені одно до другого. Мама прийшла та й молодого плеснула долонею. А Василь з поду каже:</p>
	<p>— Причепіть.</p>
	<p>І вже її руку причепило до молодого. Не вертається з комори жінка. Іде в комору дєдя, Що там є? Втворив дєдя в комору двері, дивиться, його жінка тисне молодого зверху долонею.</p>
	<p>— Що ти, жінко, одуріла? — каже старий.</p>
	<p>Та й узяв її старий за руку, щоб відвести від молодого. А Василь з поду каже:</p>
	<p>— Причепіть. Уже ймило й дєдю.</p>
	<p>Вуйки&nbsp;<sup>*</sup> зумілися. Де ж вони всі? Треба йти до шлюбу, а їх нема. Вуйки втворяють двері в комору, а то є що видіти.</p>
	<p>— Що це, — каже, — за чудо зробилося, що в хату не зайдеш, бо народ скаче й кричить, а в коморі все зсилене. Йдіть, — каже, — за попом. Най благословить, аби то все розчепилося.</p>
	<p>Шукають вуйки Василя-фірмана.</p>
	<p>— Де ти, Василю?! — кричать.</p>
	<p>— Я сплю на стриху&nbsp;<sup>*</sup>.</p>
	<p>— Злізай та їхай за попом.</p>
	<p>Василь ізліз, впряг коні, сідає вуйко з ним на фіру і їдуть до попа. Приїхали, піп питається:</p>
	<p>— Де молоді, що не йдуть до шлюбу?</p>
	<p>— Ідіть, отче духовний, благословіть, бо то все зчеплене. Піп узяв кадильницю й поїхав з ними.</p>
	<p>Піп хотів хату опровадити&nbsp;<sup>*</sup>. Узяв кадильницю та й каже «Боже, помилуй». Лиш ступив через поріг, та й зачав скакати по хаті й викрикати всяке дурне. Та й вийшов з хати і сказав:</p>
	<p>— Опроважати я тут не буду. Ходім, най я тих опроважу, що зчеплені.</p>
	<p>Зайшов піп у комору, а там є що видіти.</p>
	<p>— Я, — каже, — благословити їх не буду. Бери цих молодих, та й маму, та й тата на фіру і вези в суд до сендзі&nbsp;<sup>*</sup>. Най сендзя розсудить їх.</p>
	<p>Виносять люде тих усіх зчеплених надвір, висадили їх усіх на фіру і поїхали. Переїхають річку, йде молода молодиця.</p>
	<p>— Прийміть мене на фіру, аби я воду переїхала.</p>
	<p>Сіла молодиця на фіру, переїхала воду, хоче злазити, а фірман Василь каже:</p>
	<p>— Причепіть.</p>
	<p>І молодицю імило до фіри, не може відчепитися. Іде австрійський офіцер. Подивився та й каже:</p>
	<p>— Бабо, ти не встидаєшся отак заголена на фірі їхати? Та долонею її ударив, а фірман каже:</p>
	<p>— Причепіть.</p>
	<p>Та й імило офіцерови руку. Він свариться з молодицею:</p>
	<p>— Що ти, мене, бабо, тримаєш?!</p>
	<p>— Та, — каже, — що я винна? Чого ти мене ймився? І йде офіцер за возом, і свариться з молодицею. Приїхають до суду, сендзя вийшов надвір. Дивиться на то, курить люльку. Каже фірман:</p>
	<p>— Пане сендзя, ми прийшли до вас, аби ви це розсудили. А сендзя люльку з рота.</p>
	<p>— Ти не встидаєшся, — каже, — заголена їхати?</p>
	<p>Та й притулив молодиці гарячу люльку до голого тіла. А фірман лиш каже:</p>
	<p>— Причепіть.</p>
	<p>Молодиця свариться з сендзею:</p>
	<p>— Чого ти припік мене люлькою та й не пускаєш?</p>
	<p>А сендзя то грамотний. Він вздрів, як фірман поворушив губами. Та й каже сендзя:</p>
	<p>— Ви просіть фірмана. Що дає молодий, аби він відци встав?</p>
	<p>Молодий каже:</p>
	<p>— Аби я відци встав, мені цеї дівчини ніколи не треба. Питається Василь молодої, що молода скаже.</p>
	<p>— Аби я розчепилася, іду за цего хлопця, що мене хотів брати. Питається Василь у офіцера. А той каже:</p>
	<p>— Аби я від того відчепився, більше бабів на дорозі нападати не буду.</p>
	<p>Питається сендзя в мами молодої:</p>
	<p>— Що ви зробите, аби ви розчепилися?</p>
	<p>— Аби я розчепилася, бере фірман у мене дівчину. Питає сендзя в дєді:</p>
	<p>— Що ви зробите, аби ви розчепилися?</p>
	<p>— Даю дівчину за хлопця, що в мене служив з маленького. За Василя.</p>
	<p>— А ви, молодице? — спитав сендзя.</p>
	<p>— Коби я розчепилася, уже на фіру сідати не буду, А сендзя каже:</p>
	<p>— Розчепіть, і я такий суд уже робити не буду. І фірман сказав:</p>
	<p>— Розчепіть.</p>
	<p>І розчепилося все, як липове клиння. Лишилася на фірі молода з фірманом. Приїхає Василь з молодою додому — весілля все ще є. Загнав коні до стайні, а самий пішов і витяг з-під порога корінець. Тоді перебрався на молодого, і весілля гуляло далі, та як гуляло. Одружилися вони, узяли шлюб. І я на тім весіллю був, пив, гуляв, набувався. Та пішов до Радовець, купив дірявий горнець, і байці конець.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__footnotes">
			<p><sup>*</sup> Стариня́ — батьки.</p>
			<p><sup>*</sup> Фамі́лія — тут: родина.</p>
			<p><sup>*</sup> Ви́ховати — тут: вигодувати.</p>
			<p><sup>*</sup> Тра — треба.</p>
			<p><sup>*</sup> Трат — тирса.</p>
			<p><sup>*</sup> Черво́ний — червінець, золота монета.</p>
			<p><sup>*</sup> Нім — ледь.</p>
			<p><sup>*</sup> Ву́йко — дядько.</p>
			<p><sup>*</sup> Стрих — горище.</p>
			<p><sup>*</sup> Опроважа́ти — освячувати.</p>
			<p><sup>*</sup> Се́ндзя — суддя.</p>
		</div>
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Село Річка (хутір Фейлики), Косівського району, Івано-Франківської області 30 листопада 1985 року Григорчук Василь Михайлович (1919 року народження)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Гуцульщини/">Фольклор Гуцульщини</a></li>
	</ul>
</footer>
<!--#include virtual="/-/inc/general__page_end.inc" -->
