<!--#include virtual="/-/inc/general__page_start.inc" -->
<title>Про дідича, який побив горшки ☼ Українська народна казка ☼ Народна творчість</title>
<meta name="Description" content="Українська народна казка Подніпров’я (Наддніпрянщини) «Про дідича, який побив горшки» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Про дідича, який побив горшки.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Про дідича, який побив горшки <br><span class="article__headerDescription">Українська народна казка Подніпров’я (Наддніпрянщини)</span></h1>
	<p>В одному селі жив колись пан Псякревський. Люди боялися паниська, бо він губив розум від горілки і бив все, що бачив, а найбільше — посуд. Тому ніхто не сідав з ним випити.</p>
	<p>Одного разу дідич прийшов до бідняка. Сів, розклав на лаві хліб і ковбасу, поставив дві чарки. Налив горілки й каже:</p>
	<p>— Ану, ґаздо, вип’ємо за те, аби всім було по сім, а нам з вами — по вісім. І абисьмо здорові були.</p>
	<p>Бідняк випив порцію, далі другу й третю, четверту вилив за пазуху. Спорожнили пляшку, взялися до другої. Жінка бідняка упала на коліна і підняла руки перед святими образами:</p>
	<p>— Чим ми провинилися, о Божечку милий, що ти послав нам до хати пана?</p>
	<p>Потім повиносила всі горшки, миски, горнята і сховала в солому. Дідич, такий п’яний, хоч йому зуби рви ліг тут же, на лавиці, й одразу захропів.</p>
	<p>— Тікаймо, чоловіче, від цієї напасті, бо він як прокинеться, то повбиває нас! — змолилася жінка.</p>
	<p>— Ні, я не йду зі своєї хати! Сиди тихо, жінко, щось придумаємо.</p>
	<p>Коли добре стемніло, бідняк узяв Псякревського на плечі та й поніс на грядки до сусіда-багача. Поставив його в цибулі, попідпирав палицями й повісив йому торбу, в яку наклав городини. Багацькі пси помітили п’яного й гавкали, аж казилися. Багач подумав, що то прийшли злодії. Вийшов надвір, заглянув на город, а там хтось стоїть. «Відай, якийсь бідняк»,— подумав сусід і дуже розсердився. Схопив ломаку і одним ударом поклав злодія на землю. Але придивився, лупнув очима, аж то дідич Псякревський! Поторсав його — мертвий! Багач забіг до хати і гукнув до жінки:</p>
	<p>— Ґвалт, жінко, я вбив дідича! Піду до в’язниці.</p>
	<p>— Де ти його вбив?</p>
	<p>— На грядках. Крав цибулю.</p>
	<p>— Бери його, чоловіче, і віднеси в ліс,— порадила вона.</p>
	<p>Послухав багач жінку, сунув Псякревського в мішок і поніс до лісу. Тільки ступив на стежку — здибав цигана, який теж мав мішок на плечах.</p>
	<p>— Куди, цигане?</p>
	<p>— На ярмарок, несу солонину. А ти?</p>
	<p>— Я теж.</p>
	<p>— Ходімо разом, не будемо боятися злодіїв,— промовив циган.</p>
	<p>Опівночі дісталися до маленької хатини.</p>
	<p>— Переночуймо тут,:— говорить циган.</p>
	<p>— Най буде...</p>
	<p>Зайшли в хатину — там нема нікого. Циган виліз на піч. Багач ліг на лаві, але йому не спалося. Коли циганисько заснув, багач зліз із лавиці, схопив мішок цигана і драпонув із хати. Пройшов трохи, кинув його в глибочезний яр і рушив, задоволений, додому. Удосвіта циган протер очі та й каже:</p>
	<p>— Уставай, чоловіче, вже час у дорогу.</p>
	<p>Але йому ніхто не відповів.</p>
	<p>— Утік! — мовив сам до себе циган.— Думає, що як прийде на ярмарок раніше за мене, то ліпше продасть свою солонину!</p>
	<p>Циган закинув на плече багачів мішок і почвалав до міста. Прийшов, а на торговиці сила-силенна люду .Аби марно не втратити часу, циган уже від воріт почав гукати:</p>
	<p>— Солонину несу, люди добрі! Солонина!.. Ходіть купувати! Свиня була годована білим калачем з маслом і молоком! Солонина! Купуйте сьогодні, бо завтра не буде.</p>
	<p>Звідусіль позбігалися до нього, бо ще ніхто ніколи не бачив циганського сала. Кричали з нетерплячки:</p>
	<p>— Ану, давай!</p>
	<p>— Ану, показуй!</p>
	<p>— Ану, розв’яжи міха!</p>
	<p>Циган шукав місця, аби викласти свій крам. З гіркою бідою примостився він коло возів з горшками, макітрами, тарелями. Розв’язав мотузку, але з міха висунулася голова Псякревського, що тільки прокинувся. Бідолаха циган витріщився на дідича, а дідич на цигана.</p>
	<p>З натовпу сміялися, дивлячись як репетує в похміллі пан. Циган кинувся крізь натовп і так утікав, що аж курилося за ним. Псякревський подивився каламутними очима і відчепив від воза дрючок. Усі порозбігалися. Уздрів купи горшків на возах. Бив усе за рядом, поки не перебив усі горшки на ярмарку. У відповідь люди порахували йому зуби й ребра, і відвели до поліції.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>70 (5528). Про дідича, який побив горшки. СУС порівн. 1537. Записано 2008 року. Волощук Раїса Іванівна (1921 Більшу частину життя прожила в Дрогобичі Львівської області). Черкаська область, Смілянський район, Мошни</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Наддніпрянщини/">Фольклор Подніпров’я (Наддніпрянщини)</a></li>
	</ul>
</footer>
<!--#include virtual="/-/inc/general__page_end.inc" -->
