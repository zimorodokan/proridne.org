<!--#include virtual="/-/inc/general__page_start.inc" -->
<title>Як мир у селі настав ☼ Українська народна казка ☼ Народна творчість</title>
<meta name="Description" content="Українська народна казка Гуцульщини «Як мир у селі настав» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Як мир у селі настав.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Як мир у селі настав <br><span class="article__headerDescription">Українська народна казка Гуцульщини</span></h1>
	<p>Було дуже велике село. І в тім селі мусив щороку оден чоловік завіситися. А то й два на рік. І котрі молоді поберуться, то мусили розійтися, бо завоював то село чорт. Та й Баба Яга, що називалася баба Мавра, з’юджувала молодих людей, що вони розходилися. А чорт з’юджував до погибелі.</p>
	<p>Але був у тім селі чоловік, дуже сильний, мудрий і відважний. Кличе того мудрого й відважного чоловіка до себе пан. Прийшов той чоловік до пана й питається:</p>
	<p>— Чого ви мене, пане, прикликали? Пан подає чоловікови крісло.</p>
	<p>— Ану сідай коло мене. Знаєш, чого я тебе прикликав?</p>
	<p>— Пане, будете казати, буду чути.</p>
	<p>— Я чув про тебе, що ти дуже сильний чоловік. Притім мудрий і відважний. Я живу у вашім селі уже кільканадцять років. І щороку завішується чоловік, а то й два-три на рік. А молоді пари як поберуться, довше не проживають укупі, як місяців три-чотири. І розходяться. Найди того чорта, що губить людям життя в нашім селі, і бабу, що сім’ї розбиває. І я тобі за це заплачу, дам триста банок&nbsp;<sup>*</sup>. Бо я хочу, аби було мирно та й спокійно в нашім селі. І пішов чоловік додому.</p>
	<p>Думає той чоловік, думає. «Треба мені ходити селом хата від хати і пошукувати, де що діється злого по хатах». Заходить він в одну хату, а там чоловік сидить на ковбчику коло печі. Голова в него схилена донизу, та й думає той чоловік. Каже прихожий:</p>
	<p>— Ґаздуню, чого ви так думаєте? Нате закуріть.</p>
	<p>Подає йому повен капшук тютюну. Закрутив домашній ґазда цигарку і віддає цему чоловікови капшук.</p>
	<p>— Беріть собі, ґаздуню цей весь тютюн разом з капшуком. Будете мати що курити надовго.</p>
	<p>— Е ні, беріть собі свій капшук назад. Я вже більше не буду курити.</p>
	<p>Скурив домашній ґазда половину цигарки та й вер на землю.</p>
	<p>— Ой не маю коли. Іду в хлів барана взяти. Треба його попасти, бо баран голоден.</p>
	<p>Вийшов у хороми, узяв з клинка курмей та й пішов у хлів. А цей чоловік за ним. Домашній ґазда закидає собі курмей на шию, кидає за козел. Він це робить, а прихожий чоловік видить того барана. (Домашній ніякого барана не видить, лиш цей прихожий). Баран розганяється по хліві та й хоче чоловіка з курмеєм ударити, щоби йому добре затягся курмей на шиї. А прихожий чоловік ловить барана за роги, скручує його до землі та й каже:</p>
	<p>— Уже ти більше не будеш з’юджувати людей до повішення. Бо то був чорт, а не баран.</p>
	<p>Чоловік з курмеєм на шиї засоромився та й сказав:</p>
	<p>— Вибачай мені, чоловіче, що я такі фокуси перед тобою робив. Мені щось у голову вдарило.</p>
	<p>Та й зачав він дуже сміятися. А прихожий чоловік каже:</p>
	<p>— Продайте мені барана, котрого ви хотіли виводити з хліва та й пасти.</p>
	<p>— Котрого барана? Я не вижу ніякого барана. Що ти, чоловіче?</p>
	<p>— Продавайте, продавайте, я вам файно заплачу. Я вам вірю, що ви не видите барана, але я його вижу. Він у мене в руках, до землі придушений. Вам його не треба. Він мав вас задушити насмерть, аби був не я. Він нікому не показується на вид, лиш тільки я його вижу.</p>
	<p>Мав той чоловік такий дар, що міг все видіти, що інші не видять.</p>
	<p>Сказав прихожий домашньому ґазді:</p>
	<p>— Біжіть бігом до цигана. Най робить кулко&nbsp;<sup>*</sup>, щоби я цему баранови в ніздрі забив, як забивають бикам. Що буде коштувати та робота в цигана, я заплачу.</p>
	<p>Приніс ґазда від цигана кулко, подав чоловікови. Той забив кулко баранови в ніздрі. А відти потекла не кров, а чорна мазута, бо то був чорт, а не баран. Сказав прихожий ґазді:</p>
	<p>— Підіть надвір витешіть дрючка.</p>
	<p>Закрутив баранови за кулко дрючок, вивів барана з хліва на подвір’я та й каже йому:</p>
	<p>— Отепер ти мій. Ти більше не будеш з’юджувати людей до повішення.</p>
	<p>Тоді каже до домашнього ґазди:</p>
	<p>— Я вам заплачу за цего барана файні гроші.</p>
	<p>А ґазда так сміється, що залягається від сміху. Та й каже йому:</p>
	<p>— Чоловіче Божий, ніякого барана я не маю та й не вижу. За що ти будеш мені платити?</p>
	<p>Подався чоловік з бараном додому. По дорозі люди з него дуже сміялися, бо він тяг порожній дрючок. Але він собі думає: «Смійтеся, смійтеся. Якби ви вздріли, що я веду, то ви би за голову й за очі ймилися».</p>
	<p>Вивів він того барана додому. А в него був вимуруваний з каменю хлів. Там були свині. Випустив він свині надвір, а того барана завів у хлів і підвісив на дрючку вгору. Баран тільки лиш на задніх ногах стояв, а передні йому звисли. А чоловік вийшов з хліва, замурував двері камінням, свині загнав у стайню та й увійшов у хату. Жінка свариться:</p>
	<p>— Чого ти випустив свині з хліва? А чоловік каже їй:</p>
	<p>— Що я роблю, то тебе не має обходити.</p>
	<p>Але чоловік ходить до хліва та й наслухає, що той баран діє. Притуляє вухо до камінних стін. А баран муркотить. Жінка біжить до чоловіка, хоче знати, що чоловік там привів. Чоловік відштуркує її.</p>
	<p>— Іди, жінко, геть, тут тобі не слухати.</p>
	<p>А то кожна жінка хоче все знати. Та й таки прислухається вона. А чоловік посяг у кишеню, витяг пару ґрейцарів і дає жінці.</p>
	<p>— На тобі, жінко, ці гроші та й іди собі в хату. А кожна жінка ласа на гроші, вхопила їх та й у хату. А чолові пішов до свеї роботи.</p>
	<p>Але жінку пече, хоче вона до хліва заглянути. Чоловік уздрить, що вона біжить до хліва, та й знов їй гроші дає, аби вона туди не заглядала. А потому чоловік подумав, що не стане йому грошей жінці враз платити. Та й каже він жінці:</p>
	<p>— Ти щось, жінко, пожовкла в лице. Ти щось слаба. Тобі треба йти в шпиталь лікуватися.</p>
	<p>— Е ні, чоловіче, я лиш трохи слаба. Я дома переб’юся. Змусив таки чоловік жінку в шпиталь піти. Повів її до лікаря, лікар збадав її та й каже чоловікови:</p>
	<p>— Нема нічого страшного, жінка може й дома вилікуватися. А чоловік крадьки від жінки подає лікареви гроші, щоб лишив</p>
	<p>її на два тижні в шпитали. Щоби вона йому дома не докучала. Та не наслухала, що в него в хліві є. Погодився лікар. Лишив чоловік жінку в шпитали та й пішов додому.</p>
	<p>Та й думає чоловік, як ту бабу ймити, що робить юдство межи людьми. Та баба таки жителька села. Де поберуться молоді, вона входить у хату.</p>
	<p>Чоловік самий в хаті.</p>
	<p>Не про цего чоловіка мова, що жінка в шпитали, а про іншого. Сидить той чоловік самий у хаті, а баба заходить.</p>
	<p>— Слава Ісусу Христу! Не моє діло питати, чи не ваша молодичка громадить сіно отам на плаю?</p>
	<p>— Моя. А що?</p>
	<p>— А я йшла дорогою та й виділа, що вона стоїть з якимось молодяком. Щось говорять. Поговорили та й сіли під копицю. Та й пішла собі та й повернула до вас у хату. Та й це вам розказала.</p>
	<p>— Та нічого, нічого. Файно дяковать вам за ці слова.</p>
	<p>Понад вечір молодичка приходить до хати, втомлена, нароблена, рук не чує. Сіла коло стола.</p>
	<p>— Нема що їсти звареного? Крикнув чоловік з лютости:</p>
	<p>— Най тобі той дає їсти, що сидів з тобою під копицею.</p>
	<p>— Котрий? — питає жінка.</p>
	<p>— Та ти знаєш котрий, тобі не треба казати.</p>
	<p>— А хто тобі набрехав неправду?</p>
	<p>— Була в мене в хаті жінка і все розказала, що виділа. Молодичка нічого не винна, не було коло неї ніякого чоловіка, вона пантрувала роботу свою. Але чоловік їй не вірив, прогнав її з хати геть і остався самий жити.</p>
	<p>А баба Мавра далі побігла. Забігає в одну хату. А там молодичка. Каже їй баба:</p>
	<p>— То твій чоловік тепер пішов у ліс по дрова? Я здибала його.</p>
	<p>— Мій, — каже.</p>
	<p>— Я виділа, виділа його. Він стояв з одною молодицею. Та й щось поговорили, та й пішли в ліс. А я назирці за ними, подивилася. А вони посідали собі під бука. А що решта межи ними було, я не дочекувала. Я повернула до тебе, аби тобі це розказати.</p>
	<p>А то баба їй все на гризоту сказала. Сказала та й пішла собі далі. Приходить чоловік до хати з дровами. Вер в’язку з плеч перед хати, входить у хату.</p>
	<p>— Дай щось, жінко, їсти. А жінка не говорить.</p>
	<p>— Дай їсти, кажу.</p>
	<p>— Най тобі дають другі, шлях би тебе трафив&nbsp;<sup>*</sup>. Ти ймився другої, іди собі до неї. Бо я тебе лишаю.</p>
	<p>Зачав чоловік виговорюватися, ба й плакати зачав перед нею.</p>
	<p>— Нікого не видів, набрав собі дров та й пішов до хати.</p>
	<p>Але жінка йому не вірила, бо баба Мавра дуже їй наклебтала. Забрала своє вбрання та й пішла до своїх родичів.</p>
	<p>Отак та баба по цілім селі робила юдство&nbsp;<sup>*</sup>. Багато молодих людей розходилися.</p>
	<p>Думає чоловік, у котрого баран у хліві: як ту бабу імити, щоб вона більше не робила блуд межи людьми? Але перший раз хоче з бараном зробити ряд&nbsp;<sup>*</sup>. Пішов у хлів і виводить барана на дрючку надвір. І йде з тим бараном до цигана. Та й каже циганови:</p>
	<p>— Зроби мені молот тридцятикилевий.</p>
	<p>Циган зробив йому такий молот. Заплатив чоловік циганови, молот на плече, дрючок з бараном у руку та й у степ. Спирається він з бараном у степу коло дуба. Присилює барана до дуба, бере в руки молот і б’є його межи роги. Луснув раз, а голова в барана ціла. Вона залізна. Тоді заговорив баран людським голосом:</p>
	<p>— Щоби бив мне три добі, то не вб’єш, бо поверх мене все залізне. Все одно я тебе не покину, бо ти мене придбав. Як я відійду від тебе, то два рази програю тобі.</p>
	<p>Сказав чоловік до чорта:</p>
	<p>— Яких дій ти вимагаєш від мене?</p>
	<p>— Хочу з тобою змагатися в таких діях: перша дія — хто всипле з себе більше води, друга дія — хто дужче свисне, ти чи я. Як переможеш мене цими двома діями, тоді я тебе відчеплюся.</p>
	<p>— Попробую, — сказав чоловік.</p>
	<p>Тоді баран перекинувся на чоловіка і сказав:</p>
	<p>— Ходім на випробування в ліс.</p>
	<p>Ідуть вони лісом, ідуть. Підходять до норички&nbsp;<sup>*</sup>.</p>
	<p>Витягає чоловік з кишені ножа, вистругує чуркальце&nbsp;<sup>*</sup>, закладає у воду, сідає край чуркальця, але воду ще не пускає по чуркальцю, а каже чортови:</p>
	<p>— Я готовий, чорте, пускати воду. Пускаймо разом.</p>
	<p>Чорт пустив з себе воду, а чоловік пустив свою воду з чуркальця. Випустив чорт усю воду, вже не має. А в чоловіка вода чурить і чурить з чуркальця, бо чуркальце має воду з норички, а норичка багата на воду. Розлютився чорт на чоловіка, що програв.</p>
	<p>— Давай друге змагання робити. Хто дужче свисне у палець? Каже чоловік чортови:</p>
	<p>— Перший раз свищи ти.</p>
	<p>Чортяк як свиснув, то листя з дерев попадало. І чоловік мало не впав. Насилу втримався. Сказав чорт:</p>
	<p>— А тепер ти свисни.</p>
	<p>Тоді чоловік сказав чортови:</p>
	<p>— Як я свисну, то не токма листя впаде, але й гілля обпадає. Мусиш зав’язати очі хусткою, бо й очі можуть упасти тобі.</p>
	<p>— Добре, — сказав чорт і завив собі очі хусткою.</p>
	<p>Чоловік бере в руки молот, та як розхитав його, та як свиснув чорта по очах, так чортови обоє очей вилетіли з голови. Чорт імився долонями за очі та як зарув, так уся звір порозліталася з лісу в степи. А чорт здоймився в повітря і втік від чоловіка в безодню.</p>
	<p>Чоловік зрадів, що позбувся чорта, і йде додому. Та й думає собі:</p>
	<p>«Побідив чорта, а ту бабу трудно побідити. Трудно й узнати, котра то робить гризоту межи людьми». Думав він, думав та й вирішив перший раз піти до чоловіка, що в него барана взяв, та й заплатити йому. А чоловік не хоче в него гроші брати, бо чоловік того барана у себе в хліві не видів. А той накидає йому плату і йде.</p>
	<p>— Беріть, беріть, я знаю, за що платю.</p>
	<p>Прийшов він додому і чотири добі думав, як йому ту бабу найти. І пішов селом шукаючи. Заходить до одного чоловіка до хати. Питається того чоловіка:</p>
	<p>— А де ваша жінка?</p>
	<p>— Я з жінкою не жию вже три роки.</p>
	<p>— А що було межи вами?</p>
	<p>— Та вона собі шукала інших. А я того не любив та й прогнав її.</p>
	<p>— А зараз ваша жінка з кимось жиє?</p>
	<p>— Та ні, — відповідає чоловік, — сама жиє.</p>
	<p>— А хто вам на жінку так наговорив?</p>
	<p>— Та зайшла до мене до хати одна баба та й сказала, що моя жінка тягається з іншими. А я то незлюбив та й прогнав її.</p>
	<p>Пішов чоловік далі. Приходить до другої хати. А там у хаті сама жінка. Питається він у неї:</p>
	<p>— Ви не маєте чоловіка?</p>
	<p>— Мала, але чоловік мене лишив.</p>
	<p>— Чого лишив?</p>
	<p>— Він мав інших жінок. Та й того ми розійшлися. Каже чоловік тій жінці:</p>
	<p>— Ви не годні сказати, хто приходив до вас до хати з бабів?</p>
	<p>— Та приходила баба одна враз, хвестува́лася&nbsp;<sup>*</sup>.</p>
	<p>— А ви знаєте її?</p>
	<p>— Знаю, знаю, — відповідає домашня молодиця.</p>
	<p>— Поведіть мене туди, де вона жиє. Молодичка каже:</p>
	<p>— Отам на краю села хатка маленька. Отам вона жиє. Приходить чоловік туди, а баба сама в хаті.</p>
	<p>— Сідай, чоловіче, та розкажи, що нового чути.</p>
	<p>— Нічого, вуйно, не чути. Я прийшов до вас запитати, чи можете ви до мене прийти при дитині служити. Я буду вам файно платити.</p>
	<p>Каже баба:</p>
	<p>— Най буде, синку, прийду. Іди надвір і почекай мене. Я хочу попоратися в хаті, попрятати, де що маю.</p>
	<p>Він пішов з хати, а баба осталася поратися. Та вийшла і замкла хату.</p>
	<p>— Ходім, чоловіче, до тебе. Прийшли обоє до чоловіка в хату.</p>
	<p>— Маєш, жінко, поміч до дитини. Я привів тобі бабку. А баба каже чоловікови:</p>
	<p>— Чоловіче, я мушу уряди-годи прогулюватися селом.</p>
	<p>Вона собі думає далі гризоту людям робити. А чоловік зрозумів її мисли. Та й сказав бабі:</p>
	<p>— Буду пускати вас потрохи.</p>
	<p>Та й жиють собі всі разом у хаті.</p>
	<p>А Баба Яга все випитується в жінки молодої:</p>
	<p>— Не чути у вас весіль? Де женяться хлопці, де дівчата віддаються?</p>
	<p>Каже домашня ґаздиня:</p>
	<p>— Є на цю осінь семеро весіль.</p>
	<p>— Добре, добре, — сказала баба.</p>
	<p>Підходять ті весілля, баба така весела ходить по надвір’ю. Рада, що вже буде робити гризоту межи молодими. Подружилися молоді, а баба каже чоловікови:</p>
	<p>— Пусти мене трохи погуляти.</p>
	<p>Вона хоче побігти і юдство зробити. Чоловік каже бабі:</p>
	<p>— Беріть і мене з собою. І я хочу з вами прогулятися.</p>
	<p>— О ні, — каже, — синку. Я сама. Тобі не було би встидно зо мною ходити? Я така стара, а ти молодий.</p>
	<p>— Ні, я не буду встидатися, — каже чоловік. Баба каже:</p>
	<p>— Ну то йди. Але де я буду повертати, ти би не заходив зо мною до хати, а під хатою сидів. На вулиці.</p>
	<p>Баба заштрикає в одну хату, де молоді недавно пібралися. Та наторкотіла, наторкотіла молодим. Та й пішла з хати. А чоловік з бабою уже не пішов, заховався від баби. Баба пішла, а він забіг у хату до молодих та й питається в них:</p>
	<p>— Що ця баба вам говорила?</p>
	<p>— Ой, казала ця баба нам, що «ви запалили в пана стодолу із збіжжям. І пан вас віддає на великий суд». А ми не знаємо цего. Хіба би йшли топитися, така напасть на нас упала.</p>
	<p>Чоловік каже:</p>
	<p>— Не робіть собі нічого злого. Я все виправлю. І побіг він за бабою та й сказав їй:</p>
	<p>— Вертаймося додому.</p>
	<p>Вернулись вони додому. І веде чоловік бабу до пана, до того, що обіцяв йому заплатити. Приводить її та й каже:</p>
	<p>— Пане, я вже все, що треба, зробив. Вже буде мир у селі. Я прогнав із села чорта і привів вам Бабу Ягу, котра робила в селі людям зло. Робіть суд над нею, а не над тими молодими, на яких вона казала, що запалили вашу стодолу з хлібом. То вона вам запалила стодолу.</p>
	<p>Пан скликав людей і розказав усе про цего чоловіка. Яке він у селі добро зробив для людей.</p>
	<p>— А над цею бабою робім суд. Що рішите? Люди сказали:</p>
	<p>— У вас є молодий кінь у стайні, котрий не був три роки надворі. Прив’яжіть бабу йому до хвоста. І пустіть у степ. Хай з неї лиш кістки остануться. А доброму чоловікови заплатіть.</p>
	<p>І пан так зробив. Чоловік пішов додому ґаздувати. І від того часу вже було в селі мирно.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__footnotes">
			<p><sup>*</sup> Ба́нка — народна назва австрійської двокронової монети та купюри.</p>
			<p><sup>*</sup> Ку́лко — кільце.</p>
			<p><sup>*</sup> Шлях би трафив — лайка, побажання наглої смерті (на Гуцульщині кажуть «шлях на відміну від поширеного в Галичині «шляк»).</p>
			<p><sup>*</sup> Ю́дство — підбурювання до незгоди і розбрату.</p>
			<p><sup>*</sup> Ряд — тут: порядок.</p>
			<p><sup>*</sup> Нори́чка — джерельце.</p>
			<p><sup>*</sup> Чу́ркальце — тут: жолобок для витікання води.</p>
			<p><sup>*</sup> Хвестува́тися — неприязно перемовлятися.</p>
		</div>
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Хутір Калинки́, Косівського району, Івано-Франківської області 19 січня 1986 року Колобейчук Григорій Дмитрович (народж. 1930)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Гуцульщини/">Фольклор Гуцульщини</a></li>
		<li><a href="/Українська міфологія/Чорт.html">Чорт в українській міфології</a></li>
		<li><a href="/Українська міфологія/Баба Яга.html">Баба Яга в українській міфології</a></li>
	</ul>
</footer>
<!--#include virtual="/-/inc/general__page_end.inc" -->
