<!--#include virtual="/-/inc/general__page_start.inc" -->
<title>Про Зірочку ☼ Українська народна казка ☼ Народна творчість</title>
<meta name="Description" content="Українська народна казка Полтавщини «Про Зірочку» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Про Зірочку.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Про Зірочку <br><span class="article__headerDescription">Українська народна казка Полтавщини</span></h1>
	<p>Жили-були дід та баба. Багато років були разом, але дітей їм бог не дав.</p>
	<p>Одного разу вийшла баба на вулицю, пішла в сад, сіла на лавку та й заплакала. Важко їй, немає у неї діточок. Сльози одна за одною текли по її щоках і падали на зелений лужок. Раптом чує баба, що її хтось кличе. Подивилася по сторонах — нема нікого. Подивилася на небо й побачила зірочку. Злякалася старенька, ніколи не бачила зірок вдень. Встала і хотіла вже піти, але зірочка упала на землю, вдарилась і перетворилась у гарну дівчину. Очі у неї сині, як небо, губи червоні, наче калина, а в косі — місяць.</p>
	<p>— Якого ти роду? — запитала старенька.</p>
	<p>— Нічия я.</p>
	<p>— А де ж ти живеш?</p>
	<p>— Ніде. Немає у мене домівки. Жила на хмаринці, допомагала місяцеві, але не слухалась його і вигнав він мене з неба на землю. Не повернуся назад, буду жити тут.</p>
	<p>Зраділа баба, забрала дівчину до себе. Привела її додому, але не знає, як її посадити і чим шанувати. Назвали її Зірочкою. І стала вона у них жить.</p>
	<p>Живе рік, другий. Старенькі донечкою не натішаться. Всю роботу зробить: птицю нагодує, поприбирає, пічку затопить, їсти зварить і на городі лад наведе.</p>
	<p>Хлопці від Зірочки очі не відводять. Вона до криниці — вони за нею, вона в ліс — вони слідом. Але не помічає їх дівчина, товаришує з усіма, а одного вибрати не може.</p>
	<p>Одного разу їхав через їхнє село молодий царевич. Побачив він Зірочку, зупинив коня, підійшов до неї й запитав:</p>
	<p>— Якого ти роду? Як звати тебе красуне?</p>
	<p>Зашарілась Зірочка, утекла і заховалась. Довго її шукав царевич, та так ні з чим і поїхав. Після цього змінилася Зірочка. Все у неї з рук випадає, сумна ходить, не сміється, не співає й не танцює. А царевич перестав їсти, на бали не їздить, згадує все Зірочку. Батько побачив, що коїться з сином, і порадив шукати Зірочку.</p>
	<p>Приїхав царевич у село, розпитав у людей про дівчину, прийшов до неї додому, побачив, і сум зник в його очах. Зраділа й Зірочка, стала ще гарнішою. Зіграли вони гучне весілля й живуть у добрі та злагоді.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>63 (4656). Про Зірочку. СУС —. Записала Зінченко Аліна (10 клас) 2008 року. Єрмоленко Марія Іванівна. Полтавська область, Лохвицький район, Бодаква</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Полтавщини/">Фольклор Полтавщини</a></li>
	</ul>
</footer>
<!--#include virtual="/-/inc/general__page_end.inc" -->
