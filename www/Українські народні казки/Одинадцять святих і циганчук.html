<!--#include virtual="/-/inc/general__page_start.inc" -->
<title>Одинадцять святих і циганчук ☼ Українська народна казка ☼ Народна творчість</title>
<meta name="Description" content="Українська народна казка Гуцульщини «Одинадцять святих і циганчук» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Одинадцять святих і циганчук.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Одинадцять святих і циганчук <br><span class="article__headerDescription">Українська народна казка Гуцульщини</span></h1>
	<p>Одна цариця будувала монастир. І був у її державі такий різьбяр, що міг вирізати з дерева усе, що схотів. Закликала цариця того різьбяра і замовила в него для того монастиря дванадцять всяких святців, більших і менших. Але той Іван сказав, щоб вона дала на то липові або трепетові&nbsp;<sup>*</sup> бруси. Щоб з кожного бруса виробити святця. Коли на день відкриття монастиря не буде зроблено дванадцять святців, вона його засуджує на кару смерти. А коли буде зроблено, дуже добре йому заплатить.</p>
	<p>Привезли Іванови бруси. А близенько коло Івана жив жид. І в сусідстві мав він корчму. Вчув той жид, що коли Іван не зробить дванадцять святців, то Івана засудять на смерть. Жид надумав купити в Івана одного бруса, щоби Іван не мав з чого зробити одного святця. Тоді його засудять на смерть, а жид забере кусок Іванової землі, котрий межується з корчмою. Одного разу жид каже:</p>
	<p>— Слухай, Іване, повертай до мене. Іван повернув до него, а він каже:</p>
	<p>— Чого ти не заходиш до мене? Ми ж сусіди два.</p>
	<p>І дає Іванови багато пити й їсти, І при тому купує в Івана одного бруса. Іван йому того бруса продав, бо дуже п’яний був. Жид заплатив і бруса скоро взяв. І знищив його, порубав і спалив.</p>
	<p>Іван зачав робити святці. Робив, що робив, і при кінці дуже задумався. А в сусідстві коло Івана був циган. Він мав дуже багато дітей, і то самих хлопців. Приходить циган до Івана подивитися на святці. Як то він їх робить? Іван тяжко здихає&nbsp;<sup>*</sup>, а циган питає:</p>
	<p>— Чого тобі так тяжко?</p>
	<p>Іван розповідає, що приходить пора дати цариці святці, а одного нема. І засудить його цариця на смерть. Циган засміявся:</p>
	<p>— Іване, ха-ха, не журися, я тебе пораджу. Я маю такого хлопця, що як прийде цариця за святцями, то він стане і буде стояти за святця, і цариця не розпізнає, що то циган.</p>
	<p>Приїхала цариця. Циганчука поставили в куточку межи меншими святцями. Цариця ввійшла, оглянула святців. Дуже подобалися їй святці. Весела вона така. Нарешті придивилася до одного святця (а то був циганчук) — трошечки завелика «природа» в него. І сказала вона це різьбяреви Іванови. А Іван відповідає:</p>
	<p>— Я трошки приріжу.</p>
	<p>А ніж у него в руках. Циганчук як то вчув та як побачив того ножа, то як собою кинув&nbsp;<sup>*</sup>! Скоріше, як стріла, вилетів з хати. І втік. А цариця втішилася.</p>
	<p>— Вже, — каже, — одного святця бог прийняв.</p>
	<p>Забрала вона тих одинадцять святців, добре заплатила Іванови і відкрила монастир.</p>
	<p>А Іван більше такої робити не робив. Бо страшенно забагатів. І жиє й сьогодні. А жид Іванової землі не мав і не має.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__footnotes">
			<p><sup>*</sup> Трепе́та — тополя.</p>
			<p><sup>*</sup> Здиха́ти — тут: зітхати.</p>
			<p><sup>*</sup> Кину́ти — тут: поворушити.</p>
		</div>
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Село Яворів, Косівського району, Івано-Франківської області 6 травня 1984 року Шкрібляк Николай Остафійович (1907 року народження)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Гуцульщини/">Фольклор Гуцульщини</a></li>
	</ul>
</footer>
<!--#include virtual="/-/inc/general__page_end.inc" -->
