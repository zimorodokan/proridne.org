<!--#include virtual="/-/inc/general__page_start.inc" -->
<title>Хитрий Федьо і опришки ☼ Українська народна казка ☼ Народна творчість</title>
<meta name="Description" content="Українська народна казка Гуцульщини «Хитрий Федьо і опришки» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Хитрий Федьо і опришки.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Хитрий Федьо і опришки <br><span class="article__headerDescription">Українська народна казка Гуцульщини</span></h1>
	<p>Був один чоловік, дуже бідно жив. Але він був великий хитрун. Він міг змудрувати вченого пана. Каже він до жінки:</p>
	<p>— Жінко, мене би приймили опришки. Тоді знаєш, як би ми файно жили? Вони ходять, відбирають у дідичів гроші, у багачів. Та й я би так, — каже, — робив. Приносив би до хати грошей, ми би мали статок у хаті.</p>
	<p>— То йди, чоловіче, шукай опришків, може, приймуть тебе. І найшов він опришків, і приймили його. Але кажуть:</p>
	<p>— Аби ти був чоловік правильний. Щоби ти нас не зрадив, бо ми вб’ємо тебе.</p>
	<p>Взнали опришки, що в одного багача будиться&nbsp;<sup>*</sup> на бантах ціла свиня. Кажуть вони:</p>
	<p>— Підемо до того багача. Будемо, хлопці, їсти бужени́цю. Прийшли вони вночі, підірвали ззаду в хаті дошки на даху, зняли свиню на землю і несуть до себе. Попередній узяв на плечі й несе. Ніс, що ніс, дав другому. І так передавали по черзі, і дійшло аж до заднього. А задній був той, що впросився до них у опришки. А їх було разом з ним дванадцять.</p>
	<p>Пройшли ще трохи. І той передній каже:</p>
	<p>— Я би вже ніс. Де та свиня?</p>
	<p>А то темно, не видно. Йому кажуть:</p>
	<p>— Задній несе, послідній.</p>
	<p>— Гей, мой, котрий то задній?</p>
	<p>— Та то Федьо.</p>
	<p>— Де той Федьо? Давай ту свиню сюди.</p>
	<p>А то нема ні Федя, ні свині. Федьо до хати свиню поніс, межи діти. Кажуть опришки:</p>
	<p>— Ідім його вибити. Так моцно вибити, аби він знав. Прийшли, а він у хаті якраз їсть бужени́цю.</p>
	<p>— Гей, панку, ти такий опришок? Та ти взяв свиню та й поніс до хати? Та ти би був нам сказав, ми би тобі дали для дітей і ти би був заніс до хати. А тепер ми тебе маємо вибити моцно. Ми для того прийшли.</p>
	<p>А жінка зачала просити:</p>
	<p>— Ей, хлопці славні, не бийте його. Він уже таке не буде робити. Та й не викидайте його з опришків, най він з вами ходить.</p>
	<p>— Най буде, жіночко, най іде з нами. Один раз прошкапився — даруємо йому. Ну, збирайся, іди з нами.</p>
	<p>І пішов з ними.</p>
	<p>Поголодніли опришки, вже би так їли, що аж-аж.</p>
	<p>— Ану, хлопці, йдім до того жида.</p>
	<p>Жид мав у великім селі корчму. Приходять до жида.</p>
	<p>— Ану, жиде, — каже старший опришок, — на дванадцять чоловіка їду постав.</p>
	<p>Жид поставив, наїлися, напилися. Каже жид:</p>
	<p>— А тепер платити.</p>
	<p>Заплатив старший опришок за їду і горівку. Ідуть далі. А Федьо каже:</p>
	<p>— Ми так ходимо горами, а я до цього незвичний. Я би день-два дома відпочив. А де би я вас, хлопці, найшов?</p>
	<p>— Нас можна найти під Чорною горою, на Га́джині. То так полонина називалася — Га́джина.</p>
	<p>А Федьо не слабий. Він хитрує. Мав він на голові таку кучми́цю, таку шапку кудряву нехарапутну. Відпустили його опришки, а він побіг до того самого жида-корчмаря. Прийшов та й каже:</p>
	<p>— Пане корчмарю, коли ще раз прийдуть опришки і покунтетуються, аби ви в них гроші не вимагали. Я хочу вам наперед оплатити. А як опришки пообідають, я стягну з себе оцю кучмицю і скажу: «Пане корчмарю, ви кунтетні на цю кучмицю?» А ви тоді скажіть: «Моя корчма то не вартує, що ваша кучмиця коштує».</p>
	<p>Та й вернувся він до опришків. Прийшли опришки до корчми, попоїли, хотіли платити, а Федьо зняв з голови свою кучмицю і каже:</p>
	<p>— Пане корчмарю, ви кунтетуєтеся на мою кучмицю? За ваш обід.</p>
	<p>А жид каже:</p>
	<p>— Ню-ню, пане добродію, моя ціла корчма не коштує то, що ваша кучмиця.</p>
	<p>Вийшли опришки з корчми, стали в коло та й кажуть до Федя:</p>
	<p>— Що це, Федю, таке, що ми так багато наїли й напили в жида, а жид гроші не брав. Що це в тебе за кучмиця? І як жид міг за цю кучмицю знати?</p>
	<p>— Він чув від людей, що в мене така кучмиця є. Це мені так пощастило, що я маю таку дорогоцінну кучмицю. Хлопці, це така шапка, що заморочує корчмарям голову, і можна в кожного корчмаря наїстися й напитися і не платити. Лиш спитати жида, чи кунтетний на кучмицю.</p>
	<p>Каже найстарший опришок до Федя: — Федю, будь добрий, продай мені ту кучмицю. Ти ж наш товариш.</p>
	<p>А Федьо каже:</p>
	<p>— Це дуже дорого коштує.</p>
	<p>Витяг найстарший опришок з бурдюга пригорщу грошей. Федьо порахував та й каже:</p>
	<p>— Мало цих грошей, зовсім мало. Каже старший опришок:</p>
	<p>— Виручайте мене, хлопці, витрясайте з кишень, скільки хто має, щоб я розрахувався з Федьом за кучмицю.</p>
	<p>І дуже багато йому грошей дали опришки за ту кучмицю. Кажуть опришки Федеви:</p>
	<p>— Можеш собі вже йти додому. Ти маєш гроші, нащо тобі з нами ходити?</p>
	<p>Пішов Федьо додому, а найстарший опришок каже:</p>
	<p>— Ну, хлопці, тепер ми заживемо по ґульку. Йдім до будь-якого жида в корчму. І будемо їсти й пити і нічого не платити, бо маємо чарівну кучмицю. А ми й не знали, що в Федя така кучмиця є. Ідім до найбагатшого корчмаря їсти й пити. Ще й музика най нам грає.</p>
	<p>Прийшли до корчми, посідали за столи, жидівські слуги поприносили їм делікатні їди й напої. Гуцульські опришки понапивалися та й почали по-гуцульському співати. Та й посвистують, та й почали танцювати, бо делікатна музика грає. А це все йде в рахунок.</p>
	<p>Потанцювали вони та й ідуть собі. А жид каже:</p>
	<p>— Ню-ню, а хто буде платити?</p>
	<p>А старший опришок стяг з голови кучмицю та й каже:</p>
	<p>— Ти кунтетний, жиде, на цю кучмицю? Кунтетний, що ми наїли й напили та ще й танцювали?</p>
	<p>А жид каже:</p>
	<p>— Ню-ню, заплати, тоді я буду кунтетний. Гроші треба платити, а не обдурювати вчених людей смердячою баранячкою, що ти на голові носиш. А то я зараз покличу шандарів.</p>
	<p>— Платім, хлопці, — каже старший опришок. — Витягайте, які хто має гроші, бо це біда.</p>
	<p>Заплатили вони, вийшли надвір.</p>
	<p>— Ой як нас обдурив Федьо пустою кучмицею! Тепер йому треба вмерти від опришківських рук! Йдім просто до нього йому смерть робити.</p>
	<p>Та й ідуть вони з гори пастівником&nbsp;<sup>*</sup>. Сходять до його хати по смерть його. Федьова жінка вздріла опришків, що вже спускалися до її хати, та й каже:</p>
	<p>— Чоловіче, чоловіче, отепер вони тебе вже вб’ють.</p>
	<p>Бо він їй розказав усе поправді, як він робив з кучмицею. І не мав він уже як утекти з хати та й каже:</p>
	<p>— Жінко, я лягаю, а ти світи свічку та й голоси наді мною. Вони мертвого вже не будуть бити.</p>
	<p>А він, знаєте, як був у опришках, та й собі булаву зробив і почепив на клинок. Входять в хату всі одинадцять опришків. А жінка над Федьом приповідає:</p>
	<p>— Любчику, любчику, нам би лиш жити в парі, а ти помер і лишив мене навіки! Що я маю робити без тебе?!</p>
	<p>Кажуть опришки:</p>
	<p>— Все, нема вже що тут шукати, вже чоловік покійний. Але найстарший опришок каже:</p>
	<p>— Ану я його мертвого шкробну по череві за його кучмицю. Шкробнув його злегка по череві тою булавою. А він «оживився». Та й підоймився і каже опришкам:</p>
	<p>— Дай вам Боже здоров’я, що ви мене воскресили. Ця булава воскрешає мертвих. А я забув жінці своїй сказати, що як умру, аби вона мене шкробнула по череві булавою. Бо ця булава — це в мене воскресінець.</p>
	<p>А вони кажуть:</p>
	<p>— Ану вставай, Федоре, сідай за стіл та й покунтетуємося. Ми маємо їду й горівку.</p>
	<p>Напоїли Федя, нагодували файно. Тоді каже найстарший опришок:</p>
	<p>— Федю, було, що було. Продай мені цього воскресінця.</p>
	<p>— Хлопці, це така дорога річ. Можна нічого не робити до смерти, а гроші великі побирати, — каже Федьо, підбадьорює опришків. Каже опришок:</p>
	<p>— Кілько хоч за цього воскресінця? Бо ми маємо тепер гроші з собою.</p>
	<p>Опришок не шкодував грошей, дав скільки Федьо зажадав. Не торгувався. Та й розвиталися з Федьом файно і вже йдуть з його хати. І кажуть:</p>
	<p>— Спокійно собі ґаздуй, Федю. Ми тобі нічого не скажемо. І злого не зробимо.</p>
	<p>Вийшли вони з хати, стали собі на поляні та й каже найстарший опришок:</p>
	<p>— Отак, хлопці, ми тепер дуже добре стоїмо. Ми не будемо воскрешати простих людей, а королів, баронів. Ми дамо знати по світі, що є такі люди, які воскрешають мертвих. А нам будуть так платити, що ми аж не зможемо носити.</p>
	<p>Якраз у той момент умерла дочка-одиниця в царя. Дійшла чутка до царя, що є таких одинадцять чоловіків, які мають воскресінця і воскрешають мертвих людей. Цар вивісив оголошення і сповістив по всій своїй країні, аби такі люди зголосилися і появилися до нього в столицю. І обіцяв цар дуже багато золота, як воскресять його дочку.</p>
	<p>Дійшло це до тих опришків. Каже старший опришок:</p>
	<p>— Ходім, братці, швидко добиваймося до столиці.</p>
	<p>Як дізналися урядовці, що вони воскресять дочку царя, то везли їх безплатно бричками аж до самої столиці. Прийшли вони під браму, а там вартові. Питають їх:</p>
	<p>— Що треба вам?</p>
	<p>А опришки кажуть, що вони воскрешають мертвих. Ті повідомили царя, що прибули одинадцять людей, які воскрешають мертвих.</p>
	<p>— Утворіть їм браму, — каже цар. Військо каже:</p>
	<p>— Заходьте, заходьте, воскресінці. Запрошує вас цар. Зайшли вони в світлицю, посідали на крісла. А то все сіяє діяментово, стіни, стеля. Вони такого зроду не виділи. Просто рай. А покійничка лежить, і все вбрання на ній у діяменті, все світить, як сонечко ранкове. Каже старший опришок:</p>
	<p>— Ну, хлопці, я беруся воскресити її, бо рука свербить золото мати. Витяг той опришок з бурдюга булаву та й легонько стукає мертву по голові. Та й тихо промовляє:</p>
	<p>— Вставай, покійничко, вставай, тобі жити ще, а не вмирати. Та й по грудях її булавою легонько.</p>
	<p>—...Вставай, вставай, оживай.</p>
	<p>Просить він її, а вона як мертва, так мертва. А заступник старшого опришка каже:</p>
	<p>— Ану дай булаву мені. Ти все легонько та легонько. Я вижу, що ти не маєш того щастя.</p>
	<p>Як ударив її той по череві, то все їй порозбивав. А вона як мертва, так мертва. І вздріли вони, що знов обдурив їх Федьо. І поопускали голови, бо прийшла їм смерть очевидна.</p>
	<p>Утворив двері цар подивитися, чи дочка встала, чи ні. Подивився, а вона лежить, розбита булавою. Та й сказав цар:</p>
	<p>— То ви так воскрешаєте? Зараз буде над вами суд смертельний. Викопали яму, повиводили їх, у ту яму поскидали, а зверху камінням і глиною забили — вовіки амінь!</p>
	<p>А я пішов у місто, купив горнець, та й казці вже конець.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__footnotes">
			<p><sup>*</sup> Будитися — коптитися.</p>
			<p><sup>*</sup> Пастівни́к — пасовище.</p>
		</div>
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Хутір Калинки́, Косівського району, Івано-Франківської області 12 липня 2002 року Колобейчук Григорій Дмитрович (народж. 1930)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Гуцульщини/">Фольклор Гуцульщини</a></li>
	</ul>
</footer>
<!--#include virtual="/-/inc/general__page_end.inc" -->
