<!--#include virtual="/-/inc/general__page_start.inc" -->
<title>Про куму смерть і бідного чоловіка ☼ Українська народна казка ☼ Народна творчість</title>
<meta name="Description" content="Українська народна казка Бойківщини «Про куму смерть і бідного чоловіка» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Про куму смерть і бідного чоловіка.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Про куму смерть і бідного чоловіка <br><span class="article__headerDescription">Українська народна казка Бойківщини</span></h1>
	<p>Жив собі бідний чоловік, мав шестеро дітей. І породилося семе. Він хотів його охрестити, та бідному ніхто не хотів іти в куми. Ходив він по цілому селу, аби де найшов кумів, та й вийшов за село. Іде долиною, а напроти него іде жінка і питається:</p>
	<p>— Де ти йдеш, чоловіче?</p>
	<p>Він навіть не хоче з тою жінкою говорити. Але вона як пристала до него, він сказав:</p>
	<p>— Іду шукати кумів, бо хочу дитину охрестити. А вона йому:</p>
	<p>— Я можу бути за куму.</p>
	<p>Він потішився, що є кума, але каже, що кума нема. А вона:</p>
	<p>— А в церкві дяка нема? Він каже:</p>
	<p>— Є дяк, але він не піде мені в куми, бо він багатий.</p>
	<p>— Я його примушу.</p>
	<p>Вернувся він з тою жінкою, взяли дитину, понесли до церкви, хотять хрестити. Ксьондз питається:</p>
	<p>— А де кум? Тота кума каже:</p>
	<p>— А дяк не буде?</p>
	<p>Той відмовляється. Тоді кума каже:</p>
	<p>— Ви відмовляєтеся від хреста?</p>
	<p>І пішов дяк за кума. Охрестили дитину та й понесли її додому. Поклали дитину в хаті, і кума йде геть. А він за нею.</p>
	<p>— Ти — моя кума, а я не знаю, що ти за одна. Вона йому:</p>
	<p>— Я, — каже, — сама смерть. Він питається:</p>
	<p>— Доки мені так мучитися бідному?</p>
	<p>— Ходи зо мною, я тобі покажу, доки будеш мучитися.</p>
	<p>Йде вона під цвинтар, махнула рукою, відтворяються двері, і вона йому каже:</p>
	<p>— Не дивися нікуди, тілько туда, куда я.</p>
	<p>Ідуть вони, і нічого не видко, тілько свічки світяться. Привела вона його до тих свічок і показує йому його свічку. А вона тілько до половини згоріла. Каже йому кума:</p>
	<p>— Ти ще тілько маєш жити, кілько вже прожив. Вийшли вони відти геть, а вона дає йому зілля і каже:</p>
	<p>— Я тебе роблю великим лікарем — будеш лікувати слабих. Як прийдеш слабого лікувати, будеш його купати і кинеш у воду трошки того зілля, а я тобі там покажуся. Як покажуся у слабого коло голови, то скажеш, що за три дни слабий підойметься. А як покажуся коло ніг слабого — за три дни слабий помре.</p>
	<p>І ще каже:</p>
	<p>— Все, я йду геть, а ти — лікуй слабих.</p>
	<p>Прийшов він додому, а в сусіди, його кума, слаба донька дванадцятирічна. Той кум багач. А дитина вже дванадцять років, від самого народження, слабує. І каже той кум:</p>
	<p>— Дивися, в тебе породилося семеро дітей. І не слабують, і не вмирають. А в мене одна донька і дванадцять років слабує. А той бідний каже йому:</p>
	<p>— Якби ти хтів, я би твою доньку лікував, і вона за три дни або померла би, або вилікувалася і була здорова.</p>
	<p>Багатий каже:</p>
	<p>— Лікуй, куме. Як вилікуєш мою доньку, даю тобі фіру збіжжя. А він йому:</p>
	<p>— Я буду лікувати, і вона або за три дни помре, або за три дни стане на ноги.</p>
	<p>— Най буде, — каже кум, — або сюди, або туди.</p>
	<p>Той дав приказ загріти води, буде слабу купати. Зачав її купати, а в кімнаті нікого нема, тілько слаба і він. Миє він її і дивиться то коло голови, то коло ніг. Чи встане дівчина за три дни, чи помре. І показалася кума коло голови! Він дуже потішився, бо дівчина буде жити, а він заробив фіру збіжжя. Кличе він маму тої слабої й тата. Та й каже їм:</p>
	<p>— Ваша донька за три дни стане на ноги.</p>
	<p>І так ся стало, за три дни вона стала на ноги. Багатий кум іде до бідного й каже:</p>
	<p>— Ходи, куме, забереш собі тото, що я піймив.</p>
	<p>Він пішов, забрав собі фіру збіжжя і став з дітьми ліпше жити.</p>
	<p>Чує цар: в такім і такім селі є лікар, що вилікував слабу, яка дванадцять років слаба була. Збирає своє військо і йде шукати того лікаря. Відшукав його і каже йому:</p>
	<p>— Чоловічку, збирайся, поїдеш зо мною. Чоловік питається:</p>
	<p>— Чого?</p>
	<p>Цар йому каже:</p>
	<p>— В мене син слабий вже дванадцять років. Ні життя, ні смерти. А той бідний напудився царя.</p>
	<p>— Я не знаю, як лікувати, я не вчився.</p>
	<p>Але цар дав приказ забрати його, і військо його забрало. Привели його до царя, а він думає, що його кума туди не прийде, бо цар далеко. Вона не зможе прийти й відшукати його. Дав йому цар добу відпочити, він відпочив і приступає до роботи. Зачав слабого купати в окремій кімнаті. Нікого там не було. Миє він слабого і дивиться то коло голови, то коло ніг. І побачив свою куму коло голови.</p>
	<p>— Ну, — каже, — слава богу, що ти мені помогла.</p>
	<p>Каже цареви:</p>
	<p>— Ваш син за три дни стане на ноги.</p>
	<p>І так ся стало — за три дни став хлопець на ноги. Цар потішився, що син ходить. Бідний хоче йти додому — цар його не пускає. Поїхало царське військо, забрали його жінку й діти і привели до царя. Цар йому збудував дім, він жив у царя і лікував слабих: котрих лікував, а котрі вмирали.</p>
	<p>За якийсь час постарівся. І думає, що треба куму перехитрити. Замовив собі таке ліжко, що як потисне на кнопку, ліжко крутиться. Приходить кума, стала коло ніг, а він подивився на куму та й потиснув кнопку. Ліжко покрутилося, а вона йому каже:</p>
	<p>— Верти й крути, а вмерти треба. Свічка твоя згоріла і тобі конець. Розбився горнець.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Ясень, Рожнятівського району, Івано-Франківської області 27 січня 1994 року Лучканич Василь Павлович (1916 року народження)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Бойківщини/">Фольклор Бойківщини</a></li>
	</ul>
</footer>
<!--#include virtual="/-/inc/general__page_end.inc" -->
