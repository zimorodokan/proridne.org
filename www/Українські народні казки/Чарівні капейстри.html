<!--#include virtual="/-/inc/general__page_start.inc" -->
<title>Чарівні капейстри ☼ Українська народна казка ☼ Народна творчість</title>
<meta name="Description" content="Українська народна казка Гуцульщини «Чарівні капейстри» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Чарівні капейстри.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Чарівні капейстри <br><span class="article__headerDescription">Українська народна казка Гуцульщини</span></h1>
	<p>Був цар. Та й дуже він був лютим, люди через него страшно плакали. Та й так приплакали, що в него палаци перекинулися в купу хвої, дочка — в миш, три сини — в коні. А в тім краї був дідич і не мав дітей. А в него в сусідстві жив бідний чоловік та й мав жінку й одного хлопчика. А хатка в них була така мацюпка&nbsp;<sup>*</sup>, як колибка. Той чоловік був такий бідний, що не мав ні пса, ні кота коло хати. Піде він до того дідича, позамітає подвір’я, і дідич дасть йому гладунчик&nbsp;<sup>*</sup> молока. А жінка піде підлогу помиє, і їй миску муки дадуть. І з цего вони жили.</p>
	<p>А той дідич мав великий лан, засіяний конюшиною. І з лугу, з корчів виходили три коні і не паслися в тій конюшині, а лиш переверталися догори ногами. Каже дідич до жінки:</p>
	<p>— Я буду казати цему сусідови Николі, най сідає в лузі на березі, а як ті коні будуть виходити з лугу, най нагонить їх булагою&nbsp;<sup>*</sup> у долину. За то йому дамо на місяць чвертку кукурудзів.</p>
	<p>— Най буде, — сказала жінка.</p>
	<p>Пішов чоловік та й сидить там днину, два дни, три дни. А його жінка каже:</p>
	<p>— Ти сидиш там, а ми з голоду гинемо. Коли ще та чвертка кукурудзів буде? А ми вже тепер голодні.</p>
	<p>Узяв чоловік кавалок мандибуряника&nbsp;<sup>*</sup> в платину та й пішов далі в той луг сокотити. А жінка каже до хлопця:</p>
	<p>— Знаєш що, сину? Ти йди сокотити, а тато най іде додому та й буде якусь роботу робити. Сиди собі з булагою під лисницею. Та й там є керничка. Мандибуряник їж, а воду пий.</p>
	<p>Хлопець сидить з булагою, і приходить до него миш. Та й каже.</p>
	<p>— Хлопчику, дай мені щось з’їсти. Я така голодна, що світу не виджу.</p>
	<p>А хлопчик каже:</p>
	<p>— Іди там під яблінку, там є мандибуряник у платниці. Їж. Вона наїлася та й каже хлопчикови:</p>
	<p>— Слухай, гезде є керничка. Ставай коло цеї кернички. Зараз прийдуть до кернички три коні води пити. Вони будуть пити, а ти здойми з усіх трьох капейстри. А з мене би ти розгорнув шубку.</p>
	<p>Хлопець дивиться, приходять три коні. Та й стоять коло тої кернички, не п’ють воду. Хлопець здоймив капейстри з одного, другого й третього. Тогди мишка каже:</p>
	<p>— З мене шубку здойми.</p>
	<p>Він розгорнув з неї ту шубку, а шубка з золота. А то вже не мишка перед ним, а царівна. Він обернувся до коней, що з них капейстри познімав, дивиться, а то не коні, а три царевих сини стоять перед ним у корунах. Та й кажуть вони:</p>
	<p>— У мене золота капейстра.</p>
	<p>— А в мене срібна капейстра.</p>
	<p>— А в мене дияментова. Каже перший панич:</p>
	<p>— Як тобі треба буде грошей, возьми золоту капейстру й потряси. Вона тобі висипле золотих грошей, кілько треба.</p>
	<p>А другий каже:</p>
	<p>— Треба тобі буде грошей, потряси мою срібну капейстру. І подумай, кілько тобі срібних грошей треба, і вони тобі впадуть з капейстри.</p>
	<p>А третій каже:</p>
	<p>— А моя капейстра дияментова. Як тобі треба буде дияментів, потряси її і матимеш дияментів, кілько тобі буде треба. Але нікому не кажи, що ти маєш ці капейстри. Бо як скажеш, то вже нічого з них не буде. Кілько би ти їх не тряс, ні грошей, ні дияментів уже не буде. Ні татови, ні мамі не кажи. Як прийдеш додому, то ці капейстри клади в куферок і замкни. І ключ би в тебе був, аби ті капейстри ніхто в руки не брав.</p>
	<p>Прийшов він додому та й сказав:</p>
	<p>— Мамо, дайте мені куферок.</p>
	<p>І поклав він тоти капейстри у куферок. Та замкнув куферок і сказав мамі, щоб до него не докивалася.</p>
	<p>А тато далі йде до дідича та й робить дідичеви за гладунчик молока. Хлопець каже:</p>
	<p>— Тату, буде вже на дідича робити.</p>
	<p>Та пішов потряс капейстрою і взяв собі торбу грошей. Та й каже:</p>
	<p>— Тату, мамо, ходім на базар щось купити. А тато каже:</p>
	<p>— Я не маю як роботу в дідича лишити, бо ввечір не будемо мати що їсти.</p>
	<p>— Матимем що їсти, ходіть на базар, — каже хлопець. Пішли на базар, вибрав хлопець найкращу корову з телям і каже:</p>
	<p>— Мамо, беріть цю корову на воловід, аби не йшли до дідича за ложкою молока.</p>
	<p>Пригнали корову додому — нема де її загнати, нема що їсти дати. А коло них близенько стаєнка дідичева стояла. Пішов хлопець до дідича та й каже:</p>
	<p>— Продайте мені ту стаєнку.</p>
	<p>А дідич багато в него заправив, би він не дав, а він приніс дідичеви ті гроші. Купив стаєнку та й каже дідичеви:</p>
	<p>— Продайте цей стіг сіна.</p>
	<p>А коли у дідича вмерла жінка, хлопець все зробив, щоб файно поховати її. І ніхто не знає, відки він гроші має. І нікому не каже про капейстри.</p>
	<p>І до того дійшло, що дідич узяв його до себе і лишив йому все своє майно.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__footnotes">
			<p><sup>*</sup> Мацю́пкий — малесенький.</p>
			<p><sup>*</sup> Гладу́н — глек.</p>
			<p><sup>*</sup> Була́га — кий, дрючок.</p>
			<p><sup>*</sup> Мандибу́ряник — картопляник.</p>
		</div>
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Село Пістинь, Косівського району, Івано-Франківської області 18 травня 1987 року Третяк Марія Николаївна (1903 року народження)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Гуцульщини/">Фольклор Гуцульщини</a></li>
	</ul>
</footer>
<!--#include virtual="/-/inc/general__page_end.inc" -->
