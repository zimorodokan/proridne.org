<!--#include virtual="/-/inc/general__page_start.inc" -->
<title>Най це буде так ☼ Українська народна казка ☼ Народна творчість</title>
<meta name="Description" content="Українська народна казка Гуцульщини «Най це буде так» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Най це буде так.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Най це буде так <br><span class="article__headerDescription">Українська народна казка Гуцульщини</span></h1>
	<p>Жив собі король, мав дочку. І був у него молодий слуга. Мало в короля бути весілля. А король не хотів, щоби слуга був на цім весіллю. І дав він цему слузі на тиждень роботу, возити ковбки&nbsp;<sup>*</sup>. Дав йому пару коней, харчу і каже:</p>
	<p>— Їхай.</p>
	<p>Що король скаже, то слуга мусить робити. Забрав він харч у рупцак&nbsp;<sup>*</sup>, запряг коні та й поїхав. Їде він, і в дорозі розпадається йому колесо. А він сів та й думає: «Що я маю робити?» Сидів, що сидів, і приходить до него хлопець у білому. І каже:</p>
	<p>— Чого, хлопче, зажурився?</p>
	<p>— Та як мені не журитися, коли король сказав мені цілий тиждень возити дрова, та й розпалось колесо. Та й не знаю, що я маю робити.</p>
	<p>А той хлопець у всьому білому, геть-геть у білому. Подивився він на королівського слугу та й каже:</p>
	<p>— Що на чім має стояти, ти так клади й кажи: «Най це буде так».</p>
	<p>Цей поклав шпицю в колесо і сказав:</p>
	<p>— Най це буде так!</p>
	<p>І шпиця так стала на місце, що сокирою не розіб’єш. І він все так на місце клав, і колесо стало ціле.</p>
	<p>їде він далі — друге колесо розвалилося. Він і це так переклав, як перше, і знов склав колесо. Поки доїхав до того дерева, пересипав так цілий віз. Приїхав туди, а ті ковбки такі тяжкі, що не годен він їх сам здоймити.</p>
	<p>Сів він та й думає. І знов приходить той самий білий хлопець. Приходить та й каже:</p>
	<p>— Що ти знов зажурився?</p>
	<p>— Як мені не журитися? Треба повозити ці ковбки, а де я годен їх здоймити?</p>
	<p>А той у білому каже:</p>
	<p>— Ти кажи: «Най це буде на возі». Слуга сказав:</p>
	<p>— Най це буде на возі!</p>
	<p>І всі берні&nbsp;<sup>*</sup> посунулися і лягли на віз. І він завіз їх. А тоді приїхав і ще раз набрав. І так перевозив усі ковбки. Він то мав возити тиждень, а повозив до четверга. А в четвер у короля якраз весілля починалося.</p>
	<p>Приїхає слуга до короля додому, а король скричав на него, зревкав:</p>
	<p>— Ти чого приїхав?! Ти повозив тоти берні? Той каже:</p>
	<p>— Повозив усі. Король сказав:</p>
	<p>— Марш у стодолу і лягай там у сіно! Що ти будеш тут межи ґаздами вертітися, щоб тебе обзирали на весіллю?</p>
	<p>Бідний слуга не має що робити, ліг у стодолі в кутику та й спить.</p>
	<p>Прийшов вечір. Принцеса та й молодий князь&nbsp;<sup>*</sup> постелили та й лягли в стодолі. Але не виділи слуги в кутику. А слуга каже:</p>
	<p>— Най це буде так!</p>
	<p>І молодята би не розірвалися, хоч би що. Бо це так імилося, що не розірвеш.</p>
	<p>Рано сходяться всі люди на весілля та й кажуть:</p>
	<p>— Ідіть кличте молодих. Що вони так довго сплять?</p>
	<p>Мама пішла в стодолу, подивилася, а вони обняті. Та й каже мама:</p>
	<p>— А, то ще молоде, то ще спати хоче.</p>
	<p>Прийшли через дві години, а ці далі не розриваються. Як були, так і є. Стара прийшла та й далі так само каже:</p>
	<p>— То ще молодята, спати хочуть. Най ще сплять. Проминуло ще з три години — все як було, так і є. Пішла мама принцеси до короля та й каже йому:</p>
	<p>— Ці двоє сплять і не годні розчепитись. Прийшов туди король.</p>
	<p>— Вставайте!</p>
	<p>А вони як імились, то не розірвав би їх. Побіг король бігом за дохторем. Прийшов дохтор. Лише ймив їх за руки, щоби розчепити, а цей слуга каже сам до себе:</p>
	<p>— Най це буде так.</p>
	<p>І лікаря тоже не відірвати від тих двох.</p>
	<p>Пішли ще якісь чоловіки розтягати їх. Лише половилися за них, а цей знов сказав:</p>
	<p>— Най це буде так.</p>
	<p>І вони не можуть відчепитися. І наловилося вже ціле весілля. Тоді король сказав:</p>
	<p>— Хто таке зробить, щоб це розчепилося, то вже не віддаю дочку за цего, а за того, хто це зробить. Та й виходжу геть із свого двора&nbsp;<sup>*</sup>.</p>
	<p>А слуга каже:</p>
	<p>— А як я це зроблю? То що буде?</p>
	<p>— То я тобі передаю все своє багатство, а сам виходжу, ади, в ту бухню&nbsp;<sup>*</sup>.</p>
	<p>Слуга каже:</p>
	<p>— Най буде так, аби це все розійшлося.</p>
	<p>І то все розійшлося. Молодий утік від молодої і вже навіть не хотів женитися. А той слуга, може, ще й тепер жиє з королівною.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__footnotes">
			<p><sup>*</sup> Ко́вбок — відпиляний шматок колоди.</p>
			<p><sup>*</sup> Ру́пцак — наплічник.</p>
			<p><sup>*</sup> Бе́рня — колода.</p>
			<p><sup>*</sup> Князь, княгиня — наречений, наречена, на весіллі — молодий, молода.</p>
			<p><sup>*</sup> Двір — тут: палац.</p>
			<p><sup>*</sup> Бу́хня — напіврозвалена халупа.</p>
		</div>
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Село Яворів, Косівського району, Івано-Франківської області 4 грудня 1983 року Шкрібляк Іван Васильович (1966 року народження)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Гуцульщини/">Фольклор Гуцульщини</a></li>
	</ul>
</footer>
<!--#include virtual="/-/inc/general__page_end.inc" -->
