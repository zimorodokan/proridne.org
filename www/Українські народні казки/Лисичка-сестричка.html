<!--#include virtual="/-/inc/general__page_start.inc" -->
<title>Лисичка-сестричка ☼ Українська народна казка ☼ Народна творчість</title>
<meta name="Description" content="Українська народна казка Про Тварин (звірів) «Лисичка-сестричка» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Лисичка-сестричка.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Лисичка-сестричка <br><span class="article__headerDescription">Українська народна казка про тварин</span></h1>
	<p>Була собі лисичка. От пішла вона у лісок. Аж бачить — там рубають люди яворці цареві на дворці. От вона прийшла до них да й каже: «Здорові будьте, ремеснички-побережнички!» Ті: «Дай, боже, здоров’я!» — «Що ви рубаєте?» — «Яворці». — «Яворці? Нащо?» — «Цареві на дворці». — «Вирубайте й мені яворець, я й собі построю дворець». От вони вирубали їй яворець да й кажуть їй: «На ж тобі яворець». От вона взяла той яворець. Несе да й несе, несе да й несе. Аж став їй вечір... Вона дивиться — аж стоїть хатка. От вона заходить в ту хатку да й каже: «Вечер добрий, добрі люди!» — «Дай, боже, здоров’ячко». — «Пустіть на ніч». — «У нас хатка маленька, тісненька, ніде буде тобі спочить». — «Нічого, я під лавкою зігнуся, хвостиком одягнуся і переночую». Вони кажуть: «Добре, ночуй». — «А де ж я свого яворця діну?» — «Поклади його під піччю». От вона так і зробила.</p>
	<p>На другий день встала раненько, умилась біленько, господарю на добридень дала. «Ой де ж мій яворець?» — «Погляди під піччю». Погляділа вона — аж немає його. Сіла да й плаче. Аж іде хазяїн: «Чого, лисице-сестрице, плачеш?» — «Ой як мені не плакати: нема мого явірця!» — «Отут десь біленька курочка бігала, то, мабуть, загребла». — «Крути — не верти, хазяїне, а дай мені курку!» Взяла курку да й пішла.</p>
	<p>Ото вона взяла ту курку, несе да й несе... Аж застигла її на дорозі ніч. От вона дивиться — аж стоїть хатка. Вона зайшла в ту хатку да й каже: «Здорові будьте, люди добрі!» Ті: «Дай, боже, здоров’я!» — «Пустіть на ніч!» — «Не можна, лисичко-сестричко: у нас хата тісненька, нігде буде тобі спочить». — «Нічого, я під лавкою зогнуся, хвостиком вкриюся да й переночую». — «Ну, добре, ночуй». — «А де ж я свою курочку подіну?» — «Пусти її під піч...» От вона так і зробила. Встала раненько, умилась біленько, хазяїну на добридень дала. «А де ж моя курочка?» — «Отут в печі дірочка, мабуть, залізла в дірочку». — «Теперички крути — не верти, хазяїне, а дай мені піч!» Взяла піч у мішок да й пішла.</p>
	<p>От іде да йде... А настає знов вечір. От вона бачить, що стоїть хатка. Взяла да й зайшла в ню да й каже: «Пустіть на ніч!» — «Не можна, лисичко-сестричко: у нас хатка тісненька, маленька, нігде буде тобі спочить». — «Нічого, я під лавкою зігнуся, хвостиком вкриюся, — так переночую». Вони кажуть: «Ну, добре, ночуй». — «А де ж я свою піч подіну?» — «Постав на подвір’ї». От вона так і зробила. На другий день устала раненько, вмилась біленько, хазяїну на добридень дала. Дивиться — аж нема її печі. От вона стала да й каже хазяїнові: «Де я була, то була, а такої біди мені ще не траплялось, щоб у мене що вкрали!» Хазяїн і каже: «То, може, воли, що були на подвір’ї, розвалили її». От лисичка і знов каже йому: «Крути — не верти, хазяїне, а оддай мені воли». От взяла ті шість волів.</p>
	<p>Іде да й іде, іде да й іде. Зустрічає її знов ніч. От вона, побачивши хатку, стала проситься в ню на ніч. Ізнов давай казать: «Пустіть, люди добрі, на ніч!» Ті: «Не можна, лисичко-сестричко; у нас хатка тісненька, маленька, нігде буде тобі і спочить». — «Нічого, я під лавкою зігнуся, хвостиком вкриюся да й переночую». — «Добре, ночуй». — «А де ж я свої воли подіну?» — «Пусти в загорду». От вона так і зробила. На другий день встала раненько, умилась біленько, хазяїну на добридень дала. А далі огляділась — нема її волів. От вона сіла да й давай знову плакати, каже: «Де я бувала, то бувала, а такої пригодоньки не трапляла: нема моїх волів!..» Хазяїн і каже: «Ото невістка гнала, то, може, й випустила». От вона і каже йому: «Крути — не верти, хазяїне, а віддай мені невістку». Свекор плаче, свекруха плаче, син плаче, діти плачуть. А лисичка взяла невістку в торбу да й пішла.</p>
	<p>От несе вона ту невістку в торбі, несе да й несе, несе да й несе... Аж застигла її нічка на дорозі. От вона бачить — стоїть хатка. Взяла да й проситься туди на ніч. «Не можна: у нас хатка низенька, маленька, нігде тобі буде спочити». — «Нічого, я під лавкою зігнуся, хвостиком вкриюся да й переночую». — «Добре, ночуй». — «А де ж я свою невістку діну?» — «Поклади її під піч». От вона так і зробила. На другий день устала раненько, умилась біленько, хазяїну на добридень дала. «А де ж моя невістка?» — «Під піччю». Вона дивиться — є. «Спасибі вам, що моя невістка тут ціла осталась! Подождіть, я побіжу в лісок да вирубаю дрючок да поскачу вам коровода». От вона пішла в лісок, вирубала дрючка. А син узяв вив’язав звідтіля невістку, а ув’язав сучку.</p>
	<p>Прийшовши, вона взяла ту торбу з сучкою, підкине її догори дрючком да й приговорює: «За яворця — курочку, за шість волів — невістку-сучку!..» Да ще як підкине догори, то тая сучка: «Авурр!» — «А, чортова невістка-сучка, пособачилась!» Да візьме да й знов підкине, то тая гарчить. От вона підкидала, підкидала ту сучку, а далі взяла да й розв’язала. Як тільки розв’язала, то тая сучка зараз за нею... Вона навтікача, сучка за нею; вона далі — да в нору, да й заховалась.</p>
	<p>Сівши тут, от вона і давай питатись зараз ушей: «Що тільки ви думали-гадали, як од того проклятого хортища втікали?» — «Те ми, сестрице, думали-гадали, щоб хорт не догнав, золотої шуби не подрав». — «Підождіть же, мої ушечки, я вам сережки куплю». Потім каже: «Що ви, ніженьки, думали-гадали, як од того проклятого хортища втікали?» — «Те ми, сестрице-лисице, думали-гадали і свої ніженьки насторожали, щоб хорт не догнав, золотої шуби не подрав». — «Підождіть, мої любі-милі ніжечки, я вам куплю червоненькі черевички з золотенькими підковками... Що ви, оченьки мої милі да любі, думали-гадали, як од того проклятого хортища втікали?» — «Те ми, сестричко-лисичко, думали-гадали, як од того проклятого хортища втікали, щоб він не догнав, золотої шубоньки не здійняв». — «Добре, підождіть же, мої оченьки, я вам золоті окуляри куплю... А що ти, хвостище-помелище, думало-гадало, як од того проклятого хортища втікало?» — «Те я думав-гадав й поміж ногами плутав, щоб хорт догнав, золотую шубу зняв». — «На тобі, хортище-собачище, хвоста, хвоста; да не кусай по жовтому, да кусай по білому». А хорт як укусив, так при самій репиці одкусив.</p>
	<p>От вона пішла між зайці. Ті, побачивши, що вона безхвоста, давай з єї сміяться. Вона каже: «Е, нічого, що я безхвоста, але зате я вмію коровода скакать». Пішла в лісок да вирубала дрючок да стала на горбі, а їм тим часом позв’язувала хвости докупи да й каже: «Тікайте, бо йде вовчище-помелище!» Вони як сунуть во всі сторони — так хвости й пообривали. Послі того як посходились докупи зайці, бачать — всі без хвостів. От і давай питатись один одного: «Ти був в лисички?» — «Був». От вони змовились, щоб як-небудь віддячить її. Узяли зібрались всі, пішли до неї, підперли двері, щоб вона не вилізла, да й спалили її.</p>

	<figure class="illustration">
		<img class="illustration__image" loading="lazy" decoding="async" src="/-/i/Лисичка-сестричка — 01.png" alt="ЛИСИЧКА-СЕСТРИЧКА — Українська Народна Казка Про Тварин" title="ЛИСИЧКА-СЕСТРИЧКА — Українська Народна Казка Про Тварин">
		<figcaption class="illustration__caption">ЛИСИЧКА-СЕСТРИЧКА — Українська Народна Казка Про Тварин</figcaption>
	</figure>

	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p>Лисичка-сестричка. Н. П. Андреев, Указатель сказочных сюжетов по системе Аарне. Издание государственного Русского географического общества, Л., 1929. — 170. Зап. І. П. Новицький в с. Велика Снітинка Васильківського пов. Київської губ. Час запису не зазначений. Народные южнорусские сказки. Издал И. Рудченко, вып. 1, К., 1869; вып. 2, 1870., І, стор. 13—17. Паралелі: Харьковский сборник. Литературно-научное приложение к «Харьковскому календарю», вып. 1—12, Харьков, 1887—1898., вып. 9, 1895, стор. 471—473; Українські народні казки, вибрані для дітей. Упорядкував Б. Грінченко, К., 1907., стор. 29—35; Афанасьєв, стор. 4—5, 15; Северные сказки. Сборник Н. Е. Ончукова, СПб., 1909., стор. 307—308; Указатель сюжетов. [Составил В. Я. Пропп]. — Народные русские сказки А. Н. Афанасьева. В трех томах, т. 3, М., 1958., стор. 462. Відомі й інші записи даної казки з різних районів України — Полтавщини (Відділ рукописів Інституту мистецтвознавства, фольклору та етнографії ім. М. Т. Рильського АН УРСР., ф. 1-7, од. зб. 790, арк. 65; ф. 14-3, од. зб. 105, арк. 279—280), Чернігівщини (Відділ рукописів Інституту мистецтвознавства, фольклору та етнографії ім. М. Т. Рильського АН УРСР., ф. 1-2, од. зб. 278, арк. 294—296) та ін.</p>
			<p><a href="/Український фольклор Книги/Іван Березовський ☼ Казки про тварин/">Казки про тварин</a> (Українська народна творчість) — Київ: Наукова думка. — 1976 — 575 с.</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>


<article class="articleMain">
	<h1 class="articleMain__header">Лисичка-сестричка <br><span class="article__headerDescription">Українська народна казка про тварин</span></h1>
	<p>Украла собі лисичка-сестричка курочку та й біжить. Біжить та й біжить, от стала її ніч застигати. Бачить вона хатку, заходить туди, вклонилась звичайненько та й каже:</p>
	<p>— Добривечір, люди добрі!</p>
	<p>— Дай, Боже, здоров’ячка.</p>
	<p>— Пустіть переночувати!</p>
	<p>— Ой, лисичко-сестричко, у нас хатка маленька, — ніде буде тобі лягти.</p>
	<p>— Дарма, я під лавкою зігнуся, хвостиком обгорнуся та й переночую.</p>
	<p>Хазяї й кажуть:</p>
	<p>— Добре, ночуй!</p>
	<p>— А де ж я свою курочку подіну?</p>
	<p>— Пусти її під піч.</p>
	<p>От вона так і зробила. А вночі нишком устала, курочку з’їла й пір’ячко загребла.</p>
	<p>Другого дня встала раненько, вмилася біленько, господареві на добридень дала.</p>
	<p>— Ой, де ж це моя курочка?</p>
	<p>— А під піччю.</p>
	<p>— Я дивилась, там нема. Сіла та й плаче.</p>
	<p>— Тільки й було добра, що курочка, та й ту забрано. Віддай мені, хазяїне, за курочку качечку!</p>
	<p>Нема що робити — треба давати. Взяла лисичка качечку в мішок та й пішла. Біжить та й біжить, аж застигла її на дорозі ніч. Бачить вона хатку, заходить туди та й каже:</p>
	<p>— Добривечір, люди добрі! Ті їй:</p>
	<p>— Дай, Боже, здоров’я!</p>
	<p>— Пустіть переночувати!</p>
	<p>— Не можна, лисичко-сестричко: у нас хатка маленька, ніде буде тобі лягти.</p>
	<p>— Дарма, я під лавкою зігнуся, хвостиком обгорнуся та й переночую.</p>
	<p>— Ну, добре, ночуй!</p>
	<p>— А де ж я свою качечку подіну?</p>
	<p>— Пусти її в хлів між гуси.</p>
	<p>От вона так і зробила. А сама вночі нищечком устала, качечку з’їла й пір’ячко загребла.</p>
	<p>Другого дня встала раненько, вмилася біленько, хазяїнові на добридень дала.</p>
	<p>— А де ж моя качечка?</p>
	<p>Глянули в хлів — нема. Каже їй хазяїн:</p>
	<p>— Мабуть, гусей випускали, та випустили й її. А лисичка плаче:</p>
	<p>— Тільки й добра було, що качечка, та й ту забрано. Віддай мені, хазяїне, за качечку гусочку!</p>
	<p>Нема що робити — треба давати. Взяла вона гусочку в мішок та й пішла.</p>
	<p>Іде та й іде... Аж ізнову вечір настає. Бачить вона, що стоїть хатка, зайшла туди та й каже:</p>
	<p>— Добривечір, люди добрі! Пустіть переночувати!</p>
	<p>— Не можна, лисичко-сестричко: у нас хатка маленька, ніде буде тобі лягти.</p>
	<p>— Дарма, я під лавкою зігнуся, хвостиком обгорнуся, так і переночую.</p>
	<p>Люди кажуть:</p>
	<p>— Ну, добре, — ночуй!</p>
	<p>— А де ж я свою гусочку подіну?</p>
	<p>— Пусти в хлів до ягнят.</p>
	<p>От вона так і зробила. А сама вночі нищечком устала, гусочку з’їла і пір’ячко загребла.</p>
	<p>Другого дня устала раненько, вмилася біленько, хазяїнові на добридень дала, а тоді:</p>
	<p>— А де ж моя гусочка?</p>
	<p>Подивились — нема. От вона й каже хазяїнові:</p>
	<p>— Де я не бувала, такої пригоди не знала, щоб у мене що вкрадено!</p>
	<p>Хазяїн і каже:</p>
	<p>— То, може, ягнята затоптали її.</p>
	<p>А лисичка:</p>
	<p>— То вже як хоч, хазяїне, а віддай мені ягня. Нічого робити. Віддали.</p>
	<p>Узяла лисичка в мішок те ягня та й пішла. Іде та й іде, — застає її знову ніч. От вона, побачивши хатку, стала проситися на ніч:</p>
	<p>— Пустіть, люди добрі, переночувати!</p>
	<p>— Не можна, лисичко-сестричко: у нас хатка маленька, ніде буде тобі й лягти.</p>
	<p>— Дарма, я під лавкою зігнуся, хвостиком обгорнуся та й переночую.</p>
	<p>— Добре, — ночуй!</p>
	<p>— А де ж я своє ягня подіну?</p>
	<p>— Пусти в загороду.</p>
	<p>От вона так і зробила. А вночі нищечком устала та й з’їла те ягня.</p>
	<p>Другого дня встала раненько, вмилася біленько, хазяїнові на добридень дала, та й питає:</p>
	<p>— А де ж моє ягня?</p>
	<p>Далі сіла та й давай плакати та примовляти:</p>
	<p>— Де я не бувала, такої пригоди не знала, що одно було добро, та й те вкрадено.</p>
	<p>Хазяїн їй каже:</p>
	<p>— Ото невістка гнала воли, то, може, й випустила.</p>
	<p>От вона й каже йому:</p>
	<p>— Ну, як собі хоч, хазяїне, а віддай мені невістку!</p>
	<p>Свекор плаче, свекруха плаче, син плаче, діти плачуть. А лисичка таки зав’язала невістку</p>
	<p>в мішок. От іще вона не вийшла та якось там на часину одвихнулась із хати, а син узяв, вив’язав з мішка невістку, а ув’язав собаку.</p>
	<p>Прийшовши, лисичка взяла не розв’язуючи той мішок з собакою та й понесла. Несе та ще й приказує:</p>
	<p>— За курочку — качечку, за качечку — гусочку, за гусочку — ягнятко, а за ягнятко — невістку!</p>
	<p>Та як струсоне тим мішком, а собака: «Авурр!..» А лисиця:</p>
	<p>— А, капосна невістко, пособачилась! Ану, гляну на тебе, яка ти є.</p>
	<p>Сіла та й розв’язала мішок. Тільки розв’язала, собака звідти як не вискочить. Вона навтіки, собака за нею та далі в ліс... от-от дожене! Ні, таки добігла лисичка до нори, заховалась. Сидить вона в норі, а собака над норою — не може влізти. А лисичка і давай питатися ушей:</p>
	<p>— Ушечки мої любі, що ви думали-гадали, як від того проклятого хортища втікали?</p>
	<p>— Те ми, лисичко-сестричко, думали-гадали, щоб хорт не догнав, золотої кожушини не порвав.</p>
	<p>— Спасибі ж вам, мої любі ушечки, я вам сережки золоті куплю.</p>
	<p>Тоді до очей:</p>
	<p>— Що ви, оченьки мої любі, думали-гадали, як від того проклятого хортища втікали?</p>
	<p>— Те ми, лисичко-сестричко, думали-гадали, туди-сюди розглядали, щоб хорт не догнав, золотої кожушинки не порвав.</p>
	<p>— Спасибі ж вам, мої оченьки любі, я вам золоті окуляри куплю.</p>
	<p>Потім до ніг:</p>
	<p>— Що ви, ніженьки мої любі, думали-гадали, як від того проклятого хортища втікали?</p>
	<p>— Те ми, лисичко-сестричко, думали-гадали, швидше втікали, щоб хорт не догнав, золотої кожушини не порвав.</p>
	<p>— О, спасибі ж вам, мої ніженьки, я вам куплю червоненькі черевички з срібними підківками.</p>
	<p>— А що ти, хвостище-помелище, думало-гадало, як від того проклятого хортища втікало?</p>
	<p>А хвіст розсердився, що лисичка до нього так неласкаво заговорила, та й каже:</p>
	<p>— Те я думав-гадав, поміж ногами плутав, щоб хорт догнав, золоту кожушину зняв.</p>
	<p>Розсердилась лисиця на хвоста, та й вистромила його з нори:</p>
	<p>— На тобі, хортище-собачище, хвоста, відкуси, поки біле!</p>
	<p>А хорт як ухопив, так увесь і відкусив.</p>
	<p>От тоді лисиця пішла між зайці. А зайці ще тоді хвостатими були. Побачили вони, що лисиця куца, — давай з неї сміятися. Вона їм і каже:</p>
	<p>— Дарма, що без хвоста, але я вмію хоровода скакати.</p>
	<p>— Як?</p>
	<p>— Та так. Тільки треба вам хвости позв’язувати, то й ви навчитесь.</p>
	<p>— Ну, позв’язуй!</p>
	<p>Позв’язувала їм хвости, а сама збігла на шпиль та звідтіля як гукне:</p>
	<p>— Тікайте, бо йде вовчище!</p>
	<p>Зайці як сунуть в усі сторони, — так хвости й пообривали. Після того, як посходились докупи зайці, бачать — усі без хвостів. От і давай питатись один одного:</p>
	<p>— Ти був у лисички?</p>
	<p>— Був.</p>
	<p>— І я ж, братику, був!</p>
	<p>Почали вони змовлятись, щоб як-небудь віддячити лисиці. А вона й підслухала, бачить, що лихо, та мерщій з того лісу, більше про неї й не чули.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p>Українські народні казки про тварин. — К.: Україна, 2004. — 192 с: іл.</p>
			<p>Художник ілюстрацій К. Шалварова</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
</footer>
<!--#include virtual="/-/inc/general__page_end.inc" -->
