<!--#include virtual="/-/inc/general__page_start.inc" -->
<title>Іван Царевич і цар-дівиця ☼ Українська народна казка ☼ Народна творчість</title>
<meta name="Description" content="Українська народна казка Гуцульщини «Іван Царевич і цар-дівиця» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Іван Царевич і цар-дівиця.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Іван Царевич і цар-дівиця <br><span class="article__headerDescription">Українська народна казка Гуцульщини</span></h1>
	<p>Був бідний чоловік. У него народжувалися діти і всі вмирали. Хтось порадив йому, що як народиться дитинка, аби він закликав у куми того, хто йтиме дорогою в той час. Народилася дитинка, подивився він у вікно, аж тут їде цар. Ой, як царя кликати! Але йде чоловік. Припав на коліна. Цар спинив коні й питає:</p>
	<p>— Чого, чоловіче, хочеш?</p>
	<p>— У мене все діти вмирали, і мені сказали, що як народиться дитинка, то запросити в куми того, хто тоді буде їхати дорогою. І дитинка буде жити. І я дуже щиро вас прошу в куми.</p>
	<p>Цар сказав:</p>
	<p>— Я прийду. А коли це?</p>
	<p>— В неділю.</p>
	<p>В неділю приїхає цар з царицею, привозить немало гостинців і хлопчика вхрестили. Сказав цар дати йому ім’я Іван Царевич. Бо в самого царя дітей не було.</p>
	<p>Ріс той хлопчик, може, рік, може, два. Цар щонеділі приходив до него. І нарешті сказав:</p>
	<p>— Знаєте що? Я заберу вас усіх до себе. Вам буде краще і мені краще, бо я не можу так часто до вас ходити.</p>
	<p>І вся родина бідного чоловіка пішла жити до царя. А царська родина стала на то недобра. Вони думали, що із свої родини возьме когось цар за свойого, а він узяв такого бідака.</p>
	<p>Хлопчик так файно ріс, що мав десять років, а йому можна було дати п’ятнадцять. Чудово ріс. Куди би цар не йшов, усе брав його з собою, тішився ним. Вже йому двадцять проминуло, вже він дорослий. І наговорили цариці, як би на него щось видумати, щоби цар його не злюбив. Бо й цариця хотіла, щоби з її родини хтось був цареви за сина. І гай&nbsp;<sup>*</sup> надумали. Вибрехали на него, що він так говорив: «Коби&nbsp;<sup>*</sup> цар скорше помер, я би був царем». І сама цариця сказала це цареви.</p>
	<p>— Міністри чули, що він так говорив.</p>
	<p>Цар дуже на це обурився, скликав міністрів, царицю й Івана. І зачав питати:</p>
	<p>— Чи це правда, що ти таке казав, Іване? Щоби я помер? А Іван у сльозах говорить:</p>
	<p>— Неправда. Я це не казав.</p>
	<p>А всі підтвердили, що то правда.</p>
	<p>— Ми точно чули. Тоді цар сказав:</p>
	<p>— У другім царстві є зачарована цар-дівиця. Як ти ту дівицю дістанеш, то будеш жити і будеш царем. А не дістанеш, так тобі голова з плеч.</p>
	<p>А та цар-дівиця була так зачарована, що ніхто її не міг дістати. І були там мури, великі й високі, і сторожі було багато. Іван Царевич зажурився.</p>
	<p>На другий день цар дав йому сто рублів і сказав:</p>
	<p>— Іди купи коня і йди добувати цар-дівицю.</p>
	<p>Іде Іван Царевич на ярмарок купувати коня. Здибає його старенький-старенький дідик. І питає в него:</p>
	<p>— Що ти такий сумний, Іване Царевичу?</p>
	<p>Іван Царевич йому розповів, що йде коня купити, бо приказали йому ту дівчину добути.</p>
	<p>— Знаю, що мене чекає смерть. Каже дідик:</p>
	<p>— Не журися, Іване Царевичу, слухай мене. Я тебе пораджу. На ярмарку, на самім краю присилений дуже худий кінь. Ти того коня купи, і все буде добре.</p>
	<p>Іван так і зробив. Прийшов на ярмарок, а на краєчку стоїть худий-худий кінь. А той кінь був чарівний. Підійшов Іван до того чоловіка й питає, що просить за коня.</p>
	<p>— Сто рублів, — каже.</p>
	<p>Іван дав сто рублів і бере коня. І каже той чоловік:</p>
	<p>— Бери цего коня, і дев’ять день би ти його пас на росі до схід сонця.</p>
	<p>Іван забрав коня і пішов додому. Приходить він, а всі сміються.</p>
	<p>— Що ти купив за сто рублів? Кістки?</p>
	<p>А він нічого не каже, лиш водить коня пасти на росу до схід сонця. І за дев’ять день кінь став файний, блискучий, ситий. Всі аж чудуються.</p>
	<p>Прийшов той день, коли треба їхати по цар-дівицю. Зібрався Іван, набрав харчів у торбу й поїхав. Їхав пару день, уночі ночував на дереві, а коника пускав пасти. І під’їхає він до тих мурів. Поглянув і тяжко здихнув. А кінь до него заговорив:</p>
	<p>— Не журися, Царевичу. Я зараз перекинуся на орла. Ти мені сядь межи крила і полетимо. А цар-дівиця буде в садочку гуляти.</p>
	<p>Ти хустинкою закрий їй рот, хапай її на руки, клади на мене, і я перелечу з вами обома через мур.</p>
	<p>Так Іван і зробив. Перелетіли вони з цар-дівицею через мур і полетіли далеко-далеко, щоб їх не бачила сторожа. Та й сів орел на землю, перетворився на коня, і пішов кінь пасти траву. А цар-дівиця з Іваном сіли обідати. І дуже-дуже вдоволена вона була, що він її забрав.</p>
	<p>Сіли вони на коня і їдуть далі, до царя. Нарешті дивляться, два люди так моцно&nbsp;<sup>*</sup> б’ються, що страшне. Зліз він з коня, підійшов до них і питає:</p>
	<p>— Чого ви, люди, так б’єтеся? Кажуть вони:</p>
	<p>— Наш тато помер, і лишилися мітла й клюка&nbsp;<sup>*</sup>. Не можемо поділитися.</p>
	<p>Іван розсміявся.</p>
	<p>— Такі дорогі річи! Та й ви над тим б’єтеся? А вони йому відповідають:</p>
	<p>— Чого не знаєш, не говори. Це чарівні річи. Мітлою махнеш — вулиця війська паде, клюкою потягнеш — решту в полон забереш.</p>
	<p>Іван подумав, що ці річи здалися би йому. І каже:</p>
	<p>— Я вас погоджу.</p>
	<p>— Погоди, будь ласка. Він сказав їм так:</p>
	<p>— Я наберу в жмені піску і посію. Збирайте цей пісок. Хто більше назбирає, того буде все.</p>
	<p>Пустилися вони збирати той пісок. То там навіяв вітер купочку, то там. І відійшли вони за тим піском далеко. Іван уздрів, що вони так далеко відійшли, схапав ту мітлу й клюку, сів на коня і навтіки. Ті вернулися, назбиравши піску, що ледве принесли, а тут нема вже ні Івана Царевича з цар-дівицею, ні мітли, ні клюки.</p>
	<p>А Іван Царевич доїхає до царських палат, а там страшне. Війська обступили палати і хотять царя вбити. Вони злізають обоє з коня. Він бере мітлу, а цар-дівиця — клюку. І давай воювати. Іван Царевич махне — вулиця війська паде. А цар-дівиця все клюкою в полон бере.</p>
	<p>Розбили вони то все, прибрали, підійшли до царської палати, а цар ні живий, ні вмерлий. Поблагословив їх цар, зразу дав Іванови корону й сказав:</p>
	<p>— Будеш царювати, а я буду віка доживати.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__footnotes">
			<p><sup>*</sup> Гай — вживається для позначення швидкого розвитку подій.</p>
			<p><sup>*</sup> Коби́ — якби.</p>
			<p><sup>*</sup> Мо́цно — сильно.</p>
			<p><sup>*</sup> Клюка́ — палиця-кривулька.</p>
		</div>
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Село Рожнів, Косівського району, Івано-Франківської області 28 березня 1986 року Намісниченко Теодозія Дмитрівна (1905 року народження)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Гуцульщини/">Фольклор Гуцульщини</a></li>
	</ul>
</footer>
<!--#include virtual="/-/inc/general__page_end.inc" -->
