<!--#include virtual="/-/inc/general__page_start.inc" -->
<title>Іван Івануш ☼ Українська народна казка ☼ Народна творчість</title>
<meta name="Description" content="Українська народна казка Гуцульщини «Іван Івануш» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Іван Івануш.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Іван Івануш <br><span class="article__headerDescription">Українська народна казка Гуцульщини</span></h1>
	<p>Була бідна циганська сім’я. Було в тій сім’ї аж семеро дітей. Жінка зварила кулешу, сіли всі їсти і з’їли ту кулешу. А на кришечку насіло повно мух. А господар, Іван Івану́ш, підійшов, тарахнув раз та й убив усіх. Порахував, а тих мух було сто. І він собі приліпив на чолі папір, а там було написано: «Іван Івану́ш убив за раз сто душ». Та й іде по селу шукати роботи.</p>
	<p>Зустрічається Іван Івануш з чортом. А чорт питає:</p>
	<p>— Ти шукаєш служби? Циган відповідає:</p>
	<p>— Так.</p>
	<p>— То йди до мене, будеш у мене служити. Най буде, йду.</p>
	<p>— Ходи, я покажу, що будеш робити. Ходім, — каже, — по воду.</p>
	<p>Чорт узяв волову шкіру і пішли по воду. Набрали води. Чорт каже:</p>
	<p>— Будеш носити воду цею шкірою, що я.</p>
	<p>А Іван ту шкіру навіть підоймити не годен. Чорт поніс сам. А на другий день чорт посилає з тою шкірою по воду Івана. А Іван то кинути не годен. Пішов з ножем до керниці, сів і обдовбує довкола керниці. Чорти його чекають, а його нема. Довго чекали, а так прийшли туди за ним. Приходять, а Іван довбе ножиком довкола керниці. Питаються в него:</p>
	<p>— Що ти робиш, Іване? Він відповідає:</p>
	<p>— Я не буду вам потроху води носити. Я цілу керницю принесу.</p>
	<p>— Що ти, Іване, ти нам хату затопиш.</p>
	<p>Та набрали води в тоту шкіру волову й понесли додому. Кажуть чорти:</p>
	<p>— Тепер підемо в ліс.</p>
	<p>Прийшли в ліс, чорт витяг смереку з корінням і взяв на плечі. І сказав:</p>
	<p>— Отак будеш брати й носити.</p>
	<p>А він не годен так носити. Набрав мотуззя, пішов у ліс та й в’яже смереку до смереки. Та й не стало йому мотуззя, він налупив личчя та й далі в’яже. Та й сидів у лісі до вечора. А чорти чекали, чекали та й пішли за ним.</p>
	<p>— Що ти тут, Іване, робиш? А Іван каже:</p>
	<p>— Я не буду вам по одній смереці носити. Я вам увесь ліс за раз принесу до хати.</p>
	<p>— Та що ти, Іване? Та ти нам хату завалиш. Взяв чорт смереку й поніс додому.</p>
	<p>На другий день чорт сказав:</p>
	<p>— Ходім, Іване, яблука рвати.</p>
	<p>Пішли в сад, вилізли на яблуню і рвали. Чорт рве скоро, а Іван кусає яблука, їсть. Не рве, бо знає, що він не годен більш урвати, як чорт. Чорт притяг верх і рве, а Іван ніби й собі до тої гілляки причепився. Чорт обірвав гілляку й пустив. А Іван тримався за ту гілляку, і ним кинуло аж у копиці, що на землі були. А там був заєць, і він імив того зайця. І каже:</p>
	<p>— Не буду більше рвати яблука, бо я впав. Чорт зліз з яблуні й пішли додому.</p>
	<p>На другий день каже чорт:</p>
	<p>— Ану, Іване, хто з нас годен дужче побігти?</p>
	<p>Прийшли вони на корчованку, де пнів багато викорчуваних. І сказав чорт:</p>
	<p>— Тут будемо бігти. Хто дужче побіжить.</p>
	<p>А Іван каже:</p>
	<p>— Я маю меншого брата. Ти перший раз з моїм братом побіжи. Та й Іван пустив зайця, і чорт разом з ним побіг. Як побігли тими пнями! Заєць легший та й скоро побіг, а чорт не міг його наздогнати.</p>
	<p>Прийшли вони додому, а на другий день чорт каже:</p>
	<p>— Ходім свистати. Хто дужче свисне.</p>
	<p>А хитрий циган зробив собі такий гачок. Та й ідуть вони свистати. Свиснув чорт, луна лісом відбивається. Свиснув чорт другий раз — листя з дерев попадало на землю. І каже чорт:</p>
	<p>— Тепер свищи ти.</p>
	<p>— Як я, — каже, — свисну, то тобі очі можуть повипадати. Замотай очі, аби тобі не випали.</p>
	<p>— Добре, — сказав чорт, — замотуй.</p>
	<p>Замотав він чортови очі катраном, і свище Іван. Трошки свиснув та як дав йому тим гачком, то пробив катран і вибив око. І сказав чорт:</p>
	<p>— Більше не свищи, бо вже й так мені одно око почуріло&nbsp;<sup>*</sup>. А на другий день каже чорт:</p>
	<p>— Підемо кидати вгору булаву. Хто вище кине?</p>
	<p>Та й кинув чорт булаву вгору — булава вернулася десь за півгодини.</p>
	<p>І сказав чорт:</p>
	<p>— Дивись, я кидаю ще раз.</p>
	<p>Та як кинув чорт ще раз, то зо дві-три годині тої булави не було. А як вернулася, то на півметра в землю забилася. А Іван каже.</p>
	<p>— Я не буду так кидати, щоб вона верталася. Я як кину, то там вона й лишиться. У мене там є тато, мама й браття. Я кину їм булаву, вони будуть з неї кулі робити та чортів бити.</p>
	<p>Та й рукою махає Іван над собою.</p>
	<p>— Розступіться, святі, щоб я вас не побив. А чорт напудився та й каже:</p>
	<p>— Та де?! Не даю я булави на кулі. Та взяв булаву і поніс її додому.</p>
	<p>А ввечері радяться чорти, що робити з циганом. Та й кажуть йому, би він собі вже йшов додому. А він сказав:</p>
	<p>— Міх грошей. Інакше не піду. Вони йому сказали:</p>
	<p>— Вже нам слуги не треба. Іди собі. Але він не йде. Що робити?</p>
	<p>Пішов Іван спати. Але він подумав, що вони можуть щось із ним зробити, і пішов спати не на то місце, де все спав. Там, де</p>
	<p>Іван все спав, він поклав трухлу ковню&nbsp;<sup>*</sup> і накрив її своїм сардаком&nbsp;<sup>*</sup>. А сам пішов у друге місце спати.</p>
	<p>А чорти в дванадцятій годині ночі повставали і всі дванадцять били булавами по тій накритій сардаком ковні. І побили її геть і сардак пірвали на шкамутки&nbsp;<sup>*</sup>. Пішли всі до хати, та й говорить оден:</p>
	<p>— Я так дав йому, що він і не кинувся. А другий каже:</p>
	<p>— Я теж йому так дав, що він і не писнув.</p>
	<p>І всі вони раді, що вбили цигана. А на рано приходить до хати Іван і каже:</p>
	<p>— Мене так блохи кусали цеї ночі, що я спати не міг.</p>
	<p>А чорти думають: «Як ми його били, а він говорить, що блохи кусали. Мусимо давати йому гроші, аби він ішов від нас геть». І набрали йому міх грошей. А він каже:</p>
	<p>— Піднесіть мені цей міх додому.</p>
	<p>То вони дали йому ще одного чорта, і той чорт поніс йому міх з грішми додому. Приніс чорт мішок, поклав у хаті й сів на лавицю. А циган шепнув жінці, аби набрала в міх вовни. Хоче показати чортови, який він моцний. Узяв він одною рукою той міх з вовною та й кинув на під. А діти кричать:</p>
	<p>— Мамо, їсти! Мамо, їсти! А вона їм каже:</p>
	<p>— Їжте дідька.</p>
	<p>А дідько, як це вчув, то так з хати тікав, що чуть ноги не поломив.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__footnotes">
			<p><sup>*</sup> Чурі́ти — текти.</p>
			<p><sup>*</sup> Ко́вня — шматок колоди або викорчуваний пеньок.</p>
			<p><sup>*</sup> Сарда́к — гуцульська куртка з домотканого сукна.</p>
			<p><sup>*</sup> Шкаму́тки — клапті.</p>
		</div>
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Село Старий Косів, Косівського району, Івано-Франківської області 26 лютого 1989 року Лукашко Марія Федорівна (1925 року народження)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Гуцульщини/">Фольклор Гуцульщини</a></li>
		<li><a href="/Українська міфологія/Чорт.html">Чорт в українській міфології</a></li>
	</ul>
</footer>
<!--#include virtual="/-/inc/general__page_end.inc" -->
