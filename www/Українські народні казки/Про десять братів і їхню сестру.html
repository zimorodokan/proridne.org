<!--#include virtual="/-/inc/general__page_start.inc" -->
<title>Про десять братів і їхню сестру ☼ Українська народна казка ☼ Народна творчість</title>
<meta name="Description" content="Українська народна казка Буковини «Про десять братів і їхню сестру» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Про десять братів і їхню сестру.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Про десять братів і їхню сестру <br><span class="article__headerDescription">Українська народна казка Буковини</span></h1>
	<p>Було в царя десять синів. І мала народитися ще одна дитина. Цар каже:</p>
	<p>— Як народиться дочка, то я знищу всіх синів, а як син буде — най жиють. Підготовив він десять трун, на кожного сина. Поклав ті труни в окрему кімнату і сказав жінці:</p>
	<p>— Як народиться дочка-королева, то в цих трунах поховаєм синів. Тоді каже їм мама:</p>
	<p>— Забирайтеся з дому, бо батько вас має знищити. Як не вірите, то подивіться.</p>
	<p>І показала їм тих десять трун. Тоді вони зібралися в путь і радяться:</p>
	<p>— Як де яку дівчину здибем, то вб’єм, бо ми маємо через дівчину загинути.</p>
	<p>А як збиралися, то мати їм сказала:</p>
	<p>— Як народиться син, то я вивішу білий прапор. Тоді ви вертайтеся додому. А як народиться дівчина — вивішу червоний. Як побачите його, то тікайте далі.</p>
	<p>Вони й забралися. Скілко де ходили, скілко шукали, все дивилися, який мама прапор викине. І викинула мама червоний прапор. Побачили вони його і почали тікати далі.</p>
	<p>Сестра їхня виросла, має вже років п’ятнадцять, а сини все ходять. І тоді вона питає матері свої:</p>
	<p>— Мамо, були в мене брати чи не було? Чи я сама-одна родилася у вас?</p>
	<p>Каже до неї мати:</p>
	<p>— Було в тебе десять братів. А як ти мала народитися, батько мав їх знищити. І вони забралися в світ.</p>
	<p>А дівчина каже:</p>
	<p>— Як у мене було десять братів, то я йду їх шукати.</p>
	<p>— Не шукай, бо не найдеш їх, а як найдеш, то вони тебе вб’ють. А дівчина їй:</p>
	<p>— Як їх нема, то й мене не треба. Як уб’ють, то вб’ють. Я йду. Зібралася вона і пішла їх глядіти. Мати дала їй їхні сорочки і каже:</p>
	<p>— Як найдеш їх, то скажи, що мати передала їм ці сорочки. Ішла вона, гляділа їх. Довго гляділа і попала до них. Дома був тілко один з них, а всі інші пішли на полювання. Питає вона того хлопця:</p>
	<p>— Ви не знаєте, де живуть такі десять хлопців?</p>
	<p>— А нащо ти їх шукаєш? Що ти за їдна? А вона й каже йому:</p>
	<p>— Це мої десять братів. Як я мала народитися, то батько хотів їх знищити. І вони забралися з дому. Тепер я виросла і пішла їх глядіти. Бо як їх нема, то й мене не треба.</p>
	<p>Прийшли всі брати. А той каже:</p>
	<p>— Прийшла наша сестра. Що будем з нею робити? Вб’єм її чи не вб’єм?</p>
	<p>Той каже так, а той так. Договорилися вони, щоб не вбивати її.</p>
	<p>— Ми будемо ходити на полювання, а вона най нам їсти варить. Най жиє з нами.</p>
	<p>Втішилася вона, що вони її не вбили і мають за сестру. Брати пішли на полювання, а вона вийшла надвір і зірвала десять квіток троянд, щоб кожному квіточку дати. Як дала вона їм тих десять троянд, вони всі перекинулися на ворони і полетіли. Бо ті квіти були зачаровані, їх не можна було рвати. Полетіли браття, а вона лишилася. Приходи до неї бабка і каже:</p>
	<p>— Нащо ти зачіпала ці квіти? Вони ж зачаровані. А вона каже до бабки:</p>
	<p>— А що зробити, щоб їх врятувати?</p>
	<p>— Я тобі скажу, що зробити. Як зможеш витримати, то врятуєш їх, а як не зможеш, то не врятуєш, — каже бабка. — Як ти сім років ні до кого не заговориш і не засмієшся, то врятуєш їх.</p>
	<p>Тоді пішла вона додому. І ні до кого не говорила, і ні до кого не сміялася — абсолют нічого. Ходи вона і мовчить. Що їй говоря, що крича, що сваря, а вона мовчить, як оцей стіл.</p>
	<p>Тоді батько захотів її одружити. Найшовся такий, що її брав, а вона далі не говори. Той взяв її і жив з нею. Остається їй ще семий рік відбути, а чоловік розсердився, що вона не говори, і хоче її покидати. Але якось ще витерпів той рік. І як вона той рік відбула, то заговорила та засміялася. А брати-ворони прилетіли і перекинулися на людей. Батько так утішився синами й дочкою, що зробив пір на весь мір.</p>
	<p>Я там був, і пив, і їв. По бороді текло, а в рот нічого не попало.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Василівці, Сокирянського району, Чернівецької області 9 серпня 1985 року Данилов Олекса Степанович (1915 року народження)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Буковини/">Фольклор Буковини</a></li>
	</ul>
</footer>
<!--#include virtual="/-/inc/general__page_end.inc" -->
