<!--#include virtual="/-/inc/general__page_start.inc" -->
<title>Івасик-телесик ☼ Українська народна казка ☼ Народна творчість</title>
<meta name="Description" content="Українська народна казка Покуття «Івасик-телесик» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Івасик-телесик.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Івасик-телесик <br><span class="article__headerDescription">Українська народна казка Покуття</span></h1>
	<p>Були дід та й баба і мали одного хлопчика. Назвали його Івасиком. Він мав і друге ім’я — Телесик. Івасик на річці рибу ловив. Сидів на березі з вудкою і ловив. І прийшла відьма, і його забрала. І принесла його до свої хати. Вона мала там велику обслугу. І сказала:</p>
	<p>— Зараз буде смачний обід.</p>
	<p>Залишила відьма одну служницю, щоб вона цего Телесика спекла їм на обід. А сама пішла на лови. Служниця напалила в печі і взяла лопату. І сказала Телесикови, би він на ту лопату сідав. А він поклав на лопату руку. Вона сказала:</p>
	<p>— Не так.</p>
	<p>Він поклав ногу. Вона сказала:</p>
	<p>— Не так.</p>
	<p>Поклав голову, а вона знов:</p>
	<p>— Не так.</p>
	<p>А він тоді її каже:</p>
	<p>— Покажи, як.</p>
	<p>Вона сіла на лопату, а він її шурнув у піч. Шурнув у піч та й заткав заткальницею. А сам пішов з хати і виліз на дерево.</p>
	<p>А всі відьми позбігались на обід, витягнули з печі м’ясо, почали їсти. Їли і казали, що дуже смачне. А він згори, з дерева крикнув, що вони їдять відьму. Вони повискакували надвір і почали гризти дерево, щоби його звідти взяти. Уже догризають вони дерево. І надлетіли гуси, і він зачав їх просити:</p>
	<p>Гуси, гуси, гусенята, возьміть мене на крилята. І пролетіли перші гуси — не брали його. Другі летіли — не брали. А послідня гуска летіла і взяла Телесика. І принесла його додому. І посадила його гуска на комінку. А в хаті баба зварила пироги і каже:</p>
	<p>— Се тобі, діду, а се мені.</p>
	<p>А Телесик кричить з комінка:</p>
	<p>— А мені?!</p>
	<p>Вони, вийшли з хати, побачили Івасика-Телесика і зняли його на землю. І дуже зраділи вони, що повернувся їх синок. І поклали його на столець, і казці конець.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Олещина, Тлумацького району, Івано-Франківської області 16 липня 1992 року Бойків Михайло Прокопович (1925)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>


<article class="articleMain">
	<h1 class="articleMain__header">Івасик <br><span class="article__headerDescription">Українська народна казка Чернігівщини</span></h1>
	<p>Жив-був дід і баба, і був у них синок Івасик-Телесик. От підріс синок і каже:</p>
	<p>— Тату, зроби мені золотий човник і срібне весло. Я буду рибку ловити і вас годувати.</p>
	<p>Батько зробив золотий човник і срібне веселечко. От Івасик плаває на озері та рибку ловить, а мама йому їсти носить та все гукає:</p>
	<p>Івасику-Телесику,</p>
	<p>приплинь, приплинь до бережка,</p>
	<p>я тобі їстоньки-питоньки принесла.</p>
	<p>Івасик припливе до бережка віддасть мамі рибку, пообідає і знову попливе ловити. Аж раз зла відьма підслухала, як мама звала Івасика і захотіла вона його украсти. Прийшла до річки і гукає:</p>
	<p>Івасику-Телесику,</p>
	<p>приплинь, приплинь до бережка,</p>
	<p>я тобі їстоньки-питоньки принесла.</p>
	<p>А Івасик добре знав мамин голосок та й каже:</p>
	<p>— Ти не моя мама! У моєї мами голосочок тоненький, а не такий як у тебе.</p>
	<p>Відьма думала, думала і придумала. Пішла до коваля і просить:</p>
	<p>— Ковалику, ковалику, підкуй мені голосок, щоб був як в Івасикової мами. Коваль і підкував їй голосок. На другий раз прийшла відьма на бережок та й гукає:</p>
	<p>Івасику-Телесику,</p>
	<p>приплинь, приплинь до бережка,</p>
	<p>я тобі їстоньки-питоньки принесла.</p>
	<p>Івасик подумав, що то мама і приплив. А тут відьма його й забрала. Принесла відьма Івасика додому і каже дочці Оленці:</p>
	<p>— Оленко, натопи добре піч та засмаж Івасика на вечерю, а то до нас гості прийдуть.</p>
	<p>Оленка натопила пічку і каже Івасикові:</p>
	<p>— Івасику, сядь на лопатку.</p>
	<p>А Івасик і каже:</p>
	<p>— Я не вмію, покажи.</p>
	<p>Оленка сіла на лопатку, а Івасик її й запхав у піч. А сам бігом з хати і заліз на тополю, щоб відьма не знайшла.</p>
	<p>Прийшли ввечері гості, відьма вийняла з печі м’ясо, сама наїлася і гостей нагодувала. Потім вийшла надвір, качається і каже:</p>
	<p>— Покочуся, повалюся, Івасикого м’ясця наївшись.</p>
	<p>А Івасик з тополі кричить:</p>
	<p>— Не Івасикого, а Оленчиного!</p>
	<p>Відьма розсердилася і давай гризти тополю, щоб Івасик упав. От-от догризе, аж тут летять гуси-лебеді. Івасик і просить:</p>
	<p>Гуси, гуси-лебедята,</p>
	<p>Візьміть мене на крилята.</p>
	<p>Понесіть до матінки й батечка.</p>
	<p>Буде вам і пити, й їсти</p>
	<p>І на овсі сісти.</p>
	<p>А гуси й кажуть:</p>
	<p>— Хай тебе загриві беруть.</p>
	<p>От летять загриві, а Івасик просить:</p>
	<p>Гуси, гуси-лебедята,</p>
	<p>Візьміть мене на крилята.</p>
	<p>Понесіть до матінки й батечка.</p>
	<p>Буде вам і пити, й їсти</p>
	<p>І на овсі сісти.</p>
	<p>Загриві й кажуть:</p>
	<p>— Там ще білі летять, хай вони тебе беруть.</p>
	<p>Летять білі, а Івасик гукає:</p>
	<p>Гуси, гуси-лебедята,</p>
	<p>Візьміть мене на крилята.</p>
	<p>Понесіть до матінки й батечка.</p>
	<p>Буде вам і пити, й їсти</p>
	<p>І на овсі сісти.</p>
	<p>Гусочки й забрали малого, принесли додому. Став Івасик під вікно і слухає, чи журяться за ним батько з матір’ю. А матінка пиріжків напекла та й каже:</p>
	<p>— Це тобі, а це мені, це тобі, а це знов мені.</p>
	<p>А Івасик і гукає:</p>
	<p>— А мені?</p>
	<p>Батьки почули, вибігли у двір, зраділи, обнімають Івасика, а він і каже:</p>
	<p>— І гусочок нагодуйте, це вони мене на крилечках принесли.</p>
	<p>Батько дав гускам водички і вівса насипав. Вони наїлися і полетіли, а Івасик з батьками стали жити-поживати і добра наживати.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>16 (4331). Івасик. СУС 327F. Записано 2008 року. Потапенко Галина Яківна (1938). Чернігівська область, Городнянський район, Івашківка</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>


<article class="articleMain">
	<h1 class="articleMain__header">Івасик-Телесик <br><span class="article__headerDescription">Українська народна казка Кіровоградщини</span></h1>
	<p>Жили собі дід та баба, і був у них хлопчик Івасик-Телесик. Підріс він і каже дідові:</p>
	<p>— Зробіть мені човник і срібне веселечко, я буду рибку ловити.</p>
	<p>Зробив дід човник і срібне веселечко. Плаває Івасик човником, лове рибку і каже:</p>
	<p>— Ловись, рибко, велика та маленька!</p>
	<p>Рибка собі й ловиться.</p>
	<p>От бабка наварила кулешику, прийшла на берег і гукає:</p>
	<p>— Івасику-Телесику, наварила баба кулешику! Приплинь до бережка!</p>
	<p>Івасик приплив до бережка, поїв кулешику, віддав бабці рибку і знов співає:</p>
	<p>— Ловись, рибко, велика та маленька!</p>
	<p>Почула той спів змія, приповзла і співає грубим голосом:</p>
	<p>— Івасику-Телесику, наварила баба кулешику! Приплинь до бережка!</p>
	<p>Івасик відповідає:</p>
	<p>— Моя бабка співає тоненьким голоском, а не таким грубим, як ти.</p>
	<p>От змія пішла до коваля і каже:</p>
	<p>— Накуй мені язичок на тоненький голосок.</p>
	<p>Коваль і накував їй язичка. Вона прийшла на берег і співає тоненьким голосом:</p>
	<p>— Івасику-Телесику, наварила баба кулешику! Приплинь до бережка!</p>
	<p>Івасик приплив, змія схопила його і понесла в ліс до своєї хатки. Каже своїй дочці Оленці-зміючці:</p>
	<p>— Розпали піч і спечи мені Івасика, а я піду гостей кликати.</p>
	<p>Оленка напалила піч, поставила лопату і каже:</p>
	<p>— Сідай на лопату, я тебе суну в піч.</p>
	<p>А Івасик каже:</p>
	<p>— Я не вмію сідати, покажи, як.</p>
	<p>Оленка сіла на лопату, а Івасик сунув її в піч, і закрив затулою.</p>
	<p>А змія веде гостей і чує, що пахне смаженим м’ясом. А Івасик тим часом виліз на дуб і каже:</p>
	<p>— Пахне Оленчиним м’ясом.</p>
	<p>Змія побачила на вершечку дуба Івасика і почала гризти дуб. Тут летять гуси. Івасик проситься:</p>
	<p>— Гуси-гусенята, візьміть мене на крилята, завезіть мене до мого тата.</p>
	<p>А гуси відповідають:</p>
	<p>— Хай тебе другі візьмуть.</p>
	<p>А змія все гризе дуба. От летять другі гуси. Івасик і їх просить:</p>
	<p>— Гуси-гусенята, візьміть мене на крилята, завезіть мене до мого тата.</p>
	<p>А вони відповідають:</p>
	<p>— Хай тебе треті візьмуть.</p>
	<p>От летить гусеня, а Івасик просить:</p>
	<p>— Гусеня, візьми мене на крилята, завези мене до мого тата.</p>
	<p>Гусеня взяло його на крила і полетіло. А змія перегризла дуба, він впав і убив її.</p>
	<p>А гусеня принесло Івасика і посадило на дах біля комина та й полетіло далі. А баба напекла пирогів, ділиться з дідом і каже:</p>
	<p>— Це тобі, а це мені.</p>
	<p>А Івасик з даху:</p>
	<p>— А мені?</p>
	<p>Вийшли вони надвір, а Івасик сидить на даху. Зняли його, скупали, переодягли в нову сорочку, нагодували пирогами. Та зажили собі щасливо.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>173 (8066). Івасик-Телесик. СУС 327. Записала Тацієнко Дарина 2010 року. Лужанська Віра Павлівна (1930). Кіровоградська область, Голованівський район, Свірневе</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>


<article class="articleMain">
	<h1 class="articleMain__header">Івасик-Телесик <br><span class="article__headerDescription">Українська народна казка Чернігівщини</span></h1>
	<p>Жили собі тато і мама і мали вони хлопчика. Звали його Івасиком. От він підріс трішки та й каже:</p>
	<p>— Тату, купи мені лодочку і золоте веселечко. Я попливу рибку ловити.</p>
	<p>От тато поїхав у город, купив на базарі лодочку і золоте веселечко. Привіз додому та й пішов Івасик на річку рибу ловити. А мама каже:</p>
	<p>— Я принесу обідать. Коли погукаю тебе, ти припливи.</p>
	<p>Поплив хлопчик ловити рибку, а мама прийшла і гукає:</p>
	<p>Івасику-Телесику!</p>
	<p>Несу тобі кулешику</p>
	<p>Всього добра та й нетрохи.</p>
	<p>Почув Івасик мамин голосок і приплив до бережка. Оддав рибку, наївся і знову поплив. Почула це Змія. От вона прийшла до бережка та й гукає грубим голосом:</p>
	<p>Івасику-Телесику!</p>
	<p>Несу тобі кулешику</p>
	<p>Всього добра та й нетрохи.</p>
	<p>А він і каже:</p>
	<p>— Е, це не мамин голосок. Не припливу до бережка.</p>
	<p>Змія бігом побігла до коваля:</p>
	<p>— Ковалику, голубчику! Скуй мені такий голосок, як в Івасикової мами.</p>
	<p>Він і скував їй голосок. Прибігла вона бережка та й знову гукає:</p>
	<p>Івасику-Телесику!</p>
	<p>Несу тобі кулешику</p>
	<p>Всього добра та й нетрохи.</p>
	<p>Каже Івасик:</p>
	<p>— Це мамин голосок. Лодочку повертаю, до бережка гребу, зараз я припливу.</p>
	<p>Приплив до бережка, а змія його хап і понесла додому. А вдома була дочка Оленка. Змія й каже їй:</p>
	<p>— Оленко, ти затопи пічку і засмаж Івасика. А я піду, гостей погукаю.</p>
	<p>Оленка затопила пічку, внесла лопатку та й каже Івасикові:</p>
	<p>— Сідай на лопатку, я поцотікаю тебе.</p>
	<p>Він положив руку та й питає:</p>
	<p>— Отак?</p>
	<p>— Ні.</p>
	<p>— А може так?- та й положив ногу.</p>
	<p>— Ні, не так!</p>
	<p>— А ти покажи, як.</p>
	<p>Вона сіла на лопатку, а Івасик її цоки-цоки та в піч. Піч закрив заслінкою, а сам заліз на високе дерево і сидить.</p>
	<p>Приходить змія, приводить гостей, вийняла з печі Оленку і з’їла її з гостями, а кісточки під дерево викинула. І каже:</p>
	<p>— Покочуся, повалюся по Івасикових кісточках.</p>
	<p>А Івасик сидить на дереві та й каже:</p>
	<p>— Покочуся, повалюся по Оленчиних кісточках.</p>
	<p>Дивиться змія, а хлопець на дереві сидить. Вона давай гризти те дерево з своїми гостями. Гризли, гризли та й поламали зуби. Побігли знов до коваля, а він скував їм зуби. Вони прибігли догризати дерево, а воно вже почало хитатися. Аж летять двоє гусочок. Він і просить:</p>
	<p>Гусяточка, лебедяточка,</p>
	<p>Візьміть мене на криляточка.</p>
	<p>Понесіть мене до тата й мами.</p>
	<p>Буде вам і їсти, й пити,</p>
	<p>Всього добра та й нетрохи.</p>
	<p>А вони й кажуть:</p>
	<p>— Та ми спішимо. А за нами летить одне гусяточко. Ти його попроси.</p>
	<p>Долітає те гусяточко, Івасик й просить:</p>
	<p>Гусяточко, лебедяточко,</p>
	<p>Візьми мене на криляточка.</p>
	<p>Понеси мене до тата й мами.</p>
	<p>Буде тобі і їсти, й пити,</p>
	<p>Всього добра та й нетрохи.</p>
	<p>Гусяточко взяло його на криляточко і полетіли. Тільки він злетів з дерева, як воно впало на змію і вбило її. А гусяточко принесло додому Івасика. А його тато й мама ділять в хаті насіннячко.</p>
	<p>— Це тобі, а це мені.</p>
	<p>А Івасик з-під вікна:</p>
	<p>— А мені?</p>
	<p>Каже мама:</p>
	<p>— Ой, десь Івасика голос чути!</p>
	<p>Вийшли надвір, а там Івасик. Вони зраділи, забрали його в хату. А гусяточко ходить по двору. Івасик і каже:</p>
	<p>— Оце гусяточко мене врятувало. Дай те йому пшенички та водички.</p>
	<p>І стало воно жити в них. А Івасик знову став на рибку ловити і вже не боявся змії.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>165 (3994). Івасик Телесик. СУС 327. Записав Микола Зінчук 27 жовтня 2007 року. Ващенок Марія Іванівна (1940). Чернігівська область, Носівський район, Плоске</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>


<article class="articleMain">
	<h1 class="articleMain__header">Івасик-Телесик <br><span class="article__headerDescription">Українська народна казка Чернігівщини</span></h1>
	<p>Жили-були дід та баба. Дітей у них не було. Журяться вони, журяться, хто ж їхньої смерті догляне. От баба й просить діда:</p>
	<p>— Поїдь, діду, у ліс та й вирубай мені деревинку, та зробимо колиску. Буду я хоч деревинку колихать.</p>
	<p>Поїхав дід, вирубав деревинку, зробив колиску. Положила баба ту деревинку в колиску і стала колискову співать. Полягали вони спати, а вранці бачать, аж з тієї деревинки та став синок маленький. І назвали того синочка Телесиком.</p>
	<p>Росте той синок на втіху бабі й діду. От підріс і каже:</p>
	<p>— Зробіть мені, тату, золотий човник, буду я рибу ловити та вас годувати.</p>
	<p>Зробив дід золотий човник, поплив Телесик ловити рибку. Ловить рибку, ловить та діда й бабу годує. А баба йому їсти носить. Та й приказує:</p>
	<p>— Дивись, синочку, як я гукатиму, то пливи до берега, а як хто чужий, то пливи далі.</p>
	<p>От наварила мати йому їсти, прийшла до берега, та й гукає:</p>
	<p>Телесику, Телесику!</p>
	<p>Приплинь, приплинь до бережка!</p>
	<p>Я тобі їстоньки й питоньки принесла.</p>
	<p>Телесик почув та й пливе до бережка. Наївся, напився і поплив далі рибку ловити. А змія підслухала, як мати гукала Телесика, прийшла до берега і стала гукати товстим голосом:</p>
	<p>Телесику, Телесику!</p>
	<p>Приплинь, приплинь до бережка!</p>
	<p>Я тобі їстоньки й питоньки принесла.</p>
	<p>Почув Телесик, що то не материн голосок та й поплив далі. А змія стояла-стояла та й пішла.</p>
	<p>От мати Телесикова наварила йому обід, понесла до бережка та й кличе:</p>
	<p>Телесику, Телесику!</p>
	<p>Приплинь, приплинь до бережка!</p>
	<p>Я тобі їстоньки й питоньки принесла.</p>
	<p>Почув Телесик материн голосок, приплив до бережка, наївся, напився, оддав рибку, яку наловив, і поплив далі.</p>
	<p>А змія приходить до берега і гукає Телесика товстим голосом:</p>
	<p>Телесику, Телесику!</p>
	<p>Приплинь, приплинь до бережка!</p>
	<p>Я тобі їстоньки й питоньки принесла.</p>
	<p>А він почув, що то не материн голос, та й поплив далі. Бачить змія, що нічого не зробить, та й пішла до коваля просити, щоб той скував їй такий тоненький голосок, як у Телесикової матері. Коваль і скував. Пішла змія до бережка і стала гукати:</p>
	<p>Телесику, Телесику!</p>
	<p>Приплинь, приплинь до бережка!</p>
	<p>Я тобі їстоньки й питоньки принесла.</p>
	<p>А Телесик думав, що то мати, та й приплив до бережка. Тоді змія вхопила його з човна і понесла до своєї хати. Приносить до хати да й каже:</p>
	<p>— Оленко, Оленко, одчини!</p>
	<p>Оленка й одчинила. Змія приказала Оленці натопити піч і спекти Телесика. А сама полетіла гостей гукати. Оленка натопила піч, що аж каміння розпадалося, а тоді й каже:</p>
	<p>— Сідай, Телесику, на лопату!</p>
	<p>А він одказує:</p>
	<p>— Я не вмію сідати. Покажи як.</p>
	<p>Вона й почала показувати. А як тільки сіла, Телесик за лопату та й кинув її в піч. Замкнув хату, заліз на явора да й сидить.</p>
	<p>Прилітає змія з гостями.</p>
	<p>— Оленко, Оленко, одчини!</p>
	<p>Ніхто не обзивається. Тоді сама змія одчинила хату. Позаходили гості, посідали за стіл да й їдять. Думали, що то Телесик. Поїли, повиходили надвір та й почали качатися по траві.</p>
	<p>— Покочуся, повалюся, Телесикового м’ясця поївши!</p>
	<p>А Телесик почув да й собі:</p>
	<p>— Поваліться, покотіться, Оленчиного м’ясця поївши.</p>
	<p>І так декілька разів. Відьма давай його шукати, кинулась до явора да й почала його гризти з гостями. Гризли-гризли, ніяк не перегризуть.</p>
	<p>Пішли до коваля. Коваль скував такі зуби, щоб того явора перегризти. Почали гризти. Ось-ось перегризуть.</p>
	<p>Коли летить табун гусей. Телесик їх і просить:</p>
	<p>Гуси, гуси, гусенята!</p>
	<p>Візьміть мене на крилята.</p>
	<p>Понесіть до батенька,</p>
	<p>А в батенька їсти й пити,</p>
	<p>Ще й хороше походити!</p>
	<p>А гуси й кажуть:</p>
	<p>— Нехай тебе середні візьмуть!</p>
	<p>А змії все гризуть. Летить знов табун гусей. Телесик просить:</p>
	<p>Гуси, гуси, гусенята!</p>
	<p>Візьміть мене на крилята.</p>
	<p>А ті й кажуть:</p>
	<p>— Нехай тебе заднє візьме!</p>
	<p>Да й полетіли. Сидить Телесик на яворі. Коли це летить одно гусеня. Телесик до нього:</p>
	<p>Гуско, гуско, гусенятко!</p>
	<p>Візьми мене на крилятко.</p>
	<p>А воно й каже:</p>
	<p>— Сідай!</p>
	<p>Гусеня принесло Телесика додому та й посадило на причілку знадвору. А баба саме пиріжків напекла, витягає з печі да й каже:</p>
	<p>— Це тобі, діду, пиріжок, а це мені!</p>
	<p>А Телесик знадвору:</p>
	<p>— А мені?</p>
	<p>А баба знов:</p>
	<p>— Це тобі, діду, пиріжок, а це мені!</p>
	<p>А Телесик знов:</p>
	<p>— А мені?</p>
	<p>Вони почули Телесиків голосок да глядь у вікно, а там Телесик. Побігли дід з бабою, вхопили його да занесли в хату.</p>
	<p>А гусятко ходить по двору. Мати побачила його й каже:</p>
	<p>— Піду, піймаю да заріжу.</p>
	<p>А Телесик просить:</p>
	<p>— Ні, мамо, не ріжте, а нагодуйте його! Коли б не воно, то і мене б у вас не було.</p>
	<p>Ось вони нагодували його і напоїли, гусенятко взяло й полетіло. Така вам казка, а мені бубликів в’язка.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>193 (4375). Івасик Телесик. СУС 327. Записано 8 січня 2008 року. Ярмак Єфросинія Савківна (1924). Чернігівська область, Ніжинський район, Черняхівка</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>


<article class="articleMain">
	<h1 class="articleMain__header">Івасик-Телесик <br><span class="article__headerDescription">Українська народна казка Чернігівщини</span></h1>
	<p>Жили собі дід і баба. Багато років прожили і не було у них дітей. Одного дня посідали вони коло хати на призьбі, та й зажурилися.</p>
	<p>— Коли помрем, то й похоронити нема кому, — каже баба діду. — Зроби мені діду колисочку, я покладу туди паличку і буду колисати, тугу розганяти.</p>
	<p>Зробив дід колисочку, поклала баба паличку і стала колисати та колискову пісеньку приспівувати:</p>
	<p>Коте, коте, коте наш.</p>
	<p>Чи ти знаєш „Отче наш”?</p>
	<p>А я знаю та й не весь.</p>
	<p>Тільки половинку,</p>
	<p>За малу дитинку.</p>
	<p>І раптом баба побачила, що заворушилася паличка і перетворилася у справжнього хлопчика. Дуже зраділа старенька і стала гукати діда. Побачивши хлопчика, дід теж дуже зрадів. Назвали вони свого синочка Івасиком-Телесиком.</p>
	<p>Ріс Івасик- Телесик, підростав. Дід і баба не могли налюбуватися своїм синочком. А коли підріс Івасик-Телесик, то каже:</p>
	<p>— Тату, зроби мені човника і золоте весельце, я буду ловити рибу і вас годувати.</p>
	<p>Послухав дід Івасика, зробив йому човника і золоте весельце, і поплив Телесик ловити рибу.</p>
	<p>А матуся по обіді взяла вузлик з їжею, чисту сорочечку і пішла до річки. Стала на бережку і давай гукати Івасика:</p>
	<p>Івасику-Телесику, пливи,</p>
	<p>Пливи до бережка,</p>
	<p>Я тобі дам їсти-пити</p>
	<p>І хороше походити.</p>
	<p>Почув Івасик матусин голосок і каже:</p>
	<p>— Пливи, пливи, човнику, до бережка.</p>
	<p>Повернув свого човника і поплив до берега. Погодувала мати Телесика, переодягла йому чисту сорочечку, забрала рибку, а Івасик поплив знову ловити рибку.</p>
	<p>Змія, яка сиділа за кущем, чула, як бабуся гукала Телесика, і давай собі гукати грубим голосом:</p>
	<p>Івасику-Телесику,</p>
	<p>Пливи, пливи до бережка.</p>
	<p>Я тобі дам їсти-пити</p>
	<p>І хороше походити.</p>
	<p>Хлопчик чує, хтось гукає його грубим голосом і відповідає:</p>
	<p>— Чую, чую. Тільки у моєї матусі тонесенький голосок. Пливи, пливи, човнику, далі.</p>
	<p>І поплив далі ловити рибку. Розсердилася змія, що не пощастило їй. Полетіла до коваля і каже:</p>
	<p>— Ковалю, ковалю, викуй мені такий тонесенький голосок, як у Івасикової матусі.</p>
	<p>Коваль викував змії тонесенький голосок і вона знову полетіла до річки. Стала на бережку і знову почала кликать Івасика-Телесика, тільки уже тонесеньким голоском, таким, як у матусі:</p>
	<p>Івасику- Телесику,</p>
	<p>Пливи, пливи до бережка.</p>
	<p>Я дам тобі їсти — пити</p>
	<p>І хороше походити.</p>
	<p>Почув Івасик, що немов матусин голосок, і каже:</p>
	<p>— Пливи, пливи, човнику, до бережка.</p>
	<p>Тільки приплив човник до бережка, як із-за куша налетіла змія на хлопця, схопила його і понесла до своїх хоромів. Прилетівши додому, змія стала звати зміючку Оленку:</p>
	<p>— Зміючко Оленко, відчини! Зміючко Оленко, відчини!</p>
	<p>Оленка відчинила. Змія занесла Івасика до хати і загадала зміючці топить піч і зробить із хлопчика печеню. Сама змія полетіла звать гостей до себе на печеню.</p>
	<p>Зміючка Оленка затопила піч, а тоді наказала Телесику сісти на лопату, щоб засунути його в піч. А Івасик дуже не хотів попасти у піч і весь час питає зміючку, як його сідати. А сам покладе на лопату, то ногу, то руку, то голову і весь час запитував у Оленки:</p>
	<p>— Так?</p>
	<p>А вона йому відповідала, що не так. Тоді Івасик і каже Оленці:</p>
	<p>— Оленко, я не вмію сісти, а ну покажи ти.</p>
	<p>Тільки зміючка сіла на лопату, щоб показати Телесику, як сісти, а хлопець тільки шух лопату з Оленкою у піч і заслонив заслінку. Сам Івасик вийшов у двір. Біля зміїної хати ріс здоровенний дуб. Хлопець заліз на самий вершок дерева і ждав, коли прилетить змія зі своїми гостями. Раптом чує, шумить, гуде. Змія летить із гостями.</p>
	<p>Біля дверей змія стала гукати зміючку:</p>
	<p>— Зміючко Оленко, відчини! Зміючко Оленко, відчини!</p>
	<p>Ніхто не відчиняє.</p>
	<p>— От капосне дівча, — говорить змія, — побігло десь гуляти.</p>
	<p>Завела змія гостей до хати, витягла з печі печеню і пригощати стала. Коли всі понаїдалися, то вийшли на подвір’я і стали качатися по траві, приказуючи:</p>
	<p>— Покочуся, повалюся, Івасикового м’ясця наївшись! Покочуся, повалюся, Івасикового м’ясця наївшись!</p>
	<p>А хлопчик із дуба говорить:</p>
	<p>— Покотіться, поваліться, Оленчиного м’ясця наївшись!</p>
	<p>Змія почула такі слова, підняла голову і побачила на вершку дуба Івасика-Телесика. Дуже розсердилася і почала гризти стовбур. Дерево захиталося, ось-ось упаде разом з хлопчиком. Та над Телесиком пролітає табун диких гусей. Івасик і став їх кликати:</p>
	<p>Гуси-гуси, гусенята,</p>
	<p>Візьміть мене на крилята,</p>
	<p>Та й понесіть до батечка.</p>
	<p>Він вам дасть їсти — пити</p>
	<p>І хороше походити.</p>
	<p>Та гуси не захотіли забрать хлопця, А закричали йому:</p>
	<p>— Он летить іще один табун гусей, нехай вони тебе і заберуть!</p>
	<p>А змія все гризла і гризла дуб, а він все дужче і дужче став хитатися і ось-ось упаде. Телесик став кликати другий табун гусей:</p>
	<p>Гуси, гуси, гусенята,</p>
	<p>Візьміть мене на крилята,</p>
	<p>Та понесіть мене до батечка.</p>
	<p>Він вам дасть їсти- пити</p>
	<p>І хороше походити.</p>
	<p>Але й ці гуси не захотіли взять із собою хлопця. А крикнули йому:</p>
	<p>— Там летить одне гусеня, нехай воно тебе й забере!</p>
	<p>Бачить Івасик- Телесик, що летить одне-однісіньке гусеня. Став Івасик кликати його:</p>
	<p>Гусю, гусю, гусенятко,</p>
	<p>Візьми мене на крилятко,</p>
	<p>Та понеси до батенька.</p>
	<p>Він дасть тобі їсти-пити</p>
	<p>І хороше походити.</p>
	<p>Гусенятко почуло слова Телесика, підлетіло до дерева і, тільки хлопчик устиг сісти на гусенятко, як дуб упав. Змія дуже розгнівалася на Телесика, надулась і лопнула із зла. А гусенятко із Івасиком-Телесиком полетіло до його батька. Сіло на подвір’ї і скубе травичку. А Телесик стоїть під віконцем і слухає, що балакають його рідні. Матуся напекла пиріжків і каже:</p>
	<p>— Це тобі, дідусю, а це мені.</p>
	<p>А Івасик під віконцем каже:</p>
	<p>— А мені?</p>
	<p>Вона знову:</p>
	<p>— Це тобі, дідусю, а це мені.</p>
	<p>А хлопчик під віконцем знову:</p>
	<p>— А мені?</p>
	<p>Матуся тоді до чоловіка каже:</p>
	<p>— Ти чуєш, Телесик десь обзивається.</p>
	<p>Вийшли вони на ґанок і побачили, що у дворі гусенятко пасеться, а під віконцем стоїть їх синок Івасик-Телесик, живий-здоровий.</p>
	<p>Ось уся казка, а мені бубликів в’язка, і глек молока, і булка м’яка. І я там був, мед-пиво пив. По бороді текло, а в роті не було.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>249 (4522). Івасик-Телесик. СУС 327С. Записано 2008 року. Костриця Любов Павлівна (1920). Чернігівська область, Прилуцький район, Ряшківка</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Покуття/">Фольклор Покуття</a></li>
		<li><a href="/Фольклор Кіровоградщини/">Фольклор Кіровоградщини</a></li>
		<li><a href="/Фольклор Чернігівщини/">Фольклор Чернігівщини</a></li>
		<li><a href="/Українська міфологія/Відьма.html">Відьма в українській міфології</a></li>
		<li><a href="/Українські народні казки/Телесик.html">Телесик</a> — казка</li>
	</ul>
</footer>
<!--#include virtual="/-/inc/general__page_end.inc" -->
