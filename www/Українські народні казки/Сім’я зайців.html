<!--#include virtual="/-/inc/general__page_start.inc" -->
<title>Сім’я зайців ☼ Українська народна казка ☼ Народна творчість</title>
<meta name="Description" content="Українська народна казка Подніпров’я (Наддніпрянщини) «Сім’я зайців» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Сім’я зайців.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Сім’я зайців <br><span class="article__headerDescription">Українська народна казка Подніпров’я (Наддніпрянщини)</span></h1>
	<p>За високими горами, за глибокими ярами у старому дрімучому лісі стояла невелика хатка. У ній проживали старий заєць із зайчихою та своїми двома маленькими дітками — Сіроманцем та Білолапкою. Заєць часто залишав свою родину, щоб принести щось поїсти.Аж ось цього разу збирається він</p>
	<p>у дорогу, а зайчиха й каже:</p>
	<p>— І я з тобою піду. Удвох таки більше принесемо запасів, адже незабаром зима.</p>
	<p>А Заєць їй відповідає:</p>
	<p>— Як же ми залишимо своїх зайчат? У лісі живе хитрий старий лис, він тільки й чекає того моменту, коли ми залишимо свою хатку, щоб поласувати зайчатиною.</p>
	<p>— О ні! — каже зайчиха. — Ми їм накажемо, щоб замкнулись і нікому не відчиняли двері.</p>
	<p>— Гаразд.</p>
	<p>Наказали батьки своїм дітям нікому не відчиняти і у вікно не виглядати, а сидіти тихесенько, щоб ніхто і не почув. Пішли старі зайці. А маленькі закрились, сидять тишком-нишком і бояться навіть поворухнутись, страшний їм той лис. Поки заєць із зайчихою відійшли далеченько від хатки, лис тим часом підкрався до дверей і постукав. Зайчата злякались, затрусились у них лапки, вушка, хвостики. А лис змінив свій голос і каже:</p>
	<p>— Сіроманчик, Білолапко, відчиніть. Це я, ваш татко, забув торбину взяти на харчі.</p>
	<p>Зайчата не повірили. А тут знову почули:</p>
	<p>— Скоріш, скоріш, а то там мама залишилась сама, вона боїться лиса.</p>
	<p>Малята повірили і відчинили. А лис їх спіймав, кинув у мішок і поніс додому. Тим часом заєць із зайчихою йшли лісовою стежкою, яка вела до поля. По дорозі їм зустрівся їжак. Він не міг начепити собі на голки яблука і попросив допомогти. Заєць допоміг їжачкові.</p>
	<p>Ідуть вони далі, а по дорозі їм зустрівся собака Рябко, який заплутався між колючими кущами та й скімлив. Заєць своїми міцними зубами перегриз гілля кущів і допоміг вилізти Рябкові. Радий собака подякував зайцеві та й побіг далі.</p>
	<p>Зайці пішли своєю стежкою до поля. Коли вони вийшли із лісу, то побачили бичка, який мукав, бо хотів напитися води. Заєць із зайчихою відв’язали його.</p>
	<p>А бичок дякує їм та й каже:</p>
	<p>— Може, і я колись вам у пригоді стану. Гукайте мене на допомогу.</p>
	<p>Попрощались зайці із бичком та й пішли далі. Аж ось і поле. Скільки там незібраної моркви, капусти, буряка! Заєць носив моркву і капусту, а зайчиха все складала в торбинки. От і набрали повні торбинки та й повертаються додому. Йдучи стежкою до своєї домівки, вони ліворуч побачили стару яблуню, під якою лежало багато яблук. Підійшли, взяли по два своїм діткам, відпочили та й вирушили далі. Йшли довгенько, бо часто зупинялись, адже торбинки були важкі. Підходять ближче до хатини і бачать, що двері відчинено навстіж. Зайці здогадались, що це робота лиса. Швидко вони кинулись рятувати своїх діток. По дорозі зустріли їжака та й розповіли:</p>
	<p>— Ой горе у нас! Лис украв Сіроманчика і Білолапку, поки ми ходили по харчі!</p>
	<p>Та й залилась сльозами зайчиха. А їжак їм відповідає:</p>
	<p>— Ходімо, я вам спробую якось допомогти.</p>
	<p>Так і пішли вони втрьох. Ось по дорозі зустрічається їм собака Рябко.</p>
	<p>— А куди це ви так дружно йдете? — запитує Рябко.</p>
	<p>— Ой горе нам, зайцям. Лис нас постійно лякає А сьогодні він вкрав наших діток, поки ми по харчі йшли.</p>
	<p>-	 Та й залилась Зайчиха слізьми. А Рябко каже:</p>
	<p>— Не хвилюйтесь. Я вам спробую допомогти. Ходімо.</p>
	<p>Так і пішли вони далі. Аж ось зустрічають бичка.</p>
	<p>— Ви знову йдете по харчі? А де ж ваші торбини? — запитує бичок.</p>
	<p>— Та ні. Лис украв наших діток, а ми йдемо їх визволяти, — відповів заєць.</p>
	<p>— Та й я піду із вами. Візьмете мене?</p>
	<p>— Ходімо.</p>
	<p>Так всі пішли до будинку старого лиса. підкрались вони та й стали хто де. Їжак під вікном, заєць, Рябко, бичок коло дверей, а зайчиха за углом хати сховалась. Заєць каже:</p>
	<p>— Ей ти, старий лисе! Віддай мені моїх дітей, бо я потрошу твою хату.</p>
	<p>Лис виглянув у вікно та й каже:</p>
	<p>— Не боюся я тебе, але й не відчиню, не дам зайчат.</p>
	<p>Тут бичок наставив роги свої і вибив двері. Лис давай тікати через вікно. Стрибнув та й лапи поколов об голки їжака. Аж ось підбіг Рябко, схопив лиса за хвоста та й потягнув його до річки. А ззаду підбіг бичок та як підхопив лиса на роги і вкинув його у річку.</p>
	<p>А заєць із зайчихою знайшли переляканих діток, подякували своїм друзям та й пішли стежкою до свого дому. Більше ніхто не зачіпав родину зайців, бо всі знали, що у них є друзі, які виручать їх у будь-яку хвилину.</p>
	<p>От вам і казочка, а мені — бубликів в’язочка.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>158 (5207). Сім’я зайців. СУС —, новотвір. Записано 2008 року. Ліщинська Марія Петрівна (1925). Черкаська область, Маньківський район, Маньківка</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Наддніпрянщини/">Фольклор Подніпров’я (Наддніпрянщини)</a></li>
	</ul>
</footer>
<!--#include virtual="/-/inc/general__page_end.inc" -->
