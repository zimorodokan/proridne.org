<!--#include virtual="/-/inc/general__page_start.inc" -->
<title>Сиві музиканти ☼ Українська народна казка ☼ Народна творчість</title>
<meta name="Description" content="Українська народна казка Полтавщини «Сиві музиканти» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Сиві музиканти.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Сиві музиканти <br><span class="article__headerDescription">Українська народна казка Полтавщини</span></h1>
	<p>Коли грали на хуторі музиканти, то збігались старі й малі, навіть з сусідніх хуторів і сіл. Музика туманила розум, виймала душу, плакало і сміялось серце їй у такт. Чудувались люди звукам солодким, чудувались і самим</p>
	<p>музикантам.</p>
	<p>Було їх п’ятеро, ще молоді, але сиві, але білі, як молоком облиті. Так, неначе в одну мить вдарив мороз і випав іній їм на голови.</p>
	<p>А трапилось ось що. Верталися вечором пізно музиканти додому. Грали у сусідньому селі на весіллі. Біля греблі їх наздогнав фаетон, запряжений шестіркою коней.</p>
	<p>Вийшов панок з фаетону, поздоровався до хлопців і став просити, щоб на наступну неділю прийшли до нього грати на весіллі. Віддавав заміж дочку. Домовились опівдні зустрітись на греблі.</p>
	<p>Прийшла неділя. На греблі у холодку вже чекав музикантів той же панок у фаетоні. Сіли хлопці зручно, дістали інструменти і почали грати.</p>
	<p>— Е, ні, хлопці. Будете грати тоді, як я скажу. Я буду вам гарно платити, а ви будете гарно грати до першої зорі.</p>
	<p>І вдарив батогом по конях. Коні рвонули з місця і музикантам здалося, що фаетон не котиться по дорозі, а пливе з кіньми в повітрі. А, може, так і було... Вони не знають і до цього часу.</p>
	<p>— Отут будете грати, — сказав панок, як зайшли у двір, і посадив музикантів на гарних високих стільцях.</p>
	<p>Жодне весілля не обходилось без їхньої музики, але такого вони ще не бачили. Гостей стільки, що ніде голці впасти. Столи, яким не видно кінця-краю, ломляться від наїдків і напитків.</p>
	<p>Велів панок погодувати музикантів, а сам виніс велику тацю зі срібними та золотими монетами і поклав перед ними. Хлопці отетеріли. Стільки грошей їм і не снилось.</p>
	<p>— А тепер грайте, — мовив панок і загубився в натовпі.</p>
	<p>Музиканти грали і дивувались. Танцювали не тільки гості, але й все, що може, і не може ворушитись. Навіть кущі і дуби столітні витинали тропака.</p>
	<p>Хотіли відпочити хлопці, але інструменти наче прикипіли до рук. Так цілу ніч вони й грали.</p>
	<p>Коли ж удосвіта десь на десятому селі тричі прокукурікав півень, все раптово щезло. Глянули музиканти і похололи. Стоять вони серед болота. Перед ними, замість грошей, дотлівають вуглинки. Все кругом витоптано. І те, що вони їли, стало кінськими балабухами.</p>
	<p>Заледве вибралися з болота. І з тих пір побіліли їм голови, як у столітніх дідів.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>126 (4761). Сиві музиканти. СУС —, низка варіантів. Записано Манжос О. А. 2008 року. Мельник Тетяна Данилівна (1927). Полтавська область, Лубенський район, Лубни</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Полтавщини/">Фольклор Полтавщини</a></li>
	</ul>
</footer>
<!--#include virtual="/-/inc/general__page_end.inc" -->
