<!--#include virtual="/-/inc/general__page_start.inc" -->
<title>Петро Посміхун ☼ Українська народна казка ☼ Народна творчість</title>
<meta name="Description" content="Українська народна казка Бойківщини «Петро Посміхун» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Петро Посміхун.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Петро Посміхун <br><span class="article__headerDescription">Українська народна казка Бойківщини</span></h1>
	<p>Був Петро Посміхун. Мав хату на горі. Пігнав він на ярмарок корову, продав, зайшов у корчму — і їв, і пив. А тоді каже до корчмаря:</p>
	<p>— Я тобі плачу за те, що наїв і напив і на таку саму порцію. Даю тобі гроші на другий раз. Прийду і буду їсти й пити, а тоді здійму шапку, вдарю по столу і скажу: «Заплачено, пане орендарю?» Щоб ти відповів, що заплачено.</p>
	<p>Тоді пішов він у другу корчму і в другі корчмі таке саме зробив. Та пішов у третю корчму — і таке саме зробив. Пішов додому, перебув пару днів, приходить у то саме місто і заходить у ту першу корчму. Замовив собі таку саму порцію, як була в нього тоді, взяв капелюха, вдарив по столови і каже:</p>
	<p>— Заплачено, пане орендарю?</p>
	<p>— Заплачено, прошу прийти на другий раз.</p>
	<p>А там були три чоловіка, що робити не хотіли, тільки ходили й роздивлялися, в кого є гроші, хто що має, і за Петром Посміхуном слідкували. І як він питав корчмаря, чи заплачено, а корчмар казав, що заплачено, вони на те дивилися і слухали. Він вийшов, а вони за ним. Пішов Петро у другу корчму, сів коло столу, замовив собі знов таку саму порцію, з’їв, випив, ударив капелюхом по столови і каже:</p>
	<p>— Заплачено, пане орендарю? А корчмар йому:</p>
	<p>— Заплачено, прошу на другий раз.</p>
	<p>А ті три чоловіка на те дивилися і слухали.</p>
	<p>Вийшов Петро відти і зайшов у третю корчму. Замовив собі таку саму порцію, з’їв, випив, ударив капелюхом по столу і каже:</p>
	<p>— Заплачено, пане орендарю? А орендар йому:</p>
	<p>— Заплачено, прошу на другий раз.</p>
	<p>А ті три чоловіка на те дивилися і слухали. А як він вийшов з корчми, вони його запитали:</p>
	<p>— Що, ваш капелюх платить за то, що ви їли й пили вже в третій корчмі?</p>
	<p>А він їм:</p>
	<p>— Капелюх мій платить. Ви ж сами бачили, що я грошей не виймав. А вони до нього:</p>
	<p>— Ви можете той капелюх продати? Він їм:</p>
	<p>— Можу.</p>
	<p>— А що ви за нього хочете?</p>
	<p>— Триста золотих.</p>
	<p>Дали вони йому, і він з тими грішми пішов додому без капелюха. Прийшов і каже жінці, щоб дивилася ізгори.</p>
	<p>— Якби йшли які три чоловіка — може, я буду зайнятий роботою, аби ти сказала мені, що вони йдуть.</p>
	<p>А ті три чоловіка пішли в корчму, замовили собі їсти, пити. Попоїли, встали, один взяв того капелюха, вдарив по столові і каже:</p>
	<p>— Заплачено, пане орендарю? А той орендар:</p>
	<p>— Не заплачено, прошу заплатити. А другий з тих чоловіків:</p>
	<p>— Ти не вмієш бити капелюхом, дай мені.</p>
	<p>Та як ударив капелюхом до стола, аж капелюх пукнув. І каже:</p>
	<p>— Заплачено, пане орендарю? Орендар знов:</p>
	<p>— Не заплачено, прошу заплатити. Третій йому:</p>
	<p>— Дай мені капелюха.</p>
	<p>Взяв капелюха, вдарив ним три рази зі злости по столу, аж той розірвався. І каже:</p>
	<p>— Заплачено, пане орендарю? А корчмар знов:</p>
	<p>— Не заплачено, прошу заплатити!</p>
	<p>А вони не платили, бо в них грошей не було. Корчмар викликав поліцію, забрали їх і засудили — дали по одному місяцеви тюрми.</p>
	<p>Як відбули вони своє, пішли шукати Петра Посміхуна. Довідали людей, з якого він села і де жиє. Ідуть в його село, горі горою до його хати. Жінка увиділа їх і каже:</p>
	<p>— Петре, ідуть три чоловіка незнайомі.</p>
	<p>А він узяв колісницю та й їде вниз їм назустріч. Вони його спізнали і кажуть:</p>
	<p>— Петре, ця колісниця сама їде. Продай нам її.</p>
	<p>— Та видите, що сама їде. Коней не треба.</p>
	<p>— Що ти хочеш за цю колісницю?</p>
	<p>— Двісті золотих.</p>
	<p>Вони дали йому двісті золотих, посідали на колісницю і поїхали долі горою. А колісниця як розігналася, вони ся побили і пішли в шпиталь лікуватися. І довго лікувалися.</p>
	<p>Як вилікувалися, то знали добре, де Петро жиє, а вже не могли ходити. Покупили собі коні, посідали і їдуть до Петра. Та й кажуть:</p>
	<p>— Тепер ми йому не попустимо. Уб’ємо.</p>
	<p>Їдуть вони горі горою, а жінка знов увиділа їх і каже:</p>
	<p>— Петре, знов тоти чоловіки їдуть. А він до неї:</p>
	<p>— Як приїдуть і будуть питати за мене, скажи: «Он там на городі вітер вербу ламає, вона може впасти в жито. А він пішов держати її, щоб не потолочила жита».</p>
	<p>А вербу вітер не ламав. Вона була дуже схилена, бо криво росла.</p>
	<p>Петро Посміхун пішов, підпер плечем ту похилену вербу і нібито держить її, щоб вона не впала в жито. А ті три приїхали і питають жінки:</p>
	<p>— Де є Петро Посміхун? Вона сказала:</p>
	<p>— Он там на городі. Тримає вербу, щоб не впала та не поламала жито.</p>
	<p>Поїхали вони до нього. Приїхали і кажуть:</p>
	<p>— Петре, де коні прив’язати?</p>
	<p>— Ідіть тримайте вербу, щоб не впала в жито, а я прив’яжу коні. Ті всі три разом підперли плечима ту вербу і держать. А він їм:</p>
	<p>— Хлопці, держіть, щоб вона не впала, поки я не прийду, бо будете відповідати.</p>
	<p>Сам узяв коні, привів до хати і каже жінці:</p>
	<p>— Нехай вони тримають вербу, поки не підуть геть.</p>
	<p>Скочив Петро на коня, погнав коні на ярмарок і продав. А вони доти тримали тоту вербу, що вже їх плечі заболіли, бо вітер вербою колисав, а вони думали, що вже верба паде. І кричали оден на другого:</p>
	<p>— Ти тримай, тримай, бо вітер уже на нас її валить. Тримай, а то біда буде.</p>
	<p>І тримали до самого вечора, а Петра не було. Ввиділи вони, що Петра нема, пустили вербу — вона не паде. Ввиділи, що верба так хило росла, а Петро їх обманув. Прийшли до Петрової хати і питають жінки:</p>
	<p>— Де Петро? Вона їм:</p>
	<p>— Десь поїхав на конях. Я не знаю куди. Вони оден до другого:</p>
	<p>— Напевно, він пішов наші коні продавати.</p>
	<p>І пішли його шукати. Ходили по місту, ходили — не знайшли Петра. А він продав коні та й пішов додому.</p>
	<p>А ті три через тиждень знов ідуть до Петра. Увиділа жінка, що ті три чоловіка ідуть горі горою, та й каже:</p>
	<p>— Ой, Петре, що будеш робити? Ідуть ті три чоловіка. Вони тебе вб’ють.</p>
	<p>А він до жінки:</p>
	<p>— Скоренько давай туй соломи і верету. Зробимо на лавици ослін, і я ляжу як мертвий. Як вони ввійдуть до хати і ввидять, що я мертвий, ти їх і спитай: «Ви щось мали з Петром поговорити?» А як вони скажуть, що так, ти озми цей праник і вдар мене три рази зі споду по нозі. І скажи: «Вставай, Петре Посміхуне, бо до тебе прийшли гості».</p>
	<p>Ті три заходять у хату, побачили, що Петро лежить, і кажуть до жінки:</p>
	<p>— Петро вмер чи спить?</p>
	<p>— Умер.</p>
	<p>Вони познімали шапки, клякнули на коліна і помолилися. А жінка до них:</p>
	<p>— Ви щось хотіли з ним поговорити?</p>
	<p>— Так, — каже, — хотіли.</p>
	<p>Вона взяла той праник, вдарила його три рази зі споду по нозі.</p>
	<p>— Вставай, Петре Посміхуне! Прийшли до тя гості! Петро піднявся та й питає їх:</p>
	<p>— Що ви, хлопці, хочете?</p>
	<p>А вони подивилися єден на другого. Їм би пригодився такий праник, та й говорять:</p>
	<p>— Петре Посміхуне, продай нам цей праник. А Петро їм:</p>
	<p>— Еге, то є дорога річ.</p>
	<p>— А скільки ти за нього хочеш?</p>
	<p>— П’ятсот золотих. Вони й дали.</p>
	<p>Пішли вони з тим праником. А тут пішла поголоска, що в короля померла донька. Вони собі й поговорили.</p>
	<p>— Підем до короля і будем будити його дочку, щоб вона встала. Прийшли. На воротах стояв вартовий. Вони прийшли до нього, низько вклонилися і спитали, чи то правда, що в короля дочка померла. Вартовий каже:</p>
	<p>— Правда.</p>
	<p>Вони попросили, щоб сказав він, що є такі три чоловіка, котрі можуть її збудити. Король викликав їх до себе і питає:</p>
	<p>— Що ви, можете мертвих піднімати? Вони йому:</p>
	<p>— Так, пане, можемо. Тільки пустіть нас там, де вона лежить. Король пустив їх туди, але дав сторожа.</p>
	<p>— Дивись, що вони будуть там робити.</p>
	<p>Вони зайшли в кімнату, де мертва королівна лежала, сіли коло столу і грають в карти. Оден каже:</p>
	<p>— Доста грати в карти, треба королівну збудити. А другий йому:</p>
	<p>— Ще трохи грайме в карти. Вона ще має часу на світі нажитися. Третій:</p>
	<p>— Будем будити.</p>
	<p>І вдарив її по нозі три рази зі споду праником. Та й каже:</p>
	<p>— Вставай, молода королівно, прийшли до тя сватачі. А вона не встає. Другий каже:</p>
	<p>— Ти не вмієш бити. Давай праник мені.</p>
	<p>Як ударив праником три рази по нозі, аж палець відлетів від ноги. А королівна не встає. Тоді каже третій:</p>
	<p>— Давай мені. Теперка буду я бити.</p>
	<p>Та як ударив три рази по нозі, аж ногу відломив. А вона не встає. Вони ся напудили і посідали в кут, бо знали, що їх чекає тюрма. Вартовий заявив королю, король сказав їх заарештувати, і посудили їх на оден рік.</p>
	<p>Як вони ту кару відбули, пішли до Петра Посміхуна. І говорять собі:</p>
	<p>— Теперка він нас не обмане. Тепер його вб’ємо. Жінка увиділа, що вони йдуть горі горою, і каже:</p>
	<p>— Петре, ідуть тих три. Аж теперка вони тебе вб’ють. А він їй:</p>
	<p>— Не бійся. Давай тоту бочку. Я залізу в бочку, а ти накрий мене дном і набий обруч — закрий мене.</p>
	<p>Узяв з собою в бочку кліщі і каже до жінки:</p>
	<p>— Як вони ввійдуть до хати і спитаються за мене, скажеш, що мене нема дома. А як будуть питати, що в ті бочці, скажи, що вино. А як будуть хотіти пити, скажи: вино таке сильне, що пити його не мож, лиш тільки нюхати, запхати в ту дірочку ніс, понюхати — вже п’яний.</p>
	<p>Зайшли вони, і як вона розказала їм, що в бочці такоє сильноє вино, оден каже:</p>
	<p>— Ану, я понюхаю.</p>
	<p>Запхав ніс у дірку і нюхає. А Петро Посміхун кліщами за ніс — «хап». Той вихопив ніс, вхопився за нього і крутиться по хаті, бо його болить, А другий увидів то і подумав, що він уже п’яний, бо так крутиться. Подумав, що таке сильне вино. Та й він запхав ніс і нюхає. А Петро Посміхун і того за ніс. А третій думав, що вони два п’яні, і зробив то саме.</p>
	<p>Коли вони увиділи, що в них уже на руках кров, почали межи собою сваритися. І до того першого:</p>
	<p>— Чо’ ти не сказав відразу?</p>
	<p>Та й зачали межи собою битися. Тоді кажуть:</p>
	<p>— Тут є Петро Посміхун, у ті бочці. Він уже більше не буде нам носи крутити.</p>
	<p>Вибрали вони його з бочки, забили в міх і понесли топити — понесли до річки, де була глибока вода. А він їм каже:</p>
	<p>— Що хочете, то зо мною робіть, але в воду не кидайте. Краще нехай мене звірі в міху розірвуть. Зав’яжіть міх і лишіть мене коло моста.</p>
	<p>Вони подумали: «Нехай буде так. Нехай мучиться в міху, поки його звірі не роз’їдять».</p>
	<p>Оставили його там і пішли. А над тою річкою було пасовисько. Петро Посміхун сидить у міху та й кричить:</p>
	<p>— Я не вмію ні читати, ні писати, а мене хотять на короля вибирати! А пастух прислухався, прийшов, розв’язав мішок та й говорить йому:</p>
	<p>— Я вмію читати й писати, і набридло мені панську худобу пасти. Іди паси панську худобу, а я піду на твоє місце. Може, буду королем.</p>
	<p>Петро Посміхун виліз з мішка, зав’язав у мішок того пастуха, і той пастух то саме кричить:</p>
	<p>— Я не вмію ні читати, ні писати, мене хотять на короля вибирати! А ті три другий день говорять:</p>
	<p>— Підемо подивитися, що там Петро Посміхун робить у міху. Прийшли, почули, як він там кричить про короля, та й кажуть один до другого:</p>
	<p>— Він ще хоче королем бути?</p>
	<p>Взяли той міх і кинули у воду. І не знали, що то не Петро.</p>
	<p>На третій день ідуть вони дивитися, чи не виліз Петро Посміхун з води. А Петро Посміхун сидить на березі й пасе панську худобу. Вони прийшли до нього і кажуть:</p>
	<p>— Петре, ми тебе втопили. А звідки ти тілько худоби набрав? А він їм:</p>
	<p>— Бачите худобу у воді? Там є доста худоби.</p>
	<p>А худоба паслася на березі і відбивалася у воді. Вони подивилися, що там так багато худоби, і кажуть єден до другого:</p>
	<p>— Я скачу у воду. Як буду махати вам руками, то, значить, там є багато худоби. Щоб ви єден за другим скакали у воду.</p>
	<p>Він скочив, плисти не вмів, зачав топитися і махати руками. За ним скочив другий, бо думав, що, як той махає руками, то там багато худоби, та й почав топитися, махати руками. А третій побачив те і собі скочив у воду. Та й утопився.</p>
	<p>А Петро Посміхун остався й жиє дотепер.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Вишків, Долинського району, Івано-Франківської області 3 листопада 1988 року Віктор Тимко Федорович (1910 року народження)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Бойківщини/">Фольклор Бойківщини</a></li>
	</ul>
</footer>
<!--#include virtual="/-/inc/general__page_end.inc" -->
