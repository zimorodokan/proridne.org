<!--#include virtual="/-/inc/general__page_start.inc" -->
<title>Як циган чорта відігнав ☼ Українська народна казка ☼ Народна творчість</title>
<meta name="Description" content="Українська народна казка Гуцульщини «Як циган чорта відігнав» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Як циган чорта відігнав.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Як циган чорта відігнав <br><span class="article__headerDescription">Українська народна казка Гуцульщини</span></h1>
	<p>Був один цар і в него була лиш тілько одна дочка. До тої дочки приходив чорт. Так він ту дочку мучив, так їй не давав жити, і ніхто не міг нічого подіяти. І тої царівни тато пустив у газети, що хто би міг відлучити від його доньки чорта, то нема такого на світі, аби цар йому не дав. Якби то був нежонатий, цар дав би за него свою дочку, а як буде жонатий, півцарства свого дасть. А як буде жінка, то дасть їй, що вона загадає.</p>
	<p>Це дійшло до відома одного цигана. А він був дійсно нежонатий. Добився той циган до царя. І зробили вони собі такий договір, що як циган відправить чорта, то цар дасть за него дочку.</p>
	<p>На перший вечір сказав циган цареви, аби спік йому дванадцять медівників, таких, як звикле їдять, а дванадцять зі смоли та й клоччя.</p>
	<p>Як цар йому ті медівники злагодив, прийшов він до царівни, сів до столу і читає газету. А ті всі медівники стоять на столі. Чорт входить у ту кімнату і виганяє цигана геть:</p>
	<p>— Ану вибирайся — година моя. А циган сказав:</p>
	<p>— Ні, година моя. Не піду. А як ти такий впертий, то давай позмагаємось. Ось є дванадцять медівників моїх і дванадцять твоїх. Як ти перше з’їш свої, то я піду, а як я перше з’їм, то ти підеш. І дістанеш по голові дванадцять молотків.</p>
	<p>І чорт пристав на це. Циган бере собі свої медівники по одному, файно собі кусає, їсть, а чорт своїх дванадцять забив за раз у пащеку і ні пролигнути їх та й ні з’їсти. Циган свої поїв.</p>
	<p>— Тепер, — каже, — я тобі маю дати цих дванадцять молотків по голові.</p>
	<p>Чорт погодився:</p>
	<p>— Най буде.</p>
	<p>Циган бере той молоток, стає коло чорта і вдарив раз по голові. Через годину б’є другий раз. Через другу годину — третій раз. А чорт говорить до него:</p>
	<p>— Ну як ти б’єш? Чому ти не б’єш раз коло разу? А циган каже йому:</p>
	<p>— Ти мене помилив. Я мушу починати від першого разу.</p>
	<p>І так той циган бив чорта, а чорт його все милив. І тут запіяли кури. І чорт мусив піти геть.</p>
	<p>Другої днини рано прийшов цар т’свої доньці і питає, що як було, а вона розповідає йому:</p>
	<p>— Нічого чорт мені не докоряв, нічо мене не мучив.</p>
	<p>Тоді циган замовляє в царя дванадцять волоських горіхів, як звикле, а дванадцять виточених стальових. Приходить циган другого вечора з тими горіхами. Сідає собі коло стола, кладе ті горіхи на дві купки.</p>
	<p>Вбігає на це чорт. І дуже ся взлостив, що він уже другу ніч застає коло царської дочки цигана. І виганяє цигана геть.</p>
	<p>А циган каже:</p>
	<p>— Нє, я не піду. Озде є двадцять штири горіхи — дванадцять моїх і дванадцять твоїх. Якщо ти цих дванадцять горіхів з’їш швидше від мене, я піду геть, а як я швидше з’їм, то не піду. І дванадцять молотків у голову, або тобі, або мені. Тому, хто довше буде їсти.</p>
	<p>І чорт пристав на це. Циган товче собі дванадцять волоських горіхів та й файно їсть. А чорт скидав тих дванадцять стальових у пащеку і так гризе, що аж іскри з пащеки скачуть, і нічого не годен зробити. Каже циган:</p>
	<p>— Тепер я тобі маю дати дванадцять молотків по голові, бо я швидше з’їв свої горіхи, як ти.</p>
	<p>Чорт на це погодився. Циган б’є чорта молотком по голові. Ударив раз, через годину другий раз. Через другу годину б’є третій раз. А чорт каже:</p>
	<p>— Чоловіче, що ти так б’єш? Чому ти не б’єш раз попри раз? Циган каже:</p>
	<p>— Ти мене помилив. Я мушу знов бити від першого разу.</p>
	<p>І так він бив, що знову кури запіяли, і чорт пішов собі геть. І ніякої участи більше в ту ніч не брав.</p>
	<p>Другої днини приходить цар т’свої доньці і питає, як вона виграла з чортом. А вона говорить:</p>
	<p>— Нічого чорт мене не мучив, нічого не докоряв уже другу ніч. Тоді циган говорить до царя, що треба відлити такого діда спіжового, щоби важив тонну. І посадити того діда на другий поверх коло дверей. І той дідо має тримати отворений рот. А в тому дідови має бути дзиґарок і має там чокати. Так і зробили.</p>
	<p>Приходить чорт третьої ночі і знов застає цигана. І виганяє його з хати. Каже:</p>
	<p>— Чоловіче, ти вже мені тут третю ніч на перешкоді. Говорить до него циган:</p>
	<p>— У мене на поверсі є такий дідо, що має дев’ятдесят років. Як ти переможеш того діда, то я піду, а як дідо переможе тебе, то я не піду.</p>
	<p>Каже йому чорт:</p>
	<p>— Ану йди покажи мені того діда. Де той дідо находиться? Прийшов чорт д’тому дідови та й каже:</p>
	<p>— Ну що, діду, боремося?</p>
	<p>А дідо мовчить, нічого не говорить до чорта. Чорт повторив то саме дідови пару разів, а дідо не відзивається. А чорт його питає: — Ти такий мудрий, що навіть заговорити не хочеш? Але почув чорт, що в тім дідови щось усередині чокає. Та й питає:</p>
	<p>— А що там чокає? Ага, в тобі серце так б’ється, що ти навіть заговорити не можеш. Я посягну тобі в рот і вирву тобі серце.</p>
	<p>А там була така шруба. Як чорт запхав туди руку, циган зразу трубу закрутив, і дідькови їмило руку. А в дідовому роті були зуби згори й здолини. Вони позаходили дідькови в руку, і він не годен її вибрати.</p>
	<p>Зачав чорт у цигана проситися, аби йому пустив руку. А дідо до цигана нічого не говорить. І до чорта нічого. Чорт проситься, а циган питає:</p>
	<p>— Чого ти запхав йому в горло руку? Я тут нічого не годен зробити. Не треба було туди пхати руку.</p>
	<p>Так чорт мучився коло діда, поки не сказав:</p>
	<p>— Не хочеш ти мене пустити, то понесу я тебе в своє пекло, і там ти мене пустиш.</p>
	<p>Зірвав чорт того діда на плечі і поніс у пекло. А як той залізний дідо розпікся в пекельнім вогни, чорт уже витримати не міг. Його і болить, і пече. Тоді сказав чорт до того діда:</p>
	<p>— Не пускаєш мене. То я тебе понесу в озеро і втоплю. І там ти мене пустиш.</p>
	<p>І скочив чорт з тим дідом в озеро. Доки дідо був гарячий, шипіла вода, але чорта все одно не пускало. Бере чорт спіжового діда знов на плечі і несе назад до царських палат. Приносить та й каже циганови:</p>
	<p>— Я його заніс у пекло — він мене не пускає, я його заніс в озеро — він мене не пускає.</p>
	<p>Тоді циган йому сказав:</p>
	<p>— Якщо ти пустиш із свого мізилного пальця кров і розпишешся на цім мурі, що більше ти тут не меш находитися, то він тебе пустить.</p>
	<p>І підписався чорт кров’ю зі свого пальця. Тоді циган взяв та шрубу розкрутив, рот у діда розтворився і чорт вибрав руку. І пішов собі, і нема його по нинішній день, а цар віддав свою дочку за цигана і з цигана зробився царський зять. І царює він і понині.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Нижній Березів, Косівського району, Івано-Франківської області 25 грудня 1983 року Драгомирецький Михайло Іванович (1909 року народження)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Гуцульщини/">Фольклор Гуцульщини</a></li>
		<li><a href="/Українська міфологія/Чорт.html">Чорт в українській міфології</a></li>
	</ul>
</footer>
<!--#include virtual="/-/inc/general__page_end.inc" -->
