<!--#include virtual="/-/inc/general__page_start.inc" -->
<title>Талан ☼ Українська народна казка ☼ Народна творчість</title>
<meta name="Description" content="Українська народна казка Покуття «Талан» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Талан.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Талан <br><span class="article__headerDescription">Українська народна казка Покуття</span></h1>
	<p>Було собі в селі два багачі. В одного був парубок, а в другого дівка. І вони зговорилися, що мають бути сватами, як той парубок прийде з війська. Відслужив він свою службу і йде додому пішки, бо то давно не було такого транспорту, як тепер. Іде він лісом, і захопила його ніч. Дивиться, в лісі світло блищиться. Подивився він у вікно — в хаті нема нікого, лишень старий дід і кілька лужок. Одні лужка вбрані, другі голі. І дід собі переходить з лужка на лужко.</p>
	<p>Постукав парубок у вікно, щоб дід його пустив до хати. Дід пустив, і він попросився на ніч. Дід каже:</p>
	<p>— Можеш переночувати, прийму тебе.</p>
	<p>І продовжує собі дід переходити з лужка на лужко. А парубок питає:</p>
	<p>— Діду, що ви так скачете з лужка на лужко?</p>
	<p>— Я що перейду з лужка на лужко, то в світі дитина вродиться. Як я буду на файнім лужку, застеленім, то дитині, яка тоді народиться, буде добрий талан, а як я буду на лужку голім, то народженій у ту хвилю дитині доброго талану не буде.</p>
	<p>Він у діда переночував, подякував за нічліг і сказав:</p>
	<p>— Діду, скажіть мені, який я буду мати талан? Чи добре мені буде з тою дівкою, на якій мене хотять женити?</p>
	<p>Дід подивився в книжку і сказав:</p>
	<p>— З тою, що хотять тебе на ній женити, талану тобі не буде. Ти маєш узяти бідну дівчину у цигана-коваля.</p>
	<p>Приходить він з війська додому. Тато й мама дуже ся врадували, і думають уже його женити, бо на него чекає та наречена. Та й кажуть йому, щоб уже женився. А він каже:</p>
	<p>— Я ще ся не женю.</p>
	<p>І ходить він собі до дівчини того коваля. Бере з дому гроші, дає їй, щоб вона ся файно вбрала, бо вона бідна. Пройшов рік з того часу, як він прийшов додому. Тато каже:</p>
	<p>— Ну чого ти не женишся? А він каже татови:</p>
	<p>— Я з тою нареченою женитися не буду. Я собі беру дівчину в коваля-цигана.</p>
	<p>Тато каже:</p>
	<p>— Як ти не хоч’ ту наречену брати, то я тебе ся зрікаю. Можеш іти від мене геть, ти не мій син.</p>
	<p>І він забирається від свого тата і переходить до коваля. Приходить і каже ковалеви:</p>
	<p>— Я буду вашим зятем.</p>
	<p>І пібралися вони, звінчалися з тою дівчиною. А тато його зрікся. І допомагає він циганови в кузні, б’є залізо на ковадлі. А давно заліза не було так багато, як тепер. Ходять вони собі й шукають заліза. Шукають і на звалищі. І знайшли на звалищі залізний ящик. А в тім ящику — гроші, саме золото. Знаєте, скарб хтось там заховав. Вони з жінкою то прикрили, би ніхто не видів, сказали татови і вночі то забрали.</p>
	<p>Вони почали потрошку брати тих грошей і будувати собі будинок. І за пару рік дуже вони забагатіли і стали багатші, як його тато.</p>
	<p>Приходить його тато і каже:</p>
	<p>— Сину, може, би ти вже йшов до мене? А він сказав:</p>
	<p>— Тату, як ви мене вигнали, то я вже у вас не буду ніколи. І вони собі добре жили й вікували з дочкою коваля.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Ганьківці, Снятинського району, Івано-Франківської області 13 квітня 1987 року Ворощук Кузьма Іванович (1917)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Покуття/">Фольклор Покуття</a></li>
	</ul>
</footer>
<!--#include virtual="/-/inc/general__page_end.inc" -->
