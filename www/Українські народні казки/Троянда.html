<!--#include virtual="/-/inc/general__page_start.inc" -->
<title>Троянда ☼ Українська народна казка ☼ Народна творчість</title>
<meta name="Description" content="Українська народна казка Полтавщини «Троянда» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Троянда.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Троянда <br><span class="article__headerDescription">Українська народна казка Полтавщини</span></h1>
	<p>Заснув старий сад. Замовкли липи, не шелестять листям, не розмовляють між собою. Задрімали пташки, квіти і трави. Лише місяць, заглядає в темний сад, сріблить дерева, стежки і клумби, на яких ростуть троянди, гвоздики, айстри.</p>
	<p>Посередині червона, не зовсім розквітла троянда. Тільки одна вона в саду не спить. Стоїть із гордо піднятою головою і мріє про те, що тільки заховається місяць, зникнуть зірки, а сонце освітить землю своїми першими теплими промінчиками, вона пишно розквітне. Стане непомітною довколишня краса, всі будуть милуватися, захоплюватися тільки нею.</p>
	<p>Закінчилася ніч, сонце засяяло в небі, прокинувся сад, зашелестіло листя, заспівали птахи. Золотий промінець сонця торкнувся троянди, зігрів її ніжні пелюстки, і вони розкрилися так, що всі інші квіти були вражені її красою і низько схилили перед нею свої голівки. Та троянда навіть не глянула в їх бік, не привіталась, не кивнула головою.</p>
	<p>Прилетіла бджілка, хотіла сісти на червону троянду, але побачила, як та гордо закидає голову, нікого не помічає довкола, сіла на сусідню айстру, а потім полетіла попередити інших комах, щоб не сідали на горду троянду.</p>
	<p>Під вечір троянда почула тихий і ніжний шепіт вітру. Квітка ще дужче загордилась, думаючи, що він милується її неповторною красою. Але вітер не звертав на неї уваги, лише недбало колихав її пелюстки.</p>
	<p>Закінчився день. Стало темніти. Засяяли зірки, срібний місяць знову заглянув у сад. Скрізь було тихо, поки не заспівав свою пісню соловей. Він співав про все на світі: про літні ночі, про місяць, зорі, про пташине гніздечко, та ні словом не обмовився про троянду.</p>
	<p>Сумно і одиноко стало їй. В цю хвилину на троянду впав із липи сонний павук. Дуже розізлилась вона, презирливо шпурнула його так, що він упав на землю, боляче вдарився і довго не міг прийти до тями.</p>
	<p>Інші квіти схилилися над павуком, ніжно прикрили своїми листочками, хотіли захистити від гордої і злої троянди. Але їй нічого не сказали, бо були сором’язливі.</p>
	<p>Та заговорив старий сад. Дерева були незадоволені поведінкою гордої троянди. Замовк соловей, пурхнув і полетів далеко-далеко.</p>
	<p>Троянда зрозуміла, що всі засуджують її, але не розкаювалась. Думала, що всі навколо злі, несправедливі до неї. І вона потягнулась вперед, виставила свої колючки. А в цей час прилетів вітер, все побачив і дуже розсердився, що троянда так зневажливо ставилась до всіх мешканців саду. Він розгулявся, почав тріпати ніжні трояндові пелюстки. Полетіли вони в різні боки, а вітер, покрутивши їх у повітрі, недбало кидав на землю.</p>
	<p>Від гордої, самолюбивої троянди залишилися тільки тоненькі стебла, які самотньо стояли серед клумби. Через деякий час і вони засохли, похилилися і назавжди зникли. Ніхто у саду не пошкодував троянди, хоча вона була пахучою і красивою.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>135 (4731). Троянда. СУС—, новотвір. Записав Ушкань Євген 2008 року. Каліберда Фаїна Григорівна (1946). Полтавська область, Лубенський район, Пишне</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>


<article class="articleMain">
	<h1 class="articleMain__header">Троянда <br><span class="article__headerDescription">Українська народна казка Подніпров’я (Наддніпрянщини)</span></h1>
	<p>Любили всі її, ніжну троянду, що розквітала людям на радість і сама отримувала радість від того. Біля неї зупинялися веселі дівчатка, милувалися її вродою, торкалися пальцями її тендітних пелюстків і рум’яніли від її щедрої чарівності. Троянда хилилася до них, розправляла їм навстріч прозорі, пелюстки і щось шепотіла, ніби сестрам, своє дівоче, потаємне.</p>
	<p>Зупиняли на квітці свої погляди чоловіки, і вона дещо соромилась, починала поспіхом умиватись голубою росою, краплинку якої зберігала від ранку на своїх грудях.</p>
	<p>Розквітала в усмішці, грала всіма барвами веселки, коли до неї підбігали діти. З ними було найкраще. Вони боязко тяглися серцем і рученятами до свіжої, незайманої краси, і вона щиро шкодувала, що там, під нею, є цупкі колючки. Малюки їх дуже боялися. А їй так бажалося потрапити до дитячих рук, лоскотати своїми крильцями кирпаті носи, коли вони нахилялися, щоб скуштувати її п’янкого аромату, в якому був запах меду, сонця і літа, і сміятися весело разом з ними, забувши про постійне і завжди невдоволене бурчання дуба.</p>
	<p>Дуб був дужий і кремезний, він ревниво оберігав її спокій, її вроду, приймав на себе всі дощі і весь град, спеку і негоди. Та ще не любив чомусь пустуна вітра, який, прямуючи в далекі світи і вертаючи звідти, не проминав троянди.</p>
	<p>Він завжди з’являвся несподівано, раптово налітав на кущ, безцеремонно шастав у ньому, потім з погордою повідав про далекі краї, про незрозумілі новини. Хвалився своєю силою, змагатися з якою ніхто не міг, своєю незалежністю й обізнаністю. Вітрові завжди бракувало витримки. Він іноді без дозволу торкався своїми сухими губами рожевих щічок троянди, поспіхом прощався і зникав.</p>
	<p>А дуб ще довго-довго і гнівно шумів верховіттям, комусь погрожував чи жалівся і врешті-решт ображено замовкав. Троянда не розуміла дуба, бо не знала, про його любов до неї. Вона жила для всіх і тим була щаслива.</p>
	<p>Коли до неї не підходили протягом дня люди, не повертався з постійних блукань непосидючий вітер, лице троянди бралося смутком, вона ладна була зів’янути. Самотність її лякала. Бо для чого тоді їй врода, легка і ніжна, для чого запах її пелюстків — п’янкий і багатий, мов осінь?</p>
	<p>Троянда розквітала для життя і не розуміла слова — смерть. Про нього не говорив жодного разу вітер, не шумів про це і дуб. Не чула вона, як пізньої ночі, коли лише сон ворожив над землею, тихо і довго сперечалися дуб і вітер. Тоді вітер стомлено повертався з палаючих степів і за звичкою хотів привітати, розбудити троянду.</p>
	<p>— Не чіпай! — зашумів дуб.</p>
	<p>— Ха-ха! — зареготав вітер. — У твоїх літах не можна так закохуватись!</p>
	<p>— Я люблю все прекрасне.</p>
	<p>— Прекрасне! Яка користь від нього? Прекрасне те, що корисне.</p>
	<p>— Неправда.</p>
	<p>— Гаразд, я зламаю твою троянду. Хто помітить цю втрату?</p>
	<p>— Всі, хто любить прекрасне.</p>
	<p>— А що таке — прекрасне?</p>
	<p>— Життя.</p>
	<p>— Життя... Чого воно вартий проти сили?</p>
	<p>Вони б сперечалися ще довго, та вітрові, як завжди, набридло сидіти на одному місці. Він раптово налітав на троянду, гаряче дихав на неї, рвав пелюстки і задоволено сміявся. Довірлива троянда не ображалася на його витівки, мовчки зносила всі збиткування, гадаючи, що вітер дістає і задоволення від того. А чужа радість завжди була її радістю.</p>
	<p>Засумувала якось троянда, бо за цілий день ніхто не привітався до неї, не зупинився, щоб помилуватись її красою. Тож зраділа дуже, коли почула легкий і далекий шум дерев. То їхнім верховіттям йшов до неї вітер. Розгладила крильця, розправилась і засяяла радістю близької зустрічі. Вітер розповість їй щось нове, цікаве. Та чомусь гнівно загув гіллям дуб, і в тому шумі, грізному і протяжному, троянда вчула прохання стерегтися. Вона здивовано поглянула на свого сусіда і знову потяглася навстріч вітрові. Шум наростав, наближався. Ось уже квітка відчула нестримний порив якоїсь дикої сили.</p>
	<p>Її пелюстки стривожено затремтіли, забилися. Троянді вперше в житті стало страшно. А вітер уже був поруч, шалений, злий і зовсім байдужий. Таким його троянда ще не бачила.</p>
	<p>— Здрастуй, вітре, — привіталася злякана квітка.</p>
	<p>— Ха-ха! — почулося у відповідь. — Красуне, ти живеш не для себе, а відтак тобі, мабуть, тобі не шкода власного життя. Я заберу його в тебе. Я теж люблю прекрасне. Ха-ха!</p>
	<p>— Не смій, негіднику! — затремтів від люті дуб. — Прекрасне повинно жити!</p>
	<p>І він кинувся до вітра, схопився з ним у двобій своїми дужими і товстими руками-гіллями, своїм листом зеленим і густим, своєю постаттю дужою і сильною. Але вітер вже встиг понівечити квітку, зірвати з неї рожеві пелюстки, надломити гілочку-шию, на якій вона трималась.</p>
	<p>Довгою і тяжкою була боротьба. Тріщав і шумів дуб, гублячи листя і віти, стогнав і ревів вітер, б’ючись в цупких обіймах старезного велета. Нарешті він вирвався з тих, обіймів і, втікаючи, погрозливо гукнув:</p>
	<p>— Я все одно знищу тебе, бо в мене сила.</p>
	<p>— Знищиш її — розквітне інша. Прекрасне не вмирає, — відповів дуб, — троянди будуть квітнути на землі.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>123 (7275). Троянда. СУС —, новотвір. Записав Цвітинський Микита 2009 року. Тарасюк Ігор Іванович. Дніпропетровська область, Верхньодніпровський район, Росуньки</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>


<article class="articleMain">
	<h1 class="articleMain__header">Троянда <br><span class="article__headerDescription">Українська народна казка Чернігівщини</span></h1>
	<p>Жила на світ одна самотня квітка — Троянда. Підійшла до неї дівчинка і каже:</p>
	<p>— Чого ти сумуєш, Трояндо?</p>
	<p>— Я сумую, бо в мене немає друзів.</p>
	<p>— Уже є. Тепер я буду твоєю подругою, буду приходити кожного дня і</p>
	<p>поливати тебе. Я буду розказувати усім квітам, що є на світі Троянда.</p>
	<p>Згодом, коли про Троянду дізналися, до неї прийшло багато квіток і захотіли подружитися. Після цього в неї було скільки друзів, що аж не вірилось. І все мало бути добре, та ось ішов хлопчик Миколка і знущався з неї, топтав ногами.</p>
	<p>Інші квіти просили його, щоб він не робив цього, адже Троянда хоче рости.</p>
	<p>Защеміло у Миколки серце і він сказав:</p>
	<p>— Що я можу зробити для вас, квіти?</p>
	<p>— Нічого, тільки не нищ нас!</p>
	<p>Після цього Миколка часто проходив до Троянди і поливав її, щоб вона виросла красива і велика.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>92 (4254). Троянда. СУС —. Записано 2008 року. Вінніченко Галина Петрівна (1921). Чернігівська область, Козелецький район, Козелець</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>


<article class="articleMain">
	<h1 class="articleMain__header">Троянда <br><span class="article__headerDescription">Українська народна казка Чернігівщини</span></h1>
	<p>Жив колись чоловік, який землі своєї не мав, із кожним роком, з кожним днем росли його злидні. Дітей купа, годувати треба. А чим? Часто старша дочка бачила, що татусь сидить на лаві і щось думає. Та й сльози не раз бачила на його згорьованому обличчі. Добре зрозуміла, чому батько такий зажурений. Матуся померла, залишила четверо діток. Вона, Меланка, старша. Але й їй усього шістнадцять років.</p>
	<p>Одного разу батечко приніс додому чорну-чорну паляницю. А діти такі раді, припали до того хліба, що й крихті не дали упасти додолу, такий він смачний! Батечко, вставши із-за столу, звернувся до старшої помічниці:</p>
	<p>— Меланьо! Ось цей окрайчик завтра на могилку мамі поклади. Звичай такий. Завтра сорок днів буде, як ми матусю поховали. А звичай не можна порушувати. Люди його придумали, а людське довго живе в людях.</p>
	<p>— Добре, татусю, я понесу.</p>
	<p>— Та й могилку, Меланко, поправим. Бо я завтра ще піду до пана заробляти хліба.</p>
	<p>На другий день встала Меланка раненько і пішла. Поклала окраєць хліба на могилку, а сльози потекли по біленькому її личку. Плакала-плакала, схилила голівку на могилку та й задрімала. І сниться їй матуся. Каже:</p>
	<p>— Меланко, я знаю, що вам тяжко жити. Спасибі тобі за хліб, що принесла, а татові, що його заробив, бо в народі хліб називають святим. І що ти мене провідуєш, спасибі.</p>
	<p>— Матусю, чому ви померли й залишили нас?</p>
	<p>— Ні, Меланко. Я не зовсім померла. Моє добро живе в людях.</p>
	<p>— Яке добро, матусю, коли нам так погано?</p>
	<p>— Хіба ти, доню, не знаєш, що я все життя робила добро людям та й вас гляділа і кохала, як свої очі власні? А добро людське невмируще, воно живе поміж людей. І ти скоро, Меланко, побачиш це добро. Устань, доню, і йди додому. Там тебе ждуть братик і сестрички, та й батечко хвилюється, що тебе давно немає.</p>
	<p>— Я зараз, матусю, побіжу.</p>
	<p>— Постривай і слухай мене. Тут, де ти поклала окрайчик хліба, виросте троянда. Викопай її, перенеси додому і посади біля хати, бо ти ціну хлібові знаєш. Тільки залізним нічим не копай, а самими руками своїми. Та посади її в такім місці, щоб троянда бачила перші промені сонця.</p>
	<p>— Добре, матусю.</p>
	<p>— Не поспішай, Меланко. Коли розквітне троянда, першу квітку принесеш і покладеш на мою могилу, де хліб лежить, а потім інші квіти будеш роздавати людям. Кожна подарована квітка приноситиме людям щастя і буде всі хвороби лікувати. Тільки поливай троянду, бо без водички вона загине. І нікому в світі не говори, що я тобі наказувала.</p>
	<p>— Матусю, буду робити все так, як ви наказували.</p>
	<p>І враз прокинулась. Подивилась навкруги.</p>
	<p>— Що це за віщий сон мені приснився? Я ж чула мамин голос.</p>
	<p>Прибігла додому, а її вже всі чекають.</p>
	<p>— Що це ти, Меланко, так забарилася?</p>
	<p>— Та я, тату, могилку обробляла.</p>
	<p>— Он лежить твій кусень хліба. Поїж доню.</p>
	<p>— Спасибі, тату. І сьогодні пан дав хліба?</p>
	<p>— Та дав, хай йому лихо. Тільки трішки хліба й дає, щоб не померли і працювали на нього.</p>
	<p>— Потерпи трохи, все владнається.</p>
	<p>— Дивно, доню, говориш. Наче ти скарб який найшла.</p>
	<p>— Скарб не скарб, а щось знайшла.</p>
	<p>Та згадала, що матуся наказувала нікому не говорити, навіть батькові. Замовкла, почала біля печі поратися. Наступного ранку, коли ще зірки не померкли в небі, Меланка побігла до матусі.</p>
	<p>А там, на могилі, виріс маленький кущик троянди. Меланка присіла на колінця і почала руками розгортати землю. Та чомусь важко було викопувати руками троянду. Кров з-під нігтів виступала, а Меланка поспішала, бо матуся казала до сходу сонця викопати. Викопала-таки Меланка руками троянду і побігла додому, посадила на видному місці, щоб троянда бачила перші сонячні промені.</p>
	<p>Щойно сонечко почало сходити, троянда стала прямо на очах рости. Другого дня вона розцвіла, з’явилися дві червоні квітки, та такі гарні, що аж очі сліплять, наче та кров з Меланчиних пальчиків. Вийшов і тато.</p>
	<p>— Що це за диво?! — питає.</p>
	<p>— Та це ж, тату, мамине добро розцвіло, що вона все життя робила для людей.</p>
	<p>— Але ж, дочко, не їстимеш ці квіти, а пан відмовив мені в роботі. Сьогодні в нас не буде хліба.</p>
	<p>— Тату, ви казали, що в пана один син і десять років хворіє, не встає з ліжка — якась хвороба в нього?</p>
	<p>— А що нам до того, дочко? До нього з усього світу приїжджали знахарі, і лікарі, і шептухи, а вилікувати не можуть. Так він і лежить.</p>
	<p>— Тату, а давайте я спробую добром маминим лікувати.</p>
	<p>— Та що ти, дочко? В тебе, мабуть, голова болить?</p>
	<p>— Ні, я здорова.</p>
	<p>— А що ж ти кажеш таке?!</p>
	<p>— Ну, добре. Збирайтесь, підемо разом.</p>
	<p>Зірвала Меланка квітку троянду, притулила до серця і пішла до матусі, поклала на могилку, а від могилки їй ніби тепло повіяло.</p>
	<p>А з другою трояндою пішла з батьком до пана. Той зустрів їх похмуро:</p>
	<p>— Чого, голодранцю, прийшов? І не просіть, бо немає в мене роботи. Ідіть геть із мого подвір’я, бо собак відпущу.</p>
	<p>— Та це, пане, ось дочка Меланка, старша моя, щось хоче сказати вам.</p>
	<p>— Геть звідси, — закричав пан. — Гей, слуги! Собак давайте сюди!</p>
	<p>Меланка подумала й прошепотіла:</p>
	<p>— Матусю Трояндо, зм’якши серце клятого пана.</p>
	<p>— А що ви хотіли, добрі люди? Кажіть, я все для вас зроблю, — враз сказав пан. — Слуги, готуйте обід! До мене дорогі гості прийшли. Заходьте до світлиці, сідайте. А ти, сусіде, хотів роботу? Я тебе постановлю в себе прикажчиком. О, яка в тебе донька красива, Омельку! Якби мій синок не хворів, то весілля згуляли б років через два! Кращої й не треба невістки, як твоя Меланка...</p>
	<p>І пан пустив сльозу. Омелько сидів і не міг підвестися. Скувало його всього, наче колоду. А Меланка всміхається, думає: діє мамине добро. Подали всяких наїдків, ласощів. Та скільки пан не хотів почути хоч слово від Омелька, так і не діждався.</p>
	<p>Другого дня Меланка знову пішла з батьком до пана і ще взяла братика і сестричок. Тільки увійшли в маєток, як вибіг пан. Нагаєм розмахався і кричить:</p>
	<p>— Геть, голодранці! Ану, слуги, собак на цих дармоїдів пускайте! Це вони в мене багато вчора поїли. Заберу за ті харчі і хату вашу! Будете все життя своє відробляти мені за те, що поїли вчора з дочкою.</p>
	<p>Бачить Меланка, що лихо та й каже:</p>
	<p>— Матусю Трояндо, зм’якши серце клятого пана.</p>
	<p>Той раптом зблід, подивився жалісливо на дітей, на їхню одежу рвану, простягнув руки до них і став благати:</p>
	<p>— Пробачте, ради Бога! Не впізнав я вас. Заходьте, заходьте, дорогі гості.</p>
	<p>Подивилася Меланка на пана і не захотіла заходити. На третій день знову пішли до пана всі. І знову той кричав і собак пустив. Побачила Меланка таке і прошепотіла:</p>
	<p>— Матусю Трояндо, поможи, будь ласка, заспокоїти злих собак.</p>
	<p>Собаки прибігли і лягли біля ніг, ще й лащитись почали. Менший Іванко, погладив одну з них, а вона йому руку лизнула. Побачив це пан і закричав:</p>
	<p>— О горе мені!</p>
	<p>Та від злості упав на землю й помер. Збіглися слуги до пана, а він не дихає. Підбігла Меланка до людей і каже:</p>
	<p>— Він від злості помер, бо ту злість не можна було від нього відігнати, дуже вона вже з ним зжилася. Забрала його до себе.</p>
	<p>Поховали пана, і ніхто й не пожалів за ним. Одного разу зайшла якась бабуся до Меланки. Просила милостині. Меланка подивилась, а нічого немає. Але знайшла останній кусень хліба і подала бабусі. Стара кинула хліб той під ноги.</p>
	<p>— Негоже так робити, вам, бабуню. Гріх великий ви зробили, кинувши хліб під ноги.</p>
	<p>І побачила Меланка, що непривітні очі в старої, зле лице.</p>
	<p>— Кажуть, що ти, Меланко, на зло відповідаєш добром і в злих хворобах допомагаєш? Чому ж ти молодого пана не полікуєш, він уже десять років лежить. Ха-ха-ха! — засміялась стара.</p>
	<p>Тут Меланці здалося, що баба схожа на покійного пана. Вибігла Меланка, зірвала найкращу квітку троянди, притулила до серця та мерщій до молодого пана. Увійшла в світлицю, а він лежить на ліжку сумний такий.</p>
	<p>— Матусю Трояндо, допоможи, щоб цей парубок устав і забув назавжди, що він син злого пана. Щоб був такий, як усі люди, простий, щоб робив тільки добро людям.</p>
	<p>Підвівся той з постелі, здивовано оглянув себе, а потім звернувся до дівчини:</p>
	<p>— Як тебе звати, красна трояндо?</p>
	<p>— Меланка.</p>
	<p>— А мене Василь. Ти мене вилікувала своєю добротою. І я присягаюсь робити тільки добро іншим. Прощавай, красна трояндо. Я теж піду в люди робити добро, як ти.</p>
	<p>— Прощай, Василю. Я вірю тобі, бо з тобою житиме матусине добро.</p>
	<p>І тут з’явилася зла баба.</p>
	<p>— Ти й тут, Меланко, перехитрила мене. Я думала, що мій син буде мстити тобі і таким, як ти, та помилилася.</p>
	<p>Вона впала і враз зникла, ніби розтанула. А Меланка з радістю подумала, що завжди перемагає добро.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>259 (4530а). Троянда. СУС —. Записала Тарасенко Аліна (7 клас) 2008 року. Матвієнко Галина Іванівна (1932). Чернігівська область, Прилуцький район, Голубівка</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Полтавщини/">Фольклор Полтавщини</a></li>
		<li><a href="/Фольклор Наддніпрянщини/">Фольклор Подніпров’я (Наддніпрянщини)</a></li>
		<li><a href="/Фольклор Чернігівщини/">Фольклор Чернігівщини</a></li>
	</ul>
</footer>
<!--#include virtual="/-/inc/general__page_end.inc" -->
