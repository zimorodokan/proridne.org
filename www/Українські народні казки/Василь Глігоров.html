<!--#include virtual="/-/inc/general__page_start.inc" -->
<title>Василь Глігоров ☼ Українська народна казка ☼ Народна творчість</title>
<meta name="Description" content="Українська народна казка Буковини «Василь Глігоров» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Василь Глігоров.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Василь Глігоров <br><span class="article__headerDescription">Українська народна казка Буковини</span></h1>
	<p>Був один багач на все село. Побачила жінка того багача, що в їхньої дочки буде дитина. І не знати від кого. Каже багач: — Нам не треба такої дочки. Я відвезу її в ліс. Завіз він її в ліс, а сам відійшов ніби дрова рубати. І сказав їй:</p>
	<p>— Ти почекай тут. Я нарубаю дров, і поїдем додому.</p>
	<p>Та обманив її і втік додому, а дочасу оставив у лісі. Чекала вона до вечора — батька нема. «Тату, тату!» — кричала дівчина, та нема тата. Ходила вона, ходила по лісі і найшла ведмедячий барліг. Лягла там і заснула.</p>
	<p>У тому барлозі народила вона сина. І жила вона з дитиною в лісі. Збирала гриби, ягоди і тим харчувалася. А хлопчик був такий, що не годинами ріс, а хвилинами. Дала вона йому ім’я Василь Глігоров. Підріс хлопець і каже матері:</p>
	<p>— Мамо, доки ми будемо сирі гриби їсти? Ти купи ружжо, я буду ходити на полювання.</p>
	<p>Мати пішла в місто глядіти роботи, щоб заробити грошей на ружжо. Наймилася вона за служницю, заробила грошей. Купила синови ружжо і все, що до ружжа треба було. Понесла вона то ружжо, а хлопець так ся втішив.</p>
	<p>— Досить, — каже, — мамо, не ходи на заробітки, я буду тебе годувати.</p>
	<p>І пішов на полювання. Побачив яку дичину, убив, приніс мамі. І їдять. Так помаленьку заходив він у ліс усе далі й далі і найшов у лісі стежку. Довго йшов він тою стежкою і найшов двоповерховий дім. Подумав собі: «Хто в цім домі є?» Заходи в коридор, глипнув — на стіні висить велика золота шабля. Взяв він ту шаблю і махає нею. А тут якраз дванадцять розбійників ішли додому на обід. Побачили вони, що в їхньому домі хтось їхньою шаблею махає. Вони всі дванадцять разом ту шаблю на клинок чіпляли, така вона важка була. А він сам махає. Що то за їден? Зачали вони в него стріляти. А він став за стінку, і вони його не вбили. Постріляли і думали, що він уже вбитий. Пішли вони в дім, а він почав стріляти з свого ружжа і одинадцять розбійників убив, а одного, найстаршого, тілко поранив. Вийшов Василь з дому, підійшов до тих розбійників і побачив, що один живий. Бере його на руки й несе додому.</p>
	<p>— Чого ж ви стріляли в мене? — спитав він. А поранений отаман каже:</p>
	<p>— Ми хтіли тебе вбити, щоб ніхто не знав, де ми живемо. Бо ми грабили людей і все сюди зносили. Зроби мені перев’язку, — каже отаман, — щоб кров не текла з мене, то я тобі покажу, де тут що лежить.</p>
	<p>Зробив хлопець йому перев’язку, і отаман показує йому все: гроші, погріб з вином і горілков, їдальню. Завів його до одної кімнати, а там була така керниця з клюгами залізними.</p>
	<p>— Хто проти нас виступав, того ми кидали на ці клюги, і вони рвали людину, тілко кістки викидали наверх.</p>
	<p>А хлопець подумав: «Як ви так робили, то я й тобі так зроблю». Та поклав його горілиць на ті клюги і сказав:</p>
	<p>— Як будеш сидіти тихо, будеш жити, а рушишся — і з тебе м’ясо полетить.</p>
	<p>Отаман сидів тихо, а Василь Глігоров позамикав усе і пішов до мами. Розказати, що він найшов. Та й каже:</p>
	<p>— Досить жити в барлозі, ходім жити в той дім.</p>
	<p>Прийшов він з мамою до того дому, показав усе мамі, дав їй усі ключі.</p>
	<p>— А до тої кімнати не йди і не заглядай, — сказав син.</p>
	<p>Це він говорив про кімнату, де був отаман. А сам пішов на полювання.</p>
	<p>Мама думає: «Що буду слухати сина? Ану піду подивлюся в ту кімнату». Як вона відімкнула, отаман заговорив.</p>
	<p>— Врятуй мене, — каже, — я тобі буду мужем, як ти не маєш мужа. Лови мене за руку і швидко витягай.</p>
	<p>Як потягнула вона його, то клюга піймала тілко за ногу і відорвала литку. А отаман каже:</p>
	<p>— Не біда. В мене є живуща вода й цілуща. Подай мені ту воду. Змочив він рану цілущою й живущою водою, і литка йому зразу стала ціла. Питає її отаман:</p>
	<p>— Хто ж ти така і як сюди попала?</p>
	<p>— Мене син сюди привів.</p>
	<p>— То це твій син поклав мене в яму? Я би жив з тобою, та боюся твого сина.</p>
	<p>— Я буду тебе переховувати, — каже вона, — і жити з тобою. І син не буде знати, що я з тобою живу.</p>
	<p>А розбійник їй каже:</p>
	<p>— Ти зробися слаба і посилай його в той ліс, де багато вовків. Скажи, хай принесе тобі від вовчиці молока. А вовки його розірвуть.</p>
	<p>Побачили вони, що йде син. Вона замкнула розбійника в шафу, а сама лягла на піч і стогне. Слаба. Син входи в хату і питає:</p>
	<p>— Мамо, що з тобою?</p>
	<p>— Ой, синку, заслабла. І снився мені сон, що як принесеш від вовчиці молока, то я вчуняю.</p>
	<p>Він багато не сидів. Набрав у сумку сухарів і змов пішов у ліс, шукати молока від вовчиці. А мама відімкнула шафу, випустила розбійника, і починають собі далі жити вдвох. Розбійник каже:</p>
	<p>— Як його не розірвуть вовки, то пішли його до левів — вони його знищать.</p>
	<p>Приніс він молока від вовчиці, а мама каже:</p>
	<p>— Ти знаєш що, синку? Звари то молочко і покушай. Як воно добре, то будем пити.</p>
	<p>Він покушав і каже:</p>
	<p>— Мамо, терпке, нехороше. А вона й каже:</p>
	<p>— Я так і думала, що це молоко нехороше. Нічого воно не поможе. Ти знайди левицю і від неї принеси молока.</p>
	<p>А до левів треба було йти недільки зо дві. Пішов син шукати левицю. Вже мають вони коли з розбійником говорити. А розбійник їй усе підказує, що і як робити.</p>
	<p>Син повернувся назад і приніс молока від левиці. А вона знов каже, щоб син зварив і покушав. Він покушав та й каже:</p>
	<p>— Ой, мамо, недобре.</p>
	<p>— Як тобі, синку, недобре, то й мені буде недобре. А розбійник їй уже сказав, що робити далі:</p>
	<p>— На десятім государстві є млин, в якім меле дванадцятиголовий змій. Хай він принесе з того млина метиці. Скажи йому, що ти маєш спекти з тої метиці хлібчик і від того хлібчика ти очуняєш. Туди треба півроку йсти. А дванадцятиголовий змій його знищить.</p>
	<p>І пішов син на те десяте государство. А розбійник виходи і каже:</p>
	<p>— Добре, що ти відправила його туди. А як він ще й відти вернеться живий, то ти зроби баню, щоб він скупався. Обв’яжи його шовковою вірьовкою і скажи: «Синку, як увірвеш цю вірьовку, то будеш панувати у третій частині світу». Як він увірве ту вірьовку, то обв’яжи його другою, міцнішою, і скажи: «Синку, надуйся сильніше і увірви й цю вірьовку. Як увірвеш її, то будеш панувати в половині світу». Як увірве він і другу вірьовку, то зв’яжи його третьою, найгрубшою. І скажи: «Синку, як ти увірвеш цю вірьовку, то будеш панувати у всьому світі». Як він тої вірьовки не зможе увірвати, то я вийду і зроблю з ним, що треба. А тепер давай будем сукати вірьовки.</p>
	<p>Зсукали вони вірьовки і ждуть, чи вернеться хлопець. А він ішов пішки місяць-два, і зболіли його ноги. Думає собі: «От якби найшовся коник який, щоб я поїхав». А наперед него дідок іде назустріч. І каже:</p>
	<p>— Що, синку, пристав?</p>
	<p>— Сильно пристав, дідусю.</p>
	<p>— А куди ж ти б’єшся?</p>
	<p>— Іду на десяте государство дістати метиці. З тої метиці мама має спекти хлібчик, поїсти і очуняти.</p>
	<p>Той дідок і каже:</p>
	<p>— Синку, на тобі цей волос і сірники. Коли ти ще гірше пристанеш, запали сірником цей волос, і побачиш, що буде.</p>
	<p>Пішов хлопець далі. Пройшов ще трохи, сильно втомився і думає: «Ану я так зроблю, як казав мені той дідок». Дістав він той волос, припік його, і з’явився перед ним дуже красивий кінь. Заговорив до него людським голосом:</p>
	<p>— Василю Глігоров, я знаю, куди ти б’єшся. Добре, що ти мене найшов. Я тобі поможу. Закручуй цей волос навколо свого вуха і влазь мені в ліве вухо, а правим вилазь.</p>
	<p>Накрутив Василь той волос собі кругом вуха, щоб не загубив, і залази коневи в ліве вухо, а правим вилази. І ще сильніший зробився, як був. Кінь йому говорить:</p>
	<p>— Ти маєш удома золоту шаблю п’ятдесятипудову. Подумай про неї, і вона буде коло тебе.</p>
	<p>Хлопець подумав про ту шаблю, і вона сама до него прийшла. Кінь каже:</p>
	<p>— А тепер сідай на мене. Як тебе везти: чи попід хмари, чи попід облаки, чи попід небо?</p>
	<p>— Попід хмари, — сказав хлопець, — щоб не дуже високо.</p>
	<p>— Добре, поїдеш попід хмари. І ще сказав кінь:</p>
	<p>— Ми прилетимо до того змія о дванадцятій годині ночі. Змій буде спати. Ти будеш рубати голови, а вони будуть назад приростати. То ти мене не в’яжи. Я буду відрубані голови задніми копитами відкидати — і голови змійови вже не приростуть.</p>
	<p>Кінь йому так говорив, а він у своїй думці думав, що так буде робити.</p>
	<p>Хлопець збирався півроку йти, а він до того десятого государства за два з половиною місяці добрався. Прийшов до того млина, де був змій. Застали вони того змія сплячим і взялися за роботу. Василь відтяв голову, а кінь задніми ногами вдарив, відбив її, і вона вже не приростає. І так відтинав до послідньої голови, а кінь помагав. А тоді підняв камінь і взяв метиці. Сів на коня і повернувся додому.</p>
	<p>Минуло три місяці, а він уже дома. Мама побачила його, розбійника закрила, а сама лягла знов на піч і стогне.</p>
	<p>— А що, синку, достав?</p>
	<p>— Достав, мамо.</p>
	<p>— Ну то, гай, спечи той хлібчик, та будем бачити, вчуняю я чи ні. Спік, покушала мама.</p>
	<p>— О, я вчуняла! Сину, відколи ти ходиш, мучишся. Треба тобі помитися. Зробим баню. Наноси води, дров.</p>
	<p>— Та най буде, мамо, треба покупатися.</p>
	<p>Заліз він у цебер з водою і починає митися. Мама каже:</p>
	<p>— Синку, ти знаєш що? Я замотаю тебе цею вірьовкою. Як ти пірвеш її, будеш панувати над третьою частиною світу.</p>
	<p>— Та най буде.</p>
	<p>Обмотала вона його від ніг до голови і пробує його силу.</p>
	<p>— Ану подуйся.</p>
	<p>Він подувся, і вірьовка на куски порвалася.</p>
	<p>— Ану я цю другу замотаю, синку.</p>
	<p>— Ну, гай. Мотайте.</p>
	<p>Обмотала його тою другою вірьовкою від ніг до голови.</p>
	<p>— Ану подуйся, синку.</p>
	<p>Він подувся, і вірьовка порвалася на куски.</p>
	<p>— Тепер ти, синку, можеш половиною світу командувати.</p>
	<p>А розбійник слухає та й думає: «Як врве і третю вірьовку, то мені конець». Мама каже:</p>
	<p>— Ану, синку, ще цю, третю вірьовку спробуємо. Як пірвеш її, то будеш усім світом командувати.</p>
	<p>І обмотала вона його від ніг до голови найгрубшою вірьовкою.</p>
	<p>— Ану, синку, подуйся так само, як ти дувся. Врвеш, молодець будеш.</p>
	<p>Спробував він розірвати — не годен.</p>
	<p>— Ой, мамо, не годен урвати. Кров виходить з тіла, а вірьовка не рветься.</p>
	<p>Відмикає вона ту кімнату, випускає розбійника.</p>
	<p>— Отепер я з тобою справлюся.</p>
	<p>Бере розбійник ключку і виймає йому очі, а далі разом з мамою витягає його зв’язаного надвір.</p>
	<p>Він собі як міг качався і вибрався на дорогу. Дві доби качався він тою дорогою і прикачався на край лісу. Почав іти дощ, на горі стало ховзко.</p>
	<p>А пани з другої держави брали там дерево на матеріал. Їхали з деревом сто підвід одного царя. Під’їхали вони до тої гори і не годні виїхати, бо ховзка. Кричать вони, кричать на тих волів, а воли не можуть витягнути. Він вчув це і кричить:</p>
	<p>— Хто жив-здоров, рятуйте мене, а я поможу вам! Вчули його голос ті люди, приходять до него й питають:</p>
	<p>— Що таке? А він каже:</p>
	<p>— Я — Василь Глігоров. Мене обманили. Я сліпий.</p>
	<p>— Яку ж ти нам даси поміч?</p>
	<p>— Я витягну вам ці підводи на гору. Лиш порубайте на мені цю вірьовку.</p>
	<p>Вони так і зробили, зняли з него вірьовку. Він піднявся на ноги, і вони взяли його з собою. Та й кажуть своїм людям:</p>
	<p>— Ми привели цего силача, він витягне всі наші підводи. Випрягайте волів.</p>
	<p>Випрягли вони всіх волів і всі підводи зв’язали. А він їм:</p>
	<p>— Хай один мене веде.</p>
	<p>Один його повів по дорозі, і він потяг разом усі вози. А ті воли і люди ішли за ним позаду. Вийшов він на ту гору, всі повиходили, І ті люди кажуть:</p>
	<p>— Ми тебе не лишим, берем тебе до царя. У царя ти не пропадеш. А він каже:</p>
	<p>— До царя — то до царя, але я їсти хочу. Вони нагодували його.</p>
	<p>Прийшли та й розказують цареви:</p>
	<p>— От ми привели силача. Він витягнув на гору всі підводи з деревом і виручив нас.</p>
	<p>А цар каже:</p>
	<p>— Я його приймаю, в саду йому зроблять палатку, і він там буде жити, а дочки мої будуть носити йому їсти.</p>
	<p>Зробили в саду палатку, поставили там койку і застелили файно, щоб він відпочивав. Цар наказав дочкам:</p>
	<p>— Сьогодні старша дочка несе, завтра середуща, а післязавтра менша. І щоб ви мені його добре годували.</p>
	<p>Ті дочки кажуть:</p>
	<p>— Нащо його годувати? Він же сліпий.</p>
	<p>Але цар приказав, і дочки носили. Погодували вони Василя Глігорова недільку-дві. Приносить одного разу старша дочка вечерю і плаче. Василь питає її:</p>
	<p>— Чого ти плачеш?</p>
	<p>— Як не плакати, як прийшов приказ від шестиголового змія, щоб батько віддав йому мене на пожирання? А як не дасть мене батько, то води не дасть змій. Я мушу йти одна за всіх.</p>
	<p>А Василь Глігоров каже:</p>
	<p>— Ти не плач, не журися.</p>
	<p>— Як не журитися, як ніхто не може мене врятувати? А він їй:</p>
	<p>— Як я кажу, так буде. Не пожере тебе змій.</p>
	<p>Пішла вона від Василя, і випровожає її батько. Дали їй все, що треба, як на похорон. Цар об’явив скрізь:</p>
	<p>— Хто врятує мою дочку, заміж дам за него.</p>
	<p>Ніхто не погоджувався, а їден циган погодився. Той циган узяв кинджал, пішов наперед у ліс, там, де змій мав з’їсти цареву дочку, і запрятався під кущ.</p>
	<p>От незабавка привезли дочку на те місце. Зняли з воза, що ним вона приїхала, столик, стілець, книжку. Сіла вона, засвітила свічку і читає. А циган не показується, чекає, що має бути.</p>
	<p>А Василь Глігоров розмотав з вуха той волос, припік, і з’явився перед ним кінь. Питає його:</p>
	<p>— Що, Василю?</p>
	<p>— Треба царську дочку врятувати, бо вона мене годувала, а її має пожирати шестиголовий змій. Іди, коню, в поле і, що найдеш, вбий і візьми очі. І цілущої й живущої води достань. Щоб я поклав собі очі, бо я ж не бачу.</p>
	<p>Кінь за хвилину-дві дістав очі, а тоді ще й живущої, цілущої й видющої води. Очі були з зайця. Василь вставив ті очі, намочив їх цілущою, живущою й видющою водою. І став видіти. А кінь каже:</p>
	<p>— Влазь у ліве вухо, а правим вилазь.</p>
	<p>Він виліз з правого вуха вбраний, як богатир. І сказав Василь Глігоров до коня:</p>
	<p>— Ну що ж, підем царську дочку від змія рятувати. А кінь питає:</p>
	<p>— Як будем летіти? Попід хмари, попід облаки чи попід небо? Ми ще встигнемо, поки змій прийде.</p>
	<p>— То летім попід хмари, — сказав Василь.</p>
	<p>В тую ж хвилину вони спустилися прямо над царською дочкою. Привітався до неї Василь Глігоров. А вона питає:</p>
	<p>— А хто ви будете?</p>
	<p>— Я святець.</p>
	<p>— То забирайтеся відци, бо мене має пожирати змій. То й вас пожере коло мене.</p>
	<p>А він їй:</p>
	<p>— Нечиста сила подавиться нами.</p>
	<p>Вона з тої радости встає зі стільця і каже:</p>
	<p>— Сідайте.</p>
	<p>— Ні, ти сиди. Ми постоїм, — каже Василь.</p>
	<p>Подумав Василь, і над ними зразу з’явилася палатка. Та, що була в саду.</p>
	<p>А циган сидить за корчом і слухає, що говоря.</p>
	<p>Не забавлялося двадцять хвилин, змій дає знати, що летить. Ще до того місця шість кілометрів, а змій як уже вогньовий дощ пустив. Прилітає і говорить:</p>
	<p>— Я сказав цареві, щоб прислав курочку на пожирання, а він прислав курочку і кугутика. Та ще й коника.</p>
	<p>А Василь Глігоров отвічає:</p>
	<p>— Ти курочкою й кугутиком подавишся. А змій — нечиста сила каже:</p>
	<p>— Ти що, цар в царях, богатир в богатирях, що я подавлюсь?</p>
	<p>— Так, я богатир в богатирях. Тоді змій говорить до него:</p>
	<p>— Ну то видуй мені на десять метрів стальний тік, щоб ми мали де поборотися.</p>
	<p>А Василь Глігоров каже:</p>
	<p>— Нє, нечиста сило, ти вперед видуй, а потому я буду видувати. Тоді нечиста сила взялася видувати. І видула з себе десять метрів стального току. Потому Василь Глігоров показав свою силу — видув стального току на одинадцять метрів. І тоді взялися боротися.</p>
	<p>Василь підняв змія і вдарив у тік — змій заліз у той тік по коліна. Повторив Василь другий раз — по пояс забив змія. Кинув третій раз — забив по голови. Тоді зняв ті голови шаблею, повідрубував шість кінчиків язиків, замотав у платок і поклав у кишеню. І сказав Василь Глігоров до царської дочки:</p>
	<p>— Дай щось на знак, бо від шаблі горить рука.</p>
	<p>Вона зняла з руки рукавичку і дала йому. Він поклав її в кишеню. А шабля зникла з його руки. Сів він на коня і полетів під небеса. Вона почала кликати. Крикнула:</p>
	<p>— Святцю, останьтеся до ранку! А він каже:</p>
	<p>— Тебе вже ніхто не пожере. Будеш жива.</p>
	<p>І полетів конем. Прилетів у сад на своє місце. Очі викинув, і знов зробився сліпий.</p>
	<p>А тоді циган виходить з-за корча і підходить до дівчини з тим кинджалом. І каже:</p>
	<p>— Красавиця, ти молилася богу, і я молився богу. Викликав святого і врятував тебе. І ти повинна казати, що то я тебе врятував.</p>
	<p>Вона йому:</p>
	<p>— Ой, не можу я казати батькови, що це ти мене спас. Мене святий врятував.</p>
	<p>А циган каже:</p>
	<p>— Нє, будеш казати. А не хочеш, то зараз зніму тобі голову. А як скажеш, то будеш жива.</p>
	<p>Але не погоджується царівна з циганом. Тоді циган бере її за голову і кладе кинджал тупим боком до горла. Лякає, що буде її рубати. Залякав її циган, і сказала вона:</p>
	<p>— Добре, я скажу батькови. Лиши мене живу. Скажу, що ти врятував.</p>
	<p>Циган кладе пальці навхрест і каже:</p>
	<p>— Присягай, цілуй хрест.</p>
	<p>Царівна присягнула, поцілувала його в пальці.</p>
	<p>Поки все це робилося, зробився день. Цар посилає кучера, щоб забрав з його доньки кісточки на похорон. Думає, що вона загинула, їздовий приїжджає на то місце, а царська дочка жива, і циган є. Циган тоже повідтинав язики змійови. Забрав кучер їх обох і повіз до царя.</p>
	<p>Цар побачив здалеку, що везуть дочку, і дуже втішився. А як під’їхали ближче, побачив цар, що там і циган. Та й каже:</p>
	<p>— Ну, хто врятував, за того я її й віддам. Питає цар того цигана:</p>
	<p>— Ти врятував мою дочку?</p>
	<p>— Я.</p>
	<p>І дочка сказала, що він врятував.</p>
	<p>— Ну, то будеш моїм зятем, — каже цар до цигана. А циган каже:</p>
	<p>— Я не хочу зятем. Хочу від вас подарунок. Хочу, щоб ви мені дали кімнату і принесли вареного й печеного сала. Щоб салом простелити, ще й ся салом вкрити.</p>
	<p>Дали циганови сала, і їсть він, скілко хоче. Ще не встиг з’їсти другого кабана, а вже прийшов приказ від змія дев’ятиголового: «Давай, царю, дочку, бо як не дасиш, не пущу воду». І всі царські родичі зачали плакати, бо мала йти на пожирання середуща дочка. Пише знов цар заяви: «Хто врятує мою дочку, дам за него заміж». І хто б не прочитав таку заяву, всі бояться. Ніхто не хоче погодитися іти на змія. А другий циган так само подумав: «Як той врятував, то я що, не врятую? Може, й мені вдасться». Взяв він з собою кинджал і пішов наперед на те місце, де змій мав пожирати царську дочку. Сховався за корчі і сидить. Чекає, що то має бути. А середуща красуня каже:</p>
	<p>— Я з усіма вже попрощалася, а тепер піду ще попрощаюся з тим, кому носила їсти.</p>
	<p>Прийшла до Василя Глігорова та й каже:</p>
	<p>— Прощай, уже більше я тобі їсти носити не буду. А він питає:</p>
	<p>— Чого?</p>
	<p>— Того не буду носити, що батько мене висилає на пожирання дев’ятиголовому змію. А як не вишле, то пропаде вся держава.</p>
	<p>— Не пропадеш, царівно, тебе бог спасе. Вона каже:</p>
	<p>— То неправда, що бог спасе.</p>
	<p>— Мої слова поможуть, — каже Василь Глігоров.</p>
	<p>Дівчина пішла від него, а він зразу з-за вуха волос — і припік. Кінь прийшов та й питає:</p>
	<p>— Чого ти мене викликав? А він каже йому:</p>
	<p>— Іди в поле. Вбий, що найдеш, і принеси мені очі. Бо вже вечір, пізня пора.</p>
	<p>А кінь каже:</p>
	<p>— Ще дві години є до того строку, ще маєм час.</p>
	<p>Пішов у поле і зустрів пса. Вбив його і приніс Василеви псячі очі. Василь взяв ті очі, вставив собі, намочив цілущою, живущою й видющою водою і став бачити на очі. І тоді кінь каже до него:</p>
	<p>— Влазь у ліве вухо і правим вилазь. Сідай на мене, та й поїхали. І Василь заліз у ліве вухо, а в праве виліз. І зробився богатирем. Тоді кінь питає:</p>
	<p>— Як летіти: попід хмари, попід облаки чи попід небо?</p>
	<p>— Попід облаки.</p>
	<p>Полетіли. Прилітають вони на те місце, де змій мав пожирати царівну. Приземляються, а царівна вже там. Та й каже до неї Василь Глігоров:</p>
	<p>— Здрастуй, царівно! Вона йому отвічає:</p>
	<p>— Здрастуй, святцю.</p>
	<p>Тоді встає зі стільця й говорить:</p>
	<p>— Сідайте, святцю, відпочиньте.</p>
	<p>Подумав він про палатку, і його палатка стала коло него. Бо він знав, що має бути сильний вогньовий дощ. Незабавки, через яких десять хвилин, дає змій знати, що летить на пожирання. Іде вогньовий дощ і паде на палатку. І качається з палатки жар. Царівні й Василю той дощ не мішає, а цигана пече.</p>
	<p>Прилетів змій і каже:</p>
	<p>— Здрастуйте, курочко й два кугутики! От добре я пообідаю. А Василь Глігоров йому:</p>
	<p>— Ти подавишся кугутиками й курочкою. А змій каже:</p>
	<p>— Ти що, богатир в богатирях, цар в царях? Я маю подавитися?</p>
	<p>— Так, я богатир в богатирях.</p>
	<p>— То видуй, — каже змій, — на п’ятнадцять метрів срібний тік, щоб ми мали де поборотися.</p>
	<p>А Василь Глігоров каже до змія:</p>
	<p>— Ні, нечиста сило, перший ти видуй, а тоді я буду дути.</p>
	<p>І дев’ятиголовий змій почав видувати з себе тік. Видув п’ятнадцять метрів. Тоді починає видувати Василь. Видув на шістнадцять метрів, і почали обидва боротися.</p>
	<p>Василь кинув змієм у тік, і змій застряг по коліна. А змій піймив Василя і кинув — лиш по кістки. Василь ся розсердив та як ударив раз, другий раз, третій раз — по голови змій застряг у тік. І сказав Василь Глігоров:</p>
	<p>— Шабля моя золота спасенна, прилітай у руки!</p>
	<p>І прилетіла йому шабля в руки. Він дев’ять разів ударив і дев’ять голів відтяв. Тоді дев’ять кінчиків язиків обтяв, замотав у платок — і в кишеню.</p>
	<p>А циган з обсмаленою головою сидить у корчах і дивиться, що там робиться. Каже Василь Глігоров:</p>
	<p>— Царівно, рука горить від шаблі, що-небудь подаруй.</p>
	<p>Вона подарувала йому шовкову носову хустину — і шабля зникла. Тоді він сказав:</p>
	<p>— До побачення, царівно! А вона починає плакати:</p>
	<p>— Святцю, оставайтеся до ранку. Василь каже:</p>
	<p>— Тебе вже ніхто не пожере. Будеш жива. Сів на коня та й полетів.</p>
	<p>Поки все це пройшло, день ся зробив. Циган виходить з-за корча, іде прямо до того місця, укачує собі руки в змійову кров і ніж свій у кров уваляв. Підходить до царівни і говори:</p>
	<p>— От бачиш, я тебе врятував. Я викликав святого, святий убив змія і полетів на небеса, а я тобі буду муж. Ти повинна казати батькови, що змія вбив я, що я врятував тебе від нечистої сили.</p>
	<p>А вона йому:</p>
	<p>— Мене святий спас, не ги. Циган ся розсердив і каже:</p>
	<p>— Я тобі зараз зніму голову. Ти повинна казати, що я спас. Залякав царівну, і вона сказала, що присягне йому.</p>
	<p>— Як присягнеш, то я кладу пальці навхрест, а ти поцілуй їх. Оце й буде присяга.</p>
	<p>І вона присягнула.</p>
	<p>Цар бачить, що білий день, посилає їздового, щоб привіз із дочки кістки. Їздовий приїжджає і застає дочку живою. А коло неї живий циган. Бачив він, що Василь відтинав язики, і сам повідтинав язики в зміїних головах. І заховав собі в пазуху. Їздовий забирає їх і везе обох до царя. Цар бачить, що їздовий везе двох. І думає: «Що таке? Найшовся якийсь богатир, що врятував і цю дочку?» Зближаються, дивиться цар, а то ще їден циган. Каже він до царя:</p>
	<p>— Здрастуйте, високе величество! Я спас вашу дочку від нечистої сили.</p>
	<p>А цар йому на те:</p>
	<p>— Ну що ж, будеш моїм зятем. А циган каже до царя:</p>
	<p>— Нє, най дочка виходи за другого заміж. А я хочу подарунка, такого, як перший циган має.</p>
	<p>— То я тобі тоже дам кімнату.</p>
	<p>— Нє, — каже циган, — помістіть мене в ту саму кімнату, щоб я мав з ким говорити.</p>
	<p>— То який подарунок тобі дати?</p>
	<p>— Я ж казав. Який дали першому циганови, такий дайте й мені. І цар дав йому сала вареного та печеного, скілко хочеш.</p>
	<p>І думає цар: «Що робити? Не приходять женихи». Аж тут приходи повідомлення від дванадцятиголового змія, щоб присилав цар на пожирання третю дочку, найменшу. А та дочка була найкраща. Всі родичі прощаються з нею, вона плаче. І нагадала за того, що носила йому кожного разу їсти. Та й каже вона до тата:</p>
	<p>— Я йду ще до того попрощатися, що носила йому їсти. Прийшла вона до Василя Глігорова прощатися. Василь і каже:</p>
	<p>— Чо’ ти плачеш?</p>
	<p>— Як не плакати, як мене змій має пожерти дванадцятиголовий?</p>
	<p>— Іди додому й не плач. І йди на то місце, де має тебе змій пожирати. Він подавиться.</p>
	<p>— Ой, — каже, — це неправда.</p>
	<p>— Бог тобі поможе в усьому.</p>
	<p>Вона пішла додому і каже батькови:</p>
	<p>— З ким я не прощалася, ніхто не сказав мені такого веселого слова, як той, що я йому носила їсти. Сказав, що змій мною подавиться.</p>
	<p>Цар не вірить, що бог спасе його дочку, пише заяви: «Хто врятує мою дочку, дам її за него заміж». Всі бояться, а їден циган, уже третій, подумав: «Як ті не пропали, то, може, і я не пропаду». Взяв він кинджал і пішов на те місце, де змій мав пожирати царську дочку. Заховався собі за корч і дивиться, що то має бути.</p>
	<p>Цар попрощався з дочкою, дав їй на підводу столик, столець, свічки і книжку. Сіла вона на підводу та й поїхала на те місце, де її мав пожирати змій. Привіз ЇЇ на те місце їздовий, зняв з воза столик, столець. Вона сіла, поставила свічку та й читає. Їздовий поїхав, а циган не підходить, дивиться здалека.</p>
	<p>Василь Глігоров бере з-за вуха волос, припікає — і приходить кінь.</p>
	<p>— Що ти мене, Василю, стілко неволиш, не даєш мені й погуляти? А Василь каже:</p>
	<p>— Треба врятувати царську дочку він нечистої сили. За те, що носила мені їсти. Іди в поле. Кого увидиш — убий І принеси мені очі: поїдем рятувати царську дочку.</p>
	<p>Кінь пішов у поле, надибав козу, вбив її і приніс Василю її очі. Василь вкладає козячі очі, змочує їх цілущою, живущою і видющою водою, і видить він на очі. Кінь каже:</p>
	<p>— Улазь в ліве вухо, правим вилазь.</p>
	<p>Василь заліз у ліве вухо, правим виліз і став богатир над богатирями. Ще сильніший, як був. Кінь йому:</p>
	<p>— Сідай на мене, і полетим на те місце, де царська дочка. Як тебе везти: попід хмари, попід облаки чи попід небо?</p>
	<p>— Я їхав уже попід хмари й попід облаки. Хочу вже їхати попід небо.</p>
	<p>Кінь каже:</p>
	<p>— Змій прийде через півгодини. Попід небо дуже швидко буде. Краще попід облаки.</p>
	<p>— Ну то хай буде попід облаки, — сказав Василь, і вони полетіли. Приземлилися коло царської дочки. Вона побачила їх, і стало їй легше. Василь Глігоров каже:</p>
	<p>— Здрастуй, царівно!</p>
	<p>Вона відповіла на привітання і сказала йому сідати.</p>
	<p>— Сидіть самі.</p>
	<p>Він подумав про палатку — і палатка вже коло него. Вони всі зайшли під неї. А циган сидить у корчах і дивиться.</p>
	<p>Дає змій про себе знати. Він ще на дванадцять кілометрів від того місця, а вже вогньовий дощ паде. Падає на палатку і скочується. А цигана пече, у него міхурів на плечах без ліку.</p>
	<p>Прибув змій на місце.</p>
	<p>— Я казав цареви, щоб він прислав мені курочку, а він прислав курочку й два кугути.</p>
	<p>Василь каже:</p>
	<p>— Подавишся курочкою й кугутами. А змій:</p>
	<p>— Ти що, богатир в богатирях, цар в царях?</p>
	<p>— Так, я богатир в богатирях. Тоді змій каже:</p>
	<p>— Ану видуй мені золотий тік на двадцять метрів. Щоб ми мали де поборотися.</p>
	<p>А Василь йому:</p>
	<p>— Нє, ти, нечиста сило, видуй, а тоді я покажу свою силу.</p>
	<p>Нечиста сила видула з себе на двадцять метрів золотий тік. А Василь Глігоров почав і собі дути. І видув двадцять два метри золотого току. Змій каже:</p>
	<p>— Я був би видув і більше — на двадцять п’ять видув би. Але ми договорилися про двадцять, і я видув двадцять. Та нема коли говорити, будем битися. Як я тебе поборю, то всіх вас поїм.</p>
	<p>І взялися обидва битися. Хтять знати, хто з них сильніший. Змій перший вхопив Василя. Підняв його і кинув до току, і застряг Василь вище колін. Розсердив змій Василя. Як вирвався він з тої ями та як кинув у ту яму змія, застряг змій по пояс. Василь повторив ще раз, і застряг змій по голови. Василь крикнув:</p>
	<p>— Шабля моя спасенна!</p>
	<p>В той же момент появилася в його руці шабля. А коня Василь не в’язав, кінь на волі був. Зітне Василь змійови голову, а кінь удари копитами задніми, і голова відлітає та більше не приростає. І так</p>
	<p>Василь дванадцять раз ударив і дванадцять голів стяв. І тоді відтинає дванадцять кінчиків язиків, замотує в платок і кладе в кишеню.</p>
	<p>— А тепер, царівно, подаруй мені що-небудь, бо від шаблі горить рука.</p>
	<p>Вона знімає перстень, а на ньому — її ім’я. І дарує йому. Тоді шабля зникла.</p>
	<p>— До побачення, царівно! А вона каже:</p>
	<p>— Сидіть, святцю, ще коло мене, поки день зробиться. Бо я боюсь.</p>
	<p>— Не бійся, царівно, ти проживеш довгі роки.</p>
	<p>Сів Василь на коня, і їй здалося, що він полетів на небеса. А він полетів на своє місце в сад. Прилетіла туди і його палатка. Він викинув козячі очі, щоб не пізнали його, і ліг на койку.</p>
	<p>А циган вилази з-за корча і приходи до неї зі своїм кинджалом.</p>
	<p>— Здрастуй, красавице! Не бійся, я з тобою буду до ранку. Я молився, і святий прийшов та поміг мені тебе спасти. І ти будеш моя жена.</p>
	<p>— Я раніше молилася богу, це я вимолила святого, не ти. Я не піду за тебе заміж.</p>
	<p>— Не підеш?</p>
	<p>Та піймав її за голову, приклав до горла ніж тупим боком і лякає, що заріже. А вона:</p>
	<p>— Ой! Не ріж мене. Я присягну, що ти мене врятував. Циган складає пальці навхрест і каже:</p>
	<p>— Цілуй хрест, це буде присяга твоя. Будеш казати батькови, що я тебе спас.</p>
	<p>— Буду казати, що ти мене спас.</p>
	<p>І день ся зробив. Цар посилає їздового привезти кістки. А їздовий приїжджає і застає живу царську дочку. І циган разом з нею сидить. Відтинає циган дванадцять язиків зі змійових голів, кладе їх у пазуху. Може, колись ті язики виручать його. Їздовий забирає їх обох на віз і везе до царя.</p>
	<p>Цар дивиться — троє на возі! Зближилися — дочка і циган. Цар думає: «Чого це я маю таке щастя на цигани? Цей уже, певно, возьме мою дочку заміж. Нехай буде».</p>
	<p>Під’їхав їздовий ближче, циган скочив з воза, привитався та й каже:</p>
	<p>— Здрастуйте, ваше високе величество! Я спас вашу дочку від нечистої сили.</p>
	<p>А цар каже:</p>
	<p>— Ну то ти будеш мій зять.</p>
	<p>— Нє, — каже циган, — я не буду зятем. Най віддається, за кого хоче. Я хочу подарунок.</p>
	<p>— Який подарунок?</p>
	<p>— Як першому і другому дали, так і мені дайте. І в одну кімнату мене з ними ставте, щоб я мав з ким говорити.</p>
	<p>Сказав цар слугам, щоб дали цигану те, що першому і другому дали. Сало варене й печене. Простелити салом і вкрити салом. І кажуть цигани:</p>
	<p>— Отепер ми живем! Маєм щастя на весь вік.</p>
	<p>Сидять собі цигани, їдять сало, а цар усе думає, як би дочки віддати. Уже найменшій шістнадцять літ. Усі бояться сватати їх. Каже цар слугам:</p>
	<p>— Беріть циганів у бані, помийте їх, уберіть, годинники на руки кладіть. І будемо їх женити на моїх дочках. Як ніхто не сватає їх, то най будуть зятями цигани.</p>
	<p>Через недільку має бути свадьба. Царські дочки йшли просити на свадьбу. І не забули за Василя Глігорова, попросили на свадьбу і його. Котра би не просила, а він усе питав:</p>
	<p>— А коли у вас весілля?</p>
	<p>— Через два дні.</p>
	<p>У п’ятницю просили, а в неділю мало бути весілля. Василь Глігоров запитував:</p>
	<p>— А які богатирі вас беруть заміж? А царські дочки кажуть:</p>
	<p>— Хто спас від нечистої сили, той бере заміж.</p>
	<p>Василь не признається, що то він врятував, а в думці подумав: «Ну нічого, я буду знати, хто присвоївся до цего діла». І сказав їм:</p>
	<p>— Віддавайтеся, виходьте заміж, царівни. Але ви ще будете мені носити їсти?</p>
	<p>— Будемо. Батько сказав, щоб усе життя носили.</p>
	<p>Василь чекає того дня, коли має бути весілля. Прийшла неділя, і вже зранку весілля починається. Приходять і ті, кого запросили з інших держав. Вже зійшлися всі. Кладе цар гості за столи. І молоді за стіл сіли. А Василь Глігоров припік волос і покликав коня. Прийшов кінь.</p>
	<p>— Що треба?</p>
	<p>— На весілля їдем.</p>
	<p>Вліз він коневи в ліве вухо, правим виліз, вчепив собі знов козячі очі, сів на коня і полетів. І з другого боку прилетів, ніби з іншої держави. І недалеко того весілля приземлився. Побачили всі гості, що якийсь богатир приїхав таким конем, якого ще ніхто не бачив. І підказали цареви:</p>
	<p>— Якийсь богатир приїхав до вас у гості.</p>
	<p>Цар вийшов, подивився. Ніхто ще не бачив ні такого гарного і так вбраного богатиря, ні такого гарного коня. Цар сказав музикам, щоб заграли марш. Василь Глігоров злазить з коня, в’яже його до стовпа і зближається до гостей. Привитався з царем, подає руку молодим. Тоді питає царя:</p>
	<p>— Хто врятував ваші дочки? Цар каже:</p>
	<p>— Оці люди врятували, — і показує на циганів. — І мої дочки виходять за них заміж.</p>
	<p>А Василь йому:</p>
	<p>— Ні, не вони врятували.</p>
	<p>— А хто?</p>
	<p>— Я, — каже, — врятував ваші дочки. Як не хочете вірити, я вам покажу знаки.</p>
	<p>А цигани зачули це і злякалися. Буде біда. А з-за стола нема як вийти. Василь виймає ті предмети, які йому царські дочки в дарунок дали. Показує рукавичку.</p>
	<p>— Чия це рукавичка?</p>
	<p>— Моя, — каже старша дочка. — Тату, цей мене спас. А циган каже:</p>
	<p>— Я тоже спас.</p>
	<p>— А які ти маєш предмети на доказ? — спитав цар.</p>
	<p>— Маю шість язиків. Я переміг змія і повирубував з його голів язики.</p>
	<p>Цареві слуги повели цигана в кімнату, циган взяв язики. Поклав він ті язики, а Василь Глігоров приклав до них свої кінчики.</p>
	<p>— То хто врятував?</p>
	<p>І всі сказали, що Василь врятував, бо він перший відрубав кінчики язиків. «Браво! Браво!» — кричать гості.</p>
	<p>Так само було і з другим циганом, і з третім. Василь показав хустинку й перстень, приклав кінчики змійових язиків. А дівчата кажуть:</p>
	<p>— Батьку, цей нас усіх спас. Каже цар:</p>
	<p>— Що ж робити? Котру дочку береш? А Василь відповідає:</p>
	<p>— Беру цю меншу.</p>
	<p>— Добре. А тих двох ще візьмуть богатирі. А циганів знищити. За те, що обманюють.</p>
	<p>Василь Глігоров ловить циганів усіх врьох разом за чуприни одною рукою і несе до свого коня. Зв’язав їх усіх трьох разом ногами до конячого хвоста і пустив коня в чисте поле. Де цигани вдарили головами, там гори зробилися, а де задами, там салатура.</p>
	<p>Бере Василь Глігоров за дружину меншу царівну. А там було багато гостей з інших держав і серед них багато богатирів. Василь спитав:</p>
	<p>— Хто бажає взяти ці дві царські дочки за дружини? Тут підскочили два:</p>
	<p>— Ми берем.</p>
	<p>І весілля продовжувалося.</p>
	<p>А ті царські дочки згадали за Василя. Він же там у саду сидить голоден. Посилають слугу, щоб відніс йому їсти, бо вони не можуть з-за стола піти. Слуга пішов на те місце, де сидів Василь, а там нема нікого, лиш ліжко. Слуга з їдою вернувся назад і говорить:</p>
	<p>— Нема там нікого, лиш ліжко.</p>
	<p>А Василь почув ці слова та й каже:</p>
	<p>— Я гезди, рядом.</p>
	<p>Всі піднялися і крикнули: Тура!. Та й сказали усі:</p>
	<p>— Оце богатир в богатирях, цар в царях!</p>
	<p>Передав цар Василеви все своє царство. А інші два зяті пішли з жінками по своїх домах.</p>
	<p>І прожив Василь Глігоров з царською дочкою не багато не мало — десять літ. І нагадав за маму. Взяв волос з-за вуха, припік, викликав свого коня. Кінь питає:</p>
	<p>— Що треба?</p>
	<p>— Мені треба поїхати додому, до свої мами. Побачити, як вона жиє.</p>
	<p>...А розбійник у той час каже його мамі:</p>
	<p>— Нема Василя Глігорова. Як уже десятий рік нема, то, значить, пропав він, нема його на світі.</p>
	<p>А за ці роки в його мами найшовся ще хлопчик. І мав той хлопчик уже сім літ.</p>
	<p>Мама, розбійник і той хлопчик якраз сіли коло стола. Вони обідають, а Василь Глігоров приїжджає на подвір’я і злази з коня. Розбійник подивився в вікно і каже:</p>
	<p>— Це, певно, Василь Глігоров. Що мені тепер робити? А вона йому:</p>
	<p>— Вже нема куди ховатися. Сиди за столом, най входить до хати. Василь увійшов у хату і каже:</p>
	<p>— Приємного апетиту вам.</p>
	<p>— Сідай і ти, Василю, — сказала мама, — пообідаєш з нами.</p>
	<p>— Я, мамо, не хочу їсти. Най мені розбійник вертає очі. Я прийшов за своїми очима.</p>
	<p>А розбійник за ці роки придумав таке: зробив на подвір’ї керницю з клюгами. Як прийде Василь, то післати його за очима в ту керницю, щоб його там пірвало.</p>
	<p>Каже Василь до розбійника:</p>
	<p>— Ну, давай мені очі. А тоді я буду обідати. А розбійник Василеві:</p>
	<p>— Іди надвір. Я тобі покажу, де твої очі.</p>
	<p>Виводи отаман розбійників Василя надвір, приводи до керниці й каже:</p>
	<p>— Отут твої очі. Лізь у керницю і там, нанизу, возьмеш їх.</p>
	<p>А Василь Глігоров вимикнув якнайгрубшого дуба і впускає його в ту керницю. Розбійник дивиться — з керниці лиш тріски летять.</p>
	<p>— А, — каже Василь, — то ти хотів, щоб я туди ліз і пропав? То лізь сам і діставай мої очі</p>
	<p>Розбійник йому:</p>
	<p>— Я хотів тебе обманити. Твої очі на грубі в табачниці. Вони вже сухі там лежать.</p>
	<p>Василь Глігоров каже:</p>
	<p>— Най будуть сухі, ти мені їх сухі повертай.</p>
	<p>Отаман подав йому ту табачницю з очима, тоді Василь вхопив його за чупир і того хлопця разом з ним. Виніс їх надвір, і кинув у ту керницю. І клюги їх порвали.</p>
	<p>Тоді входить Василь у хату до мами. І питає:</p>
	<p>— Де цілуща, живуща і видюща вода? Та, що на вікні стояла. Мама каже:</p>
	<p>— В шафі.</p>
	<p>Відмикає вона шафу і дає йому ту воду. Він наливає тої води в миску і дає туди свої сухі очі. Викинув козячі очі і вклав свої. Намочив живущою, цілущою і видющою водою, і очі стали такі, як колисякразь були. Тоді бере маму за руку і виводи на двір. Сідає на коня і садить на коня маму. Полетів конем аж до того млина, де брав метицю. І в тому чортівському млині її лишив. Сів на коня та й поїхав у ту державу, де він одружився.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Василівці, Сокирянського району, Чернівецької області 1 серпня 1984 року Боднар Гаврило Тимофійович (1914 року народження)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Буковини/">Фольклор Буковини</a></li>
	</ul>
</footer>
<!--#include virtual="/-/inc/general__page_end.inc" -->
