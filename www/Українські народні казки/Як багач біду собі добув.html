<!--#include virtual="/-/inc/general__page_start.inc" -->
<title>Як багач біду собі добув ☼ Українська народна казка ☼ Народна творчість</title>
<meta name="Description" content="Українська народна казка Гуцульщини «Як багач біду собі добув» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Як багач біду собі добув.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Як багач біду собі добув <br><span class="article__headerDescription">Українська народна казка Гуцульщини</span></h1>
	<p>Були два брати. Один був бідний дуже та ще й слабовитий&nbsp;<sup>*</sup>, а один багатий. Бідний все приходив до багатого брата.</p>
	<p>— Дай мені що-небудь. А той давав, давав і, нарешті, сказав:</p>
	<p>— Я нічого вже тобі не даю, бо я вже стілько надавав, що твоя хатка і твій городець не покриють того.</p>
	<p>Прийшов бідний брат додому. Жінка з хлопчиком у хаті спали, а він не йшов до хати. Сів під хатою і журиться. Що він далі має робити? Чим жити? Ніч була місячна. То було весною. Він дивиться, а з його городу маленький хлопчик все бігає до городу братового. Вимиче в його городці капусту та й садить багачеви. Бідного то дуже взлостило. Він поволеньки, поволеньки та й того хлопчика ймив. Та й каже:</p>
	<p>— Що ти робиш? Я такий бідний, нещасливий, а ти в мене мичеш та даєш багачеви. Я тебе зараз уб’ю.</p>
	<p>— Не бий мене. Я — багачеве Щастя.</p>
	<p>— А чого я такий бідний? Де моє Щастя?</p>
	<p>— Твоє Щастя в місті. Лишай цю хатку й город моєму ґазді, а сам іди в місто. Там твоє щастя. А тут у тебе є Біда за горном на печі, того ти бідуєш. А як будеш іти в місто, то забери з хати, що забереш, і аби ти вже до хати не вертався.</p>
	<p>І вони забрали своє бідне майно в бесаги, спекла жінка на дорогу дві паляничці, вийшли на подвір’я. І жінка нагадала:</p>
	<p>— Ми забули в хаті сокиру. Треба вернутися та взяти її. Як підемо в місто, нарубаєш кому-небудь дров, та й дадуть нам їсти.</p>
	<p>А він каже:</p>
	<p>— Та бо казав той хлопчик, щоб я не вертався.</p>
	<p>— А ти забіжи борзенько. Сокира під лавицею. Хапай її і неси сюди.</p>
	<p>Він лишень двері отворив і схилився сокиру брати, а Біда з-за горну каже:</p>
	<p>— Іване, ти куди йдеш та й мене лишаєш? Я йду з тобою.</p>
	<p>Та йому на потилицю штрик і вчепилася в него. Що він не стрясав її, що він не скидав — нема права скинути. І пішов Іван з Бідою в місто.</p>
	<p>Ішли вони пару кілометрів шляхом. Хлопчика зболіли ноги. Сіли вони на окіп&nbsp;<sup>*</sup> та й з’їли паляничку. Іван витяг табакерку і пахав&nbsp;<sup>*</sup> тертий тютюн. А Біда з шиї дивиться та й каже:</p>
	<p>— Іване, що ти там пахаєш? Дай і мені попахати. А він каже:</p>
	<p>— Я що, — знаю, де твій ніс? Підставив табакерку і каже:</p>
	<p>— Лізь пахай, скілько хочеш.</p>
	<p>Біда штрикла пахати, а Іван лиш раз! — і запер її там. Та встав, подивився довкола, а в долині яруга, а над яругою дуб великий росохатий&nbsp;<sup>*</sup>. Іван узяв сокиру, пішов до того дуба, сокирою у росохах розрубав трохи і ту табакерку запхав у ту розколину. І витесав клин і туди забив. Отам Біда має бути!</p>
	<p>Вийшов Іван на дорогу, і вони пішли далі, Іван, жінка й хлопець. І наздоганяє їх пан на бричці. Спер коні й питає:</p>
	<p>— Куди ви, люди? Вони кажуть:</p>
	<p>— Ідемо служби шукати. Ми бідні, нічого не маємо, лиш оце, що при нас є.</p>
	<p>— Як так, то сідайте зі мною, — каже пан. — Будете в мене. Мені треба фурмана до коней, жінка буде на кухни помагати, а хлопчик буде гуси пасти.</p>
	<p>Приїхали до пана додому. Вони втішилися, дали їм добре їсти. І залишилися вони в того пана.</p>
	<p>Той пан мав доста грошей. Купив він за містом будинок, щоб зробити собі там ресторан. Подивився пан на той дім. А там була пивниця&nbsp;<sup>*</sup> велика. Оглянув пан ту пивницю, а там щури нанесли багато глини. Прийшов пан додому та й каже Іванови:</p>
	<p>— Іване, я купив дім. Треба в ньому пивницю вичистити. Бери, — каже, — двоє відер і лопату. Набирай ту глину у відра й винось.</p>
	<p>Довгий час носив Іван ту глину, нарешті зачепив лопатою, щоб набрати глини, а там щось не пускає. Він зачав то розривати, а там котел грошей. Самих золотих і срібних. Він прикрив то і приходить до пана. І каже панови:</p>
	<p>— Впрягайте коні і їдьмо туди, де я викидаю глину. Я там найшов котел грошей. Ідіть собі заберіть.</p>
	<p>Пан упряг коні, приїхали туди, увійшов пан з Іваном у пивницю, подивився — справді є грошей багато. Винесли вони той котел на фіру, і каже пан до Йвана:</p>
	<p>— Це, Йване, твоє Щастя. Я ці гроші не беру. Я купував то, що видів. А ці гроші твої.</p>
	<p>Привезли ті гроші додому і рахували їх цілу ніч. Каже пан до Івана:</p>
	<p>— Тут є старенький пан, що продає цілий фільварок і йде до сина в місто.</p>
	<p>І таки другий день поїхали до того пана питати, чи продає, чи не продає. Пан сказав, що продає. Іван вирішив, що може брати цей фільварок. І ще й лишиться трохи грошей. Взяли вони гроші на фіру, привезли до того пана і закупили той фільварок. Старий пан вийшов на ґанок, засвистав у свистульку, зійшлися всі слуги, служниці, кухарки. І сказав їм пан:</p>
	<p>— Таке, мої дорогі слуги. Я вас повідомляю, що до сьогодні був вашим паном, а від сьогодні вашим паном буде цей чоловік.</p>
	<p>(А Іван уже купив нове вбрання і перебрався на пана). Каже той старий пан далі:</p>
	<p>— Аби ви його слухали та, як мене, бо я прийду навідатися і подивлюсь.</p>
	<p>Забрав пан гроші і поїхав до сина, а Іван на його місці панує. Але каже до Івана жінка.</p>
	<p>— Може би, ми наймили Службу та й зробили обід? Що нам бог поміг таке велике Щастя мати.</p>
	<p>Каже Іван:</p>
	<p>— Добре.</p>
	<p>Прийшов його навідати той пан, що Іван у него служив. А Іван каже, що хоче обід робити.</p>
	<p>— Добре, — каже пан, — я закличу й своїх родичів. А ти клич сусідів.</p>
	<p>Обкликали вони всіх сусідів, а жінка каже:</p>
	<p>— Може би, ми Дмитра покликали, брата твого?</p>
	<p>— Добре, — сказав чоловік.</p>
	<p>І написав він листа до Дмитра, запрошення на обід. Дав йому точну адресу: назву вулиці, номер дому, щоби він не блукав. Дістав Дмитро листа і каже до жінки:</p>
	<p>— Набери там ґелетку барабулі, муки, крупів.</p>
	<p>Набрала жінка всього потрохи, спакували на фіру і поїхали на обід до Івана. Приїхають на місце, а там уже таких фіякрів, карет наїхало. Повне подвір’я карет, брама отворена. Цей під’їха́є, а Іван уздрів його та й вибіг.</p>
	<p>— Дмитре, братчику, дякую тобі щиро, що ти приїхав до мене. А Дмитро питає:</p>
	<p>— А ти що, тут служиш?</p>
	<p>— Та де, братчику! Це, ади&nbsp;<sup>*</sup>, все, що видиш, моє. Братови аж дихати не дало. Аж трясеться багач.</p>
	<p>— Розкажи мені, брате, як ти це дістав.</p>
	<p>А тут раптом ударили дзвони на Службу і всі гості пішли в церкву. Зачала там Служба Божа правитися. По Службі почали причащатися. Іван упав на коліна, а Дмитро коло него. У церкві стало тихо, а Дмитро присунувся до Івана та й знов каже:</p>
	<p>— Скажи мені, Іване, як ти це дістав? Його це гризе. Каже йому Іван:</p>
	<p>— Братчику, про це тепер не балачка. Прийдемо додому, і я тобі все розповім.</p>
	<p>Прийшли додому. Тут ніколи балакати, тут гості. Махнув братови: «Потому розкажу».</p>
	<p>Обід відійшов, гості роз’їхалися. Тоді сіли вони собі оба, і зачав Іван розказувати геть спочатку.</p>
	<p>— Як я був у тебе останній раз, ти мені нічого не дав. Я прийшов від тебе, сів і зажурився. І увидів, що хлопчик микав у мене капусту і тобі садив...</p>
	<p>І розповів йому Іван, як закрив у табакерці Біду і забив її в дуба. І все розказав до кінця. А брат йому сказав:</p>
	<p>— Ну, дай Боже здоров’я, братчику, я вже пішов.</p>
	<p>— Та будь ще трохи.</p>
	<p>А він-таки хоче борше на брата ту Біду випустити! Сів на фіру й поїхав.</p>
	<p>Їде багач і зупиняється напроти тої кривулі, де стояв росохатий дуб. Добре пам’ятав, що брат казав. Зупинив коні і побіг борше Біду добувати, аби йшла на Йвана. Добуває та й ніяк не може. Тоді вернувся до фіри і відчепив від коней орчик&nbsp;<sup>*</sup>. І побіг з ним назад до дуба. Зачав гримати орчиком і відбив той клин, що Іван забив. Відбив і так втішився, що добув Біду. Витяг ту табакерку, розтворив, а Біда вчепилася в него самого. Він її стрясяє з себе.</p>
	<p>— Іди до Івана. Я — Дмитро.</p>
	<p>— Іван, — каже, — мене не боїться. Я вже твоя до смерти. Дяковать, що ти мене добув.</p>
	<p>Багач під’їхав трошки на берег, дивиться, а в тім керунку вогонь. Приїхають вони на місце, а то його будинки згоріли. Все згоріло дотла. І став Дмитро бідний, за те, що був ненависний.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__footnotes">
			<p><sup>*</sup> Слабови́тий — хворобливий.</p>
			<p><sup>*</sup> Окі́п — насипаний горбок.</p>
			<p><sup>*</sup> Па́хати — нюхати.</p>
			<p><sup>*</sup> Росоха́тий — розлогий.</p>
			<p><sup>*</sup> Пивни́ця — підвал.</p>
			<p><sup>*</sup> Ади́ — дивись, поглянь, бачиш.</p>
			<p><sup>*</sup> О́рчик — дерев’яний валок, до якого прикріплюють посторонки в упряжці.</p>
		</div>
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Село Рожнів, Косівського району, Івано-Франківської області 26 березня 1986 року Намісниченко Теодозія Дмитрівна (1905 року народження)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Гуцульщини/">Фольклор Гуцульщини</a></li>
	</ul>
</footer>
<!--#include virtual="/-/inc/general__page_end.inc" -->
