<!--#include virtual="/-/inc/general__page_start.inc" -->
<title>Про Івана, царського зятя ☼ Українська народна казка ☼ Народна творчість</title>
<meta name="Description" content="Українська народна казка Буковини «Про Івана, царського зятя» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Про Івана, царського зятя.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Про Івана, царського зятя <br><span class="article__headerDescription">Українська народна казка Буковини</span></h1>
	<p>Було в жінки три сини. Старший і середущий були розумні, а найменшого мали вони за дурного. Робили в полі, а то поле в них було над морем. Ввечері прийшли хлопці з поля додому, а мама й каже:</p>
	<p>— Ідіть на ніч стерегти, бо морські коні виходять з моря і заїдають капусту.</p>
	<p>— Ну, — кажуть сини, — треба йти пантрувати. Повечеряли вони, позакурювали та й збираються йти до тої капусти.</p>
	<p>А той найменший каже:</p>
	<p>— Я тоже йду, мамо, з ними пантрувати.</p>
	<p>— Ай, куди ти підеш? Лягай спати.</p>
	<p>— Я не хочу.</p>
	<p>— Та лягай спати, — кажуть і браття.</p>
	<p>— Ні, я йду з вами.</p>
	<p>— Лишіть його, — каже мама, — най іде. Має плакати, то най іде. Браття пішли, а він і собі позаду йде. Приходя до моря, до того городу. Браття май говорили, курили, зайшли в колибу й полягали спати. А менший брат сидить коло колиби. Сидів, кілко там сидів. А серед ночі вийшли з моря коні. Виходять — і в ту капусту. А той побачив коней і підходить до них. Та й усе від моря забігає. Види він: ті коні великі, а один серед них май малий. Думає хлопець: «Гай, якби я цего піймав, бо тих великих боюся». І помаленьку підходи. А то кобила. Нагнула вона голову капусту їсти, а він «цап» її за гриву. Кобила сюди-туди, хоче до моря втекти — він не пускає.</p>
	<p>— Пусти, — каже вона.</p>
	<p>— Нє. Ви, — каже, — капусту заїли — та й «пусти»? Підем, — каже, — до села.</p>
	<p>— Іване, пусти мене, я стану тобі в пригоді. Ти мені вимикни з хвоста три волосинки: чорну, сиву й червону. Вимикни та й бережи ті волосинки. Як тобі треба буде мене, припечи одну волосинку — я прийду і стану тобі в пригоді.</p>
	<p>Він думає: «Най буде й це. Спробую. А як щось буде не так, то я її ще раз захапаю в городі». Вимикнув він з неї ті три волосинки і пустив її в море. Волосинки змотав, поклав собі в кишеню, пішов до колиби та й ляг коло своїх братів спати.</p>
	<p>Зійшло сонце, ті пробудилися і йдуть додому, до села. А Іван спить. Коли пробудився, сонце вже геть високо було. Подивився — братів нема. Та й пішов до села.</p>
	<p>— А що, — питає мама старших синів, — були коні з моря в капусті?</p>
	<p>— Ні, ми пантрували й не виділи.</p>
	<p>— Ви не виділи, — каже, — а я видів коней у капусті.</p>
	<p>— Що ти видів, що?</p>
	<p>— Їй-бо, видів.</p>
	<p>Мама пішла — а там свіжі кінські сліди і капуста погризена.</p>
	<p>— А чо’ ти нам не сказав?</p>
	<p>— Що я мав вам казати? Ви пішли пантрувати, а мене не хтіли з собою брати. Та й мав би я вам казати?</p>
	<p>Пройшло май трохи часу. Через кілка років цар дочку віддає. Опублікував у газеті, що хто вискокне конем на третій поверх і возьме в його дочки перстень, той возьме його дочку. А перстень мав лежати коло його дочки на вікні.</p>
	<p>Старші браття кажуть:</p>
	<p>— Мамо, ми підем.</p>
	<p>— Ви, діти, годні взяти в царя дочку?</p>
	<p>— Ми спробуєм.</p>
	<p>Вбрали вони нове шмаття, позбиралися, посідали на коні. А той каже:</p>
	<p>— Я тоже, мамо, йду.</p>
	<p>Браття подивилися й засміялися.</p>
	<p>— Іване, ти, — кажуть, — будеш хазяїном коло хати. Куди тобі йти?</p>
	<p>Мама й на тих не має надії, а то ще Іван піде. А він і каже:</p>
	<p>— Я таки піду, мамо.</p>
	<p>Ті вже поїхали. Вже вони хто знає де, а Іван знов каже:</p>
	<p>— Я таки йду.</p>
	<p>А коло фіртки стояла баталниця, що на ній коноплі били. Він ту баталницю виніс на дорогу, сів на неї і їде до царя дочку сватати. Приїхав до моста, кинув ту баталницю і припікає сиву волосинку. Прилітає до него кінь. Такий, як змій.</p>
	<p>— Що ти, Іване, хочеш? — каже.</p>
	<p>— Мої брати пішли до царя дочку сватати, і я тоже хотів би піти.</p>
	<p>— Влазь у моє ліве вухо, а правим вийдеш.</p>
	<p>Він тим вухом вліз, а тим виліз. І зробилася нагайка в него плетена, і кінь сивий, і костюм на нім такий зробився!</p>
	<p>— Куди, Іване, тебе везти? І як — попід облака чи по землі?</p>
	<p>— По землі, — каже, — я хочу братів своїх дігнати.</p>
	<p>— Добре, повезу тебе по землі.</p>
	<p>Доїхає Іван, а вони вже там скачуть: їден не доскакує, а їден брат вискакнув на перший поверх. А Іван як прискочив та як укрої їм нагайкою по плечах, то аж шмаття в них на плечах полопалося. Вони оглянулися, а він уже вискочив на перший поверх і відти назад.</p>
	<p>Обернувся і поїхав попри них додому. Приїхав до того моста, правим вухом коневи вліз, лівим вийшов, і знов те шмаття на ньому, яке було. Витягнув він з-під моста свою баталницю і похрамав на тій баталници додому.</p>
	<p>Приїхав, кинув баталницю під ворота, зайшов до хати, пообідав і ляг спати. А ті брати пізненько приїхали. Випрягли коні, пустили їх до ґражди, входя до хати. Мама кладе вечерю.</p>
	<p>— Ну як, діти, що там?</p>
	<p>— Е, — каже, — нічого не вийшло. Ми їхали та й якийсь святий їхав, не знаєм, що за їден, їхав на коні і дав нам по нагайці, аж шмаття, дивіться, полопало на плечах. А як приїхав туди, то лиш на перший поверх вискакнув конем. Ми бачили, що він нічого не взяв і вернувся назад.</p>
	<p>А Іван каже з печі:</p>
	<p>— Я це бачив.</p>
	<p>— Що ти бачив?</p>
	<p>— Їй-бо, бачив. Я пішов на ту високу могилу і з тої могили дивився. Та й видів, як він перший раз упарив Василя, а потому й тобі, Михайле, нагайку дав.</p>
	<p>А воно так з ними й було, і вони нічого не кажуть. Лиш сказали їден другому тихо:</p>
	<p>— Що б він з тої могили бачив, що робилося?</p>
	<p>— Може, й видів.</p>
	<p>Той лягає спати, а браття не сплять. Пішли ту могилу розкидати. Бо вони мають думку ще йти сватати царську дочку і хотять, щоб він не видів. Щоб не сміявся з них. Довго мучилися, розкидали ту могилу, верх зробили май нижчий. Так наробилися, що сорочки на них мокрі</p>
	<p>На другий день знов збираються. Поїли, одягають інше вбрання. А Іван каже:</p>
	<p>— Я тоже їду.</p>
	<p>— Куди? — питає мама. — Нікуди ти, Іванку, не підеш. Сиди дома.</p>
	<p>— Я таки йду.</p>
	<p>Ті вже поїхали, а він таки преться тоже йти. Пішов до тої баталниці, сів на неї та й шкандибає на ній, досягаючи землі рукавами. А мама дивиться та й усміхається. І думає: «Що з дурним говорити?»</p>
	<p>А він добрався так до моста, кидає баталницю під міст, витягає чорну волосинку, припікає її, і прибігає чорний кінь.</p>
	<p>— Чого тобі, Іванку, треба?</p>
	<p>— Хочу йти до царя дочку сватати. Мої брати пішли, то й я хочу.</p>
	<p>— Лівим вухом, — каже кінь, — влазь, а правим вилазь. І підем. Він тим вухом вліз, а тим виліз. Костюм на нім такий чорний, що аж ублискується. І нагайка в него в руці.</p>
	<p>— Сідай на мене, — каже кінь. Той сідає, а кінь його й питає:</p>
	<p>— Як іти — попід облака чи по землі?</p>
	<p>— По землі, хочу братів дігнати.</p>
	<p>Кінь пускається на хід. А вони там уже вискакують на перший поверх, деякі на другий, а то аж на третій треба. Мучаться всі і не годні доскочити. А Іванко прилітає тим чорним конем та як дав по нагайці їдному й другому братови. І кінь без розгону доскочив до другого поверха. Обернувся назад і поїхав. Приходи до того моста, влази коневи в праве вухо, а лівим вилази — і знов він уже в тому шматті, що було в него дома. Витягує свою баталницю і похрамав нею додому. Прихрамав, поклав її коло воріт і пішов до хати.</p>
	<p>— Мамо, давайте їсти.</p>
	<p>— А де ти ходив?</p>
	<p>— Та йшов, — каже, — йшов, хтів у царя дочку сватати, а то дуже далеко. Я, мамо, їсти хочу.</p>
	<p>Дала йому мама їсти, він поїв і ляг спати.</p>
	<p>Лежить і міркує, що ті два мають уже скоро приїхати. Чує: в’їхали вони на подвір’я, загнали на ґражду коней та й уже входять до хати.</p>
	<p>— Ну що, діти? Посватав хто з вас царську дочку?</p>
	<p>— Ая, «посватав». Вже того не було, то якийсь другий приїхав та як укроїв нас нагайкою, то й жупани полопали на плечах.</p>
	<p>— А я кажу, діти, що не треба вам туди йти. Що, ви достойні в царя дочку взяти? Є, — каже, — від вас май луччі.</p>
	<p>— Якби не той на чорному коні, ми були б ще щось зробили. А той угнався та й дав нам нагайкою.</p>
	<p>Іван каже:</p>
	<p>— А я бачив.</p>
	<p>— Що ти там бачив? Що ти дурне говориш?</p>
	<p>— Їй-бо, бачив.</p>
	<p>— А відки ти бачив?</p>
	<p>— А я був у лісі на тім дубі високім, на тім найвищім. Я виліз на самий верх і видів, як той вас бив. Під’їхав на чорнім коні, дав вам по нагайці і вискочив аж на другий поверх. Обернувся та й поїхав. І догнав вас на дорозі, але вже не бив.</p>
	<p>Та й сміється Іван. А вони кажуть:</p>
	<p>— Ти не смійся. Лягай там спати. Ти «бачив». Той ляг спати, а вони радяться:</p>
	<p>— Щоб цей бачив з того дуба? Це диво.</p>
	<p>Беруть вони пилку й сокиру, пішли в ліс і зрубали того дуба. Дивляться: вже нема нічого такого, щоб Іван на него виліз і бачив. І як він виліз на таке високе дерево? — думають собі.</p>
	<p>На третій день знов збираються брати їхати. А він тоже хоче їхати. І думають вони: «Ти вже не будеш нас там бачити, бо того дуба і тої могили нема». Поїхали вони, а той каже:</p>
	<p>— Мамо, я таки поїду.</p>
	<p>— Та на чім ти поїдеш?</p>
	<p>— То що, нема баталниці?</p>
	<p>— Та їдь, — каже мама та й сміється.</p>
	<p>Взяв Іван баталницю, виніс за ворота, сів на неї і пошкандибав. Приїхав до моста, припік червону волосинку, і прилетів червоний кінь, як змій.</p>
	<p>— Що ти, Іване, хочеш від мене. Чого ти мене так скоро викликаєш?</p>
	<p>— До царя, — каже, — хочу йти, бо брати вже поїхали. Аби вони не посватали царівну хутше від мене.</p>
	<p>— Скоро влазь мені в ліве вухо, а правим вийдеш.</p>
	<p>Вліз він лівим вухом, правим виліз. Нагайка в руці і костюм коричневий.</p>
	<p>— Як тебе, Іване, нести — попід облака чи по землі?</p>
	<p>— По землі, — каже, — неси мене, щоб я братів своїх дігнав. А потому здоймешся вгору.</p>
	<p>— Добре.</p>
	<p>Пускається кінь доганяти братів. А вже їден з них вискочив на перший поверх, а другий — на другий. А той летить конем, та як укрої їм обом по нагайці! І зразу вискакнув на третій поверх, на то вікно. А той перстень лежить на вікні. Вікно відкрите. Він той перстень досягнув з коня і в кишеню його. І кінь обернувся. Браття подивилися і на власні очі побачили, що він забрав перстень та й поїхав.</p>
	<p>Приїхав він, того коня відпустив, узяв баталницю та й приїхав додому. Сказав, щоб мама дала їсти. Але що робити з тим перснем? Він же золотий, то буде його видко. Узяв Іван та понамотував на руку різного катрання, одяг перстень на палець, замотав тим катранням, ще й зверху зав’язав якимось личчям.</p>
	<p>— А що ти пальцеви зробив? — питають його.</p>
	<p>— А я, — каже, — побив палець та й зав’язав. Приїхали старші браття, а мама питає їх:</p>
	<p>Ну що, сини?</p>
	<p>— Якийсь приїхав, дав нам по нагайці і вискакнув на третій поверх. Зразу на третій вилетів, узяв перстень і поїхав.</p>
	<p>— От бачите, ви лиш дурно мучилися. Загубили по три костюми і</p>
	<p>Ні посвітили,</p>
	<p>— Ми б посватали, якби не тих два, що перших два рази були, та ще той третій, що третього разу над’їхав.</p>
	<p>А Іван уже нічого їм не каже, сидить тихо. Вони думають, що на цей раз він уже їх не видів, бо якби видів, то щось би казав.</p>
	<p>Пройшов місяць, пройшло два — ніхто не вказується до царя, не приходить той, хто перстень взяв. Не признається. А треба ж свадьбу робити, Загадують, кажуть міліції, щоби скрізь того персня шукали. Хто ж перстень узяв? Глядять у кожного підряд. Наказано міліції, щоби нікого не пропускала, скрізь шукала. Де кого на дорозі здибали, щоб навіть у кишенях шукали. Приїхають до села і питають:</p>
	<p>— Ніхто від вас не йшов до царя сватати дочку?</p>
	<p>— Не, ми не знаємо.</p>
	<p>Ходять, шукають — нема. Зайшли нарешті в село, де жили ті три сини. Прийшли, питають, а люди їм кажуть:</p>
	<p>— Такої-то баби сини йшли, Три рази ходили сватати в царя дочку.</p>
	<p>— Де вона жиє? Отам і там.</p>
	<p>Приходять вони до баби.</p>
	<p>— Добрий день, тьотю!</p>
	<p>— Доброго здоровля.</p>
	<p>— Ваші сини дома?</p>
	<p>— Нема, десь поїхали. Скоро приїдуть.</p>
	<p>— Вони ходили до царя дочку сватати?</p>
	<p>— Їхали.</p>
	<p>— А посватали? Взяли перстень?</p>
	<p>— Нє, не взяли, — каже, — діти мої. Не взяли.</p>
	<p>Вони на то не дивляться, що вона каже: «Не взяли». Чекають. Нарешті приїхали ті брати.</p>
	<p>— Ви були в царя дочку сватати?</p>
	<p>— Були.</p>
	<p>— То що, посватали?</p>
	<p>— Нє. Якийсь приїхав на червонім коні, дав нам по нагайці, що й жупани полопалися у нас на плечах, узяв той перстень і поїхав.</p>
	<p>А Іван сидить на печі.</p>
	<p>— А то хто у вас?</p>
	<p>— А то дурний.</p>
	<p>Так і мама каже, так і браття: «То дурний». А він сидить на печі, і середній палець у него зав’язаний.</p>
	<p>— А то чого в него палець перев’язаний?</p>
	<p>— А то він, — каже, — вдарив.</p>
	<p>— Ану злазь сюди до нас.</p>
	<p>— Я не йду.</p>
	<p>— Що, не йдеш? Ану сходь!</p>
	<p>Стягнули його з печі на припічок. А мама й брати на то дивляться.</p>
	<p>— Ану розв’яжи палець.</p>
	<p>— Ой, не можу, мене болить.</p>
	<p>— Не можеш. Ану отак-о!</p>
	<p>Той урвав то лико, розмотав усе катрання — і заблищало, і вдарило в очі світло від того персня.</p>
	<p>— О! А ви кажете, що ніхто з вас не брав персня, опираєтеся. Що вам за таке діло зробити?</p>
	<p>А вони всі видивилися і не знають, що казати. Беруть того хлопця, того дурного, і везуть з тим перстенем до царя. Привезли та й кажуть:</p>
	<p>— У цего хлопця найшли ми перстень.</p>
	<p>Цар подивився — не підходить він цареви, такий-о. Але що ж, раз перстень взяв, то його треба приймити. Взяли вони його в баню, вимили. Вбрали у файне царське шмаття. Царівна не дуже задоволена таким женихом, але було сказано, що хто возьме перстень, той і має бути її чоловіком. І він мав стати її чоловіком.</p>
	<p>Він уже жиє при цареви. Та й каже:</p>
	<p>— Я з вами жити не буду, дайте мені окрему кімнату. Цар:</p>
	<p>— Дайте йому хату.</p>
	<p>Дали йому збоку хатину. Жиє він там. А царева дочка не дуже до него признається, бо там нема до кого признаватися. Він собі такий. Сидить у тій хаті.</p>
	<p>Так жив він у них п’ять років. Об’явив другий цар цему цареви війну. Починається війна. Біда. А колись царі воювали не так, як тепер, колись і самі царі йшли на війну. Збирається цар, жінка й дочка плачуть. А Іван каже:</p>
	<p>— Я тоже йду. Буду тата захищати, буду йому помагати.</p>
	<p>— То сідай зі мною.</p>
	<p>— Нє, — каже, — я з вами не сідаю. Я, — каже, — беру ту кобилу, що нею сміття вивозять.</p>
	<p>— Їдь, чим хочеш, — каже цар.</p>
	<p>Усідлав цар коня, взяв шаблю та щит і поїхав з військом. А цей сідає на кобилу і їде позаду. Приїхав до моста, витягає сиву волосинку, припікає. Приганяється до него сивий кінь.</p>
	<p>— Що ти, — каже, — Іванку, від мене хочеш?</p>
	<p>— Тато пішов з неприятелем-царем воювати, треба йому помагати.</p>
	<p>— Добре, — каже кінь, — лізь у моє ліве вухо, а правим вийдеш. І поїдем.</p>
	<p>Той тим вухом вліз, тим виліз, сідає на коня. І шабля вже на нім є, і щит.</p>
	<p>— Поспішай, бо тато вже воює.</p>
	<p>Прилітає він, а вони вже в тій долині б’ються. Цар захищається, махає шаблею, а Іван лиш прилетів на тім коневи та лиш раз шаблею — голова тому цареви злетіла. Та й обертається він, щоб їхати геть, а цар питає його:</p>
	<p>— Що ви хочете за те, що захищали мене?</p>
	<p>— Та що я можу хтіти? Якщо ви згідні, то дайте мені носовий платочок.</p>
	<p>Цар витягнув хустинку і дав йому. Він поклав її в кишеню, обернувся та й поїхав. Цар собі подумав, що треба му’ щось більше дати, а він носового платка захотів.</p>
	<p>Приїхав Іван до моста, правим вухом вліз, лівим — виліз. І знов на нім то саме шмаття, що він дома ходив. А та кобила пасеться коло моста. Сідає він на неї, приїхає додому. Пускає кобилу до жолоба, а сам входи до хати.</p>
	<p>— А що, захищав тата?</p>
	<p>— Захищав.</p>
	<p>А вони сміються. Думають, що покрутився на тій кобилі та й вернувся. Куди він міг поїхати?</p>
	<p>А ввечері приїхав цар. Всі зраділи, що він живий на своїм коні приїхав.</p>
	<p>— Ну, як там?</p>
	<p>А цар розповідає:</p>
	<p>— Билися ми з тим царем обидва. Не знали, котрий котрого мав заломати, бо він добрий і я добрий. А якийсь святий приїхав на коні. Я, — каже, — злякався, а він тому голову стяв. Думав, що й мені зітне, а він лиш тому стяв. Я спитав, що він за це діло хоче. А він сказав, щоб йому лиш дати носовий платочок. Я дав — він і поїхав.</p>
	<p>А Іван нічого не каже, де був і що робив. Сидить тихо.</p>
	<p>Пройшло трохи часу, об’являє війну ще їден цар. Думає той цар: «Як ти того збив, то мене не зіб’єш». І знов збирається цар на війну. Гадає: «Від того я скапав, а з цим не знаю, як буде». Але як об’явив, то треба на то місце їхати.</p>
	<p>Поїхав цар, а Іван каже:</p>
	<p>— Я їду тата захищати.</p>
	<p>Та й не сідав з царем, а знов їде тою кобилою, що нею сміття вивозять. Приїхав він тою кобилою до моста. Припік червону волосинку. Пригнався червоний кінь.</p>
	<p>— Що ти, Іванку, хочеш, що так скоро мене знов викликав? А він йому:</p>
	<p>— Тато пішов воювати, мені треба тата захищати.</p>
	<p>— Ну то скоро влазь мені в ліве вухо, а правим вилізеш, і поїдем.</p>
	<p>Той лівим уліз, правим виліз. Костюм на нім коричневий. І шабля, і щит у него на руці.</p>
	<p>Приїхають туди, а царі вже там б’ються. Той другий цар поранив цему цареви руку, розрубав йому палець, і кров тече з руки. А Іван туди лиш пригнався і — не раз, не два — тому цареви голову стяв. Він над тим царем був багато вище — і той не годен був його досягнути, не то що голову стяти. Зрубав голову, повертається, а цар йому й каже:</p>
	<p>— Дякую вам за те, що мене захистили. Що вам дати? А Іван:</p>
	<p>— Якщо маєте бажання, то дайте мені свій годинник. Цар вийняв з кишені годинник та й дає йому.</p>
	<p>— Нате, це золотий годинник. Я міг би вам не це дати, але як ви хочете...</p>
	<p>— Мені досить і годинника.</p>
	<p>Узяв він той годинник та й поїхав. Приїхав до того моста. Правим вухом коневи вліз, лівим виліз — і став таким, як був дома. І того коня пустив, а сам на білій кобилі їде додому. Приїхав, скочив з кобили, дав їй їсти. Входи, дають йому їсти. Наївся, пішов у свою хату і зразу заснув.</p>
	<p>А цар приїхав пізненько, бо це далеко було. Знов вийшли його зустрічати жінка й дочка, врадувалися дуже. А в него перев’язаний палець. Але не відрубаний, а лиш надрубаний.</p>
	<p>— Не знаю, — каже, — як мало бути, але знов мене захистив якийсь святий.</p>
	<p>Переспав цар, а пізно ввечір устав і каже:</p>
	<p>— Хтось тут такий щасливий, що мені так добре пішло, що я вже другий раз скапав живий: чи жінка, чи дочка, чи, може, зять мій? Ану кличте його, най прийде той зять.</p>
	<p>Пішла царська дочка та й каже йому:</p>
	<p>— Іди їсти. Тато кличе.</p>
	<p>— Та я не хочу, — каже.</p>
	<p>— Що «не хочу»? Тато сказав, щоб я без тебе не верталася. Приходить, дали йому їсти. Те, що цар їв, дали вже й зятеви. А він наївся та й пішов собі в своє приміщення. Нічого не говорив з царем. Але пробуло ще трохи, і об’являє війну третій цар. Вже такий, що трудно його побороти. Та нічого не зробиш, раз об’явили війну, то треба йсти. Збирається цар на війну і плаче. А ті вже думають: «Уже він, мабуть, не скапає. Вже на него насілися, щоб його знищити». Сідає цар на коня, а Іван каже:</p>
	<p>— Я тоже піду тата захищати.</p>
	<p>— А, що ти підеш.</p>
	<p>— Я піду. Я собі на білій кобилі. Заважати не буду.</p>
	<p>— То їдь, — каже.</p>
	<p>Виводи він кобилу, сідає — І в ворота. Приїхав до моста, ту кобилу пустив. Припік чорну волосинку. Прилетів чорний кінь.</p>
	<p>— Що ти, Іване, хочеш, що ти знов мене кличеш?</p>
	<p>— Тата треба захищати. Він поїхав на війну. А там такий сильний цар, що може тата забити.</p>
	<p>— То скоро лівим вухом влазь, а правим вилазь.</p>
	<p>Він тим вухом вліз, тим виліз. І чорний костюм на ньому, шабля і щит. А той кінь як пішов! Приїхали туди, а ті вже сильно б’ються. Зморилися обидва. А Іван прилітає і зразу того царя шаблею. І полетіла царська голова. А цей цар дуже зрадів та й каже до него:</p>
	<p>— Що ви хочете за те, що мене захищали? А Іван йому:</p>
	<p>— Шаблю дайте мені свою, як ваша ласка.</p>
	<p>— Добре, нате вам шаблю.</p>
	<p>І дав цар йому свою шаблю. Поїхав Іван. Але вже не їде до того моста. Заїхав тим конем у ліс і там сидів до вечора, доки не смерклося. А як смерклося, зайшов з тим конем у свою хату. А трудний був, бо довго не спав. Прив’язав коня, сам ляг горілички на ліжко, а шаблю спер не ліжко. І спить.</p>
	<p>А цар вернувся живий, і дуже всі зраділи. Питають, як там було. А він розказує:</p>
	<p>— Якийсь святий приїхав на коні і мене врятував. Ті два перші були не такі сильні, а цей третій був би мене поборов, якби не прилетів той святий І не зрубав йому голову.</p>
	<p>А жінка питає:</p>
	<p>— Що ж ти йому за то дав?</p>
	<p>— Шаблю дав. Він просив у мене шаблю, і я дав.</p>
	<p>— Добре, що ти живий приїхав.</p>
	<p>Так вони говорили собі, а коли наймичка зготувала вечерю, сказав цар до свої дочки:</p>
	<p>— Іди попроси свого Івана, най він прийде до нас на вечерю. Повечеряєм усі разом. Може, то він такий щасливий, що я все живий лишаюся.</p>
	<p>Пішла дочка до тої хати, а там кінь здоровенний. Той на ліжку спить, а кінь перед ним. Вона аж злякалася. Повернулася відти та й каже:</p>
	<p>— Тату, там нема Івана. Там, — каже, — такий, як ти розказував. Той, що тебе захищав. Лежить на ліжку в чорнім костюмі, і кінь перед ним стоїть.</p>
	<p>— Ти правду говориш?</p>
	<p>— Та ж правду. Прийшла, — каже, — я в ту кімнату і злякалася. Той лежить, а Іван не приходив, кобила сама прийшла. Як поїхав Іван перед полуднем, то й не вертався.</p>
	<p>Цар схопився і сам пішов туди. Глип — той самий кінь. І якийсь панич там спить. Цар пройшов попри коня та й буди його. Іван пробудився, встав, дав цареви руку. Цар дивиться — шабля його стоїть. Цар каже:</p>
	<p>— Гай, ходіть до нас на вечерю. Я вас просю.</p>
	<p>— Спасибі, — каже той.</p>
	<p>— Та що «спасибі»? — каже цар. — Добре, що ви тут у нас. Гай ідіть.</p>
	<p>Той приходи, сіли вони їсти. Вечеряють, випивають. А Іван каже:</p>
	<p>— Що, не пізнаєте мене? Я ж ваш зять.</p>
	<p>— Та як «зять»?</p>
	<p>— Я ж вашу дочку тримаю.</p>
	<p>І вони пізнали його. І зовсім не такий він, як був до того часу. Каже їм:</p>
	<p>— Я вас перший раз захищав, другий раз і третій. Цар каже:</p>
	<p>— Та нє, не може бути.</p>
	<p>Цар таки не пізнавав. А той до кишені, витягає хустину.</p>
	<p>— Це ваш платок носовий?</p>
	<p>— Мій, — каже.</p>
	<p>Витягає Іван годинник золотий.</p>
	<p>— Це ваш?</p>
	<p>І побачив цар, що це справді його зять. Та йому таки не хотілося вірити. Але ж ясно, що це він його три рази захистив.</p>
	<p>Вже й дочка Івана полюбила. А він же в них на сміх був. Тепер він уже подобався і цареви, і царевій жінці. Цар каже, що дасть йому державу, а він йому:</p>
	<p>— Мені не треба. То, тату, ви командуйте цим, а мені цего не треба.</p>
	<p>— Як таке діло, то я, — каже, — зроблю тобі золотий домик.</p>
	<p>— Ну, це інша справа, — Іван на то.</p>
	<p>І зробили йому хату з самого золота. Золотом покрили — все, як має бути. А він і каже:</p>
	<p>— Возьміть від корови балюки і помастіть мені кругом стіни.</p>
	<p>Що будуть казати? Так хоче, най так буде. Прийшли люди, обмастили все кругом. А всередині все золоте, лиш стіни обмастили. І жиє він там. Цар його поважає і все кличе до себе.</p>
	<p>А потому почалася війна, і царські палати розбили, розбомбили. Цар загинув, а він з жінкою лишився в тому домику, бо на той обмащений балюкою домик ніхто й не дивився. І далі там жиє.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Розкопинці, Сокирянського району, Чернівецької області 17 серпня 1986 року Панько Дьордій Іванович (1919 року народження)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Буковини/">Фольклор Буковини</a></li>
	</ul>
</footer>
<!--#include virtual="/-/inc/general__page_end.inc" -->
