<!--#include virtual="/-/inc/general__page_start.inc" -->
<title>Печера опришків ☼ Українська народна казка ☼ Народна творчість</title>
<meta name="Description" content="Українська народна казка Гуцульщини «Печера опришків» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Печера опришків.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Печера опришків <br><span class="article__headerDescription">Українська народна казка Гуцульщини</span></h1>
	<p>Був бідний чоловік та й жінка. Каже одного разу жінка:</p>
	<p>— Ану піди в ті великі ліси, де ніколи люди не заходять. Піддивися, коли опришки йдуть з роздобутків та заходять у свою печеру. А як вони вийдуть з тої печери, ти заштрикни туди та й набери грошей, скільки зможеш. І втечи до хати. Та й будемо мати за що жити.</p>
	<p>Чоловік узяв сокиру, курмей та й пішов у темний ліс. Дивиться, ідуть опришки. А він крадьки за ними пішов. Подивився, а вони прийшли до свої печери. Він так ховався, щоб вони його не виділи. А в тій печері двері були кам’яні. Вони замка не мали. Найстарший опришок сказав до дверей примівку:</p>
	<p>— Сизися, втворися!</p>
	<p>І двері втворилися. Як зайшли всі опришки в печеру, той опришок найстарший знов сказав до дверей:</p>
	<p>— Сизися, заприся!</p>
	<p>І двері заперлися, а чоловік, що підкрадався, запам’ятав ці слова. А опришки повикладали в печері свою здобич, старший опришок знов сказав дверям:</p>
	<p>— Сизися, втворися!</p>
	<p>Двері втворилися, опришки повиходили з печери, сказав старший примівку, закрилася печера, і вони пішли. Пішли в свою дорогу.</p>
	<p>Коли опришки зайшли поза горб, що їх вже не видко було, бідний чоловік підійшов до дверей та й сказав:</p>
	<p>— Сизися, втворися!</p>
	<p>Двері втворилися, він скокнув усередину, набрав багато грошей, вийшов з печери і сказав дверям:</p>
	<p>— Сизися, заприся!</p>
	<p>Двері заперлися, і чоловік з радощів побіг бігом до хати. Прибіг та й сказав жінці:</p>
	<p>— Дивися, жінко, скільки я грошей приніс!</p>
	<p>— Добре я тебе нарадила, — сказала жінка. — Купуймо поле, будуймо хати, кладім стайні, купуймо маржину.</p>
	<p>Та й вони все це зробили і стали багатими людьми. Але в сусідстві був багач. І дуже позавидів він цему бідному чоловікови, що так збагатів.</p>
	<p>— Були ми в сусідстві враз добрі, — каже багач бідному, — а тепер не будемо.</p>
	<p>Спитав бідний:</p>
	<p>— А чому не будемо добрі?</p>
	<p>— Будемо добрі враз, але мусиш сказати мені, з чого ти так забагатів. Відки в тебе такі гроші?</p>
	<p>— Скажу тобі, чоловіче, поправді. Одного разу я пішов у ліс по дрова, а опришки пішли до свеї печери. А я за ними крадьки й підсунувся під їх двері. А то двері кам’яні. Найстарший опришок примівку до них говорив, аби вони втворилися.</p>
	<p>А багач питає:</p>
	<p>— Як, як він говорив до дверей, той опришок?</p>
	<p>— Він сказав: «Сизися, втворися». А двері втворилися. Вони туди пішли, гроші повикладали та й відти вийшли. Та й знов сказав опришок: «Сизися, заприся», і двері затворилися. А я так само сказав, як опришок, та й набрав грошей.</p>
	<p>А багач бігом у ліс на то саме місце, про яке розповів бідний чоловік. Підховався, аби його опришки не виділи, та й чекає опришків. Прийшли опришки під двері. Та й старший каже:</p>
	<p>— Сизися, втворися.</p>
	<p>А багач так вуха нашурює, аби не забув, аби запам’ятав, як він має казати дверям. Зайшли опришки, повикладали гроші, вийшли з печери. Знову сказав старший опришок:</p>
	<p>— Сизися, заприся!</p>
	<p>Та й пішли опришки на рабунки. Потали&nbsp;<sup>*</sup> поза горб, а багач скокнув до дверей.</p>
	<p>— Сизися, втворися!</p>
	<p>Двері втворилися. Він зайшов і сказав за собою:</p>
	<p>— Сизися, заприся!</p>
	<p>Двері заперлися, багач гарбає гроші. Нагарбав повні кишені, пазухи, так, що вже не мав їх де класти. І повні жмені затиснув. Підштрик до дверей та й з радощів забув, як має казати, щоби двері втворилися. Угадував зо дві годині і не міг угадати.</p>
	<p>Аж тут нараз опришки прийшли до дверей. Та й кажуть:</p>
	<p>— Сизися, втворися!</p>
	<p>А багач луснув себе кулаком по чолі: «Аби я був так сказав!» Опришки зайшли всередину, зловили злодія та й сазали йому:</p>
	<p>— Ти великий хитрун! Як тобі вдалося тут увійти?</p>
	<p>Але той багач з великого страху уже не міг промовити слова. І вони з ним так розпорядилися, що багач ніколи вже не повернувся додому.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__footnotes">
			<p><sup>*</sup> Пота́ти — (перен.) розтанути, зникнути.</p>
		</div>
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Хутір Калинки́, Косівського району, Івано-Франківської області 19 січня 1986 року Колобейчук Григорій Дмитрович (народж. 1930)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Гуцульщини/">Фольклор Гуцульщини</a></li>
	</ul>
</footer>
<!--#include virtual="/-/inc/general__page_end.inc" -->
