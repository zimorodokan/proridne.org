<!--#include virtual="/-/inc/general__page_start.inc" -->
<title>Підземне царство ☼ Українська народна казка ☼ Народна творчість</title>
<meta name="Description" content="Українська народна казка Бойківщини «Підземне царство» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Підземне царство.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Підземне царство <br><span class="article__headerDescription">Українська народна казка Бойківщини</span></h1>
	<p>Жили собі чоловік і жінка. Були вони дуже бідні. І в них довго не було дітей. Ходили вони до церкви, молилися, і народився в них синочок. Дуже гарна була та дитина. Але через деякий час померла мама. Батько залишився з синочком, і дуже йому було прикро, — боявся він, щоб дитина в нього не померла. Виховував він, вигодовував сина, як міг.</p>
	<p>Нарешті пішов до ворожки, яка все могла сказати наперед. Прийшов і просить:</p>
	<p>— Ворожко, скажи мені, будь ласка, чи буде жити мій син. Вона йому:</p>
	<p>— Я тобі скажу, але послухай мене добре і зроби все, та як я тобі розкажу. Твій син буде жити в тому разі, коли ти в сім років відведеш його в ліс і залишиш там. Він прийде до тебе через двадцять років. А якщо ти його не відведеш у ліс і не залишиш, то він у сім років помре.</p>
	<p>Батько дуже любив свого сина, і шкода йому було віддавати його, відвести в ліс назовсім, щоб повернувся аж через двадцять років. Йому здавалося, що він не зможе дожити до того часу. Але він зробив, як сказала ворожка. Хоч і дуже важко йому було розпрощатися з своїм сином, він гарно його вбрав, взяв за ручку і повів у ліс. Іде й плаче, але так, щоб синок не помітив. І каже:</p>
	<p>— Синочку, не обижайся на мене. Я надіюся, що ми ще з тобою зустрінемося.</p>
	<p>Веде він його лісом, і вже далі нікуди йти. Зупинився коло кринички та й каже:</p>
	<p>— Отут я тебе й залишу.</p>
	<p>І, не обертаючись, швидко пішов додому. І не прощався із своїм сином.</p>
	<p>Він пішов, а синочок сів під кущем і сидить. Чекає, що то має статися. Нарешті з тої кринички виходять красиві дівчата, шість дівчаток. І всі однакові. Познімали свої платтячка і почали в криничці купатися. А він рішився взяти плаття одної дівчинки. Взяв, заховав під кущем і сидить. Дівчата повиходили з води, всі вбрали свої платтячка, а одна сидить і плаче — немає платтячка.</p>
	<p>Всі дівчатка пірнули в криничку і нема їх. Лишилася одна дівчинка. Він підходить до тої дівчинки й питає:</p>
	<p>— Чого ти плачеш?</p>
	<p>— Як мені не плакати, як нема мого платтячка. Він каже:</p>
	<p>— Я заховав твоє платтячко.</p>
	<p>І розказав усе про себе. Дівчина каже йому:</p>
	<p>— Напевно, така наша доля. Я тебе заберу в підземне царство, для того, щоб ти врятував моє життя, і твої двадцять років пройшли.</p>
	<p>Вбрала вона своє плаття, взяла хлопця на спинку і пірнули вони в ту воду. Запливли в підземне царство. Пройшли тунелем, заходять, а там їх уже чекає підземний цар, дуже страшний. В нього руки й ноги, як у ведмедя. Став сварити дівчину. Де вона стільки часу була? Всі разом прийшли, а її не було. Але дівчинка плакала й просила. І сказала:</p>
	<p>— Я привела хлопця, який буде твоїм слугою. Тоді він покликав хлопця і сказав:</p>
	<p>— Хлопчику, будеш виконувати мої завдання. Якщо ти виконаєш три мої завдання, то я тебе не дам з’їсти моїм свиням, а якщо не виконаєш — кину тебе свиням, щоб вони тебе розірвали.</p>
	<p>Хлопчикови було страшно, але він вирішив усе виконувати. А цар каже:</p>
	<p>— От на тобі зернинку, і щоб ти мені за ніч з цієї зернинки спік хліб.</p>
	<p>Хлопчик зайшов у свою темницю й думає: «Як я можу за ніч зробити з цієї зернинки хліб?» Сів і плаче. А десь біля другої години ночі стукає до нього дівчинка і каже:</p>
	<p>— Відкрий, хлопчику.</p>
	<p>Він впустив її, вона зайшла й каже:</p>
	<p>— Не плач, я тобі в цьому всьому допоможу. На тобі цей хлібець і даш його моєму вітцеви цареви. І скажеш, що ти виконав його завдання.</p>
	<p>Хлопчик узяв хлібець, і коли почало світати, цар сильно постукав у двері. Хлопчик відчинив.</p>
	<p>— Ну показуй, хлопчику, чи виконав ти моє завдання.</p>
	<p>І цар дуже здивувався, що хлопчик дійсно виконав його завдання.</p>
	<p>— Добре, тепер ти мені другу річ виконаєш. А якщо не виконаєш, то я таки тебе кину свиням.</p>
	<p>І дав йому цар одну деревинку. З тої деревинки він повинен був збудувати великий палац. Хлопчик подумав: «Добре, дівчинка дала мені хлібчик, а не зробить же вона мені палац».</p>
	<p>Сів він уночі і гірко плаче. Та й думає: «Нарешті буде мені вже тут кінець». А в другій годині дівчинка постукала і каже:</p>
	<p>— Не плач, я тобі в цьому можу допомогти. От на тобі сокиру. Вночі вилізеш через вікно, а на вулиці вже буде палац. Ти прийдеш і будеш цією сокирою уже ніби двері прибивати.</p>
	<p>Так він і зробив, як вона сказала, і все добре вийшло. І нарешті дав цар третє завдання. Сказав:</p>
	<p>— Якщо ти це виконаєш, то будеш моїм добрим слугою. На тобі шматочок шкіри і зроби мені з нього чоботи. Та щоб вони були вільні і пасовні до моїх ніг.</p>
	<p>От він і думає: «Вже, напевно, вона мені допоможе в цьому, як допомогла збудувати такий палац». І вже спокійно сидить. Стукає в другій годині дівчинка і каже:</p>
	<p>— Ну, яке тобі завдання дав?</p>
	<p>— Дав мені шматочок шкіри і сказав, щоб я зробив чоботи. Щоб якраз були на нього.</p>
	<p>А дівчинка йому:</p>
	<p>— Знаєш що? Я тобі в цьому не можу допомогти, бо в нього нога, як у ведмедя. Коли він буде ті чоботи взувати, можуть бути йому тісні, а можуть бути завеликі. Я не можу знати розмір його ведмедячої ноги і не можу зробити чоботи. Нам треба тікати, інакше він завтра може кинути тебе своїм свиням.</p>
	<p>І вони вирішили тікати. І тікали вони, і щораз далі й далі були, і вже половина ночі пробігла. Приклала вона вухо до землі і почула, що за ними вже хтось біжить. А то вже підземний цар зібрав своє військо і хотів рушати в похід, а коли побачив, що хлопця нема, то післав за ним свої слуги. Біжать вони удвох, біжать, і дівчинка каже:</p>
	<p>— Вони зараз нас доженуть. Ми зробимся зайчиками і сядем під це деревце — вони нас не помітять.</p>
	<p>І перетворилися вони на зайчики. Над’їхали три слуги на конях і проїхали мимо того деревця, де паслися зайчики. І не звернули на них уваги. А земля кругла, оббігли вони кругом землі і тих дітей не знайшли. Вернулись без дітей, цар дуже розізлився і зразу кинув їх свиням. І ліпших слугів послав, щоб знайшли тих дітей.</p>
	<p>Взяли вони найкращі коні, і сказав їм підземний цар:</p>
	<p>— Якщо ви їх не знайдете, додому не повертайтеся.</p>
	<p>Сіли слуги на коні і почали бігти. Дівчинка приклала вухо до землі і почула, що за ними знов погоня. Коли вони стали наближатися, дівчина каже:</p>
	<p>— Нам треба щось придумати. Я стану річкою, а ти — мостом. Вони прибіжать і не помітять, що тут якась зміна.</p>
	<p>І вони так перетворилися. Ті пробігли й нічого не помітили. Пролетіли на конях весь світ і знов зупинилися на подвір’ї підземного царя. Цар каже:</p>
	<p>— От і ви мені без них вернулися!</p>
	<p>— Ми бігли і не бачили нічого, ніяких змін. Тільки була річка, якої ми не знаємо. Річка і через неї міст.</p>
	<p>— Ну чого ж ви?! — крикнув цар. — Вам треба було взяти з моста дерев’яшку і з річки водички. І вони би вже тут були.</p>
	<p>Та й кинув тих слугів своїм свиням.</p>
	<p>Нарешті сам цар узяв найкращого коня і женеться за ними. Біжить, біжить. Дівчинка почула, що підземний цар біжить, бо почала вся земля дрижати. Каже вона:</p>
	<p>— Знаєш, він чарівник, як і ми всі. Як ми перемінимось на щось, він усі зміни побачить. Ми тепер зробимо так, щоб він не міг нас взяти, ніякої частинки від нас. Я стану церквою, а ти священиком. Як він підійде і захоче зайти в церкву, ти ні в якому разі не повинен його пропустити. Ти возьми собі свячену воду та кропило. І будеш кропилом кропити, щоб він ніяк не міг пройти до тої церкви.</p>
	<p>Він її послухав, як завжди слухав. Перетворилася вона в церкву, а він у священика і став коло церкви з кропилом. Як буде цар заходити, має його кропити.</p>
	<p>Приїжджає цар, такий злий. Коня прив’язав до дерева, а сам біжить до церкви.</p>
	<p>— Вони тут! — крикнув він. — Тут такої церкви не було. Зараз ви будете в моїх руках!</p>
	<p>Підбігає він до церкви, а той його свяченою водою кропить і кропить. А підземний цар каже:</p>
	<p>— Не кропи мені по очах. Я віддам тобі половину багатства. А він його все кропить і кропить. І не пускає. Цар каже:</p>
	<p>— Я тобі віддам усе своє багатство. Ти будеш царем, тільки запусти мене до цієї церкви.</p>
	<p>А він так його й не пустив. Цар розізлився і повернувся. І ніколи вже більше не біг за тими дітьми.</p>
	<p>За той час, коли мандрували по тім підземнім царстві, вони стали дорослі. Хлопцеви сповнюється двадцять років. Дівчина й каже:</p>
	<p>— А згадай, як твоєму батькови ворожка говорила, що через двадцять років ти прийдеш до батька. Ми покинемо те царство, щоб принести радість батькови, як і було нам приречено.</p>
	<p>Вона вбралася в то саме платтячко, в якому тоді випливала з кринички, взяла хлопця на спину, і вони випірнули через криничку, на землю. Ідуть, а то така краса природи, така зелень. Підходять, а батькова хата вже старенька. Батько так переживав за своїм синочком, що й не брився. Йому нічого не миле було. Він тільки все молився, щоб побачити свого синочка. Нарешті відкривають вони двері й заходять. І каже хлопець:</p>
	<p>— Батьку, це я, твій синок.</p>
	<p>Так вони зустрілися. Він познайомив батька з своєю дівчиною і все розказав про свої пригоди за двадцять років. Попросив він у батька дозволу женитися з тою дівчиною. Справили весілля, і радісне життя почалося в тій хатині.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Буковинка, Турківського району, Львівської області 18 серпня 1990 року Фридер Марія Вікторівна (1928)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Бойківщини/">Фольклор Бойківщини</a></li>
	</ul>
</footer>
<!--#include virtual="/-/inc/general__page_end.inc" -->
