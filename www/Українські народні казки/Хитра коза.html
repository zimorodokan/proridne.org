<!--#include virtual="/-/inc/general__page_start.inc" -->
<title>Хитра коза ☼ Українська народна казка ☼ Народна творчість</title>
<meta name="Description" content="Українська народна казка Поділля «Хитра коза» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Хитра коза.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Хитра коза <br><span class="article__headerDescription">Українська народна казка Поділля</span></h1>
	<p>У діда Панька і баби Параски була коза. Звичайнісінька собі коза: руда, з крутими рогами. Старенькі її доглядали, а вона частувала хазяїв молочком.</p>
	<p>Так і жили.</p>
	<p>Та коза, на біду, була шкодаркою, то залізе в чужий город і поїсть капусту, то зіпнеться дибки біля молодого деревця і об’їсть усе листя, навіть з молодецькими пагінцями. Натерпілися бідні старі від сусідів усіляких образ і в очі, і поза очі.</p>
	<p>От вирішили дід з бабою продати козу, щоб мати менше клопоту. Думка про те, що не буде молочка, їх трохи стримувала це зробити. Хоч коза і не давала багато молока, але все-таки ним пахло в хаті.</p>
	<p>Терпець у стареньких увірвався, коли коза вщент знищила сусідський квітник. Не стільки з’їла, як потоптала і понівечила оту красу. Рішення продати козу остаточно визріло.</p>
	<p>Дочекалися базарного дня. Накинув дід Панько мотузку на круті роги кози та й повів її на базар у сусіднє село. Сумний дід ішов попереду, а коза не опираючись пленталася за ним слідом. Коли вийшли за село, коза відчула, що вони йдуть зовсім не туди, де було пасовисько і де вони з дідом бували майже щодня.</p>
	<p>Дід зрідка озирався і, не стишуючи ходи, йшов далі. А коза стала гадати, куди ж вони йдуть? Щось зсередини їй підказувало, що ця прогулянка може недобре для неї закінчитися. Миттєве рішення визріло у винахідливої і хитрої кози. Вона заговорила людським голосом:</p>
	<p>— Поважний старцю, куди ж ти мандруєш зі своєю любою кізкою? — наче почулося дідові Панькові.</p>
	<p>Дід озирнувся, глянув на козу. Але нічого, окрім них, на дорозі не було.</p>
	<p>— Мабуть, здалося. Старість бере своє ... — буркнув дід і продовжував шлях.</p>
	<p>Деякий час було тихо, тільки пісня жайворонка над хлібним ланом долинала до його вух. Та що це? Знову чийсь голос промовив поруч:</p>
	<p>— Негоже, добродію, ображати Божу скотину і позбавляти її звичайного місця і рідних країв. Ще не пізно одуматись, повернути назад і уникнути великого гріха.</p>
	<p>Знову дід озирнувся довкола, і знову ніде нікого не було, окрім них з козою. Дід повільно, наче з примусу, перехрестився. У нього вже почала складатися думка, що з ним розмовляє Всевишній, коли нікого не видно. Адже Його бачити нікому не велено.</p>
	<p>Дідові стало і боязно, і водночас цікаво. Навіть гордість пройняла старого, бо вирішив, що він, очевидно, перший з села, до кого Творець звернувся так просто і лагідно з просьбою не грішити.</p>
	<p>Коза смикнулася, зганяючи муху, що їй весь час набридала, і на деяку мить перервала його думку. Та вона невдовзі повернулася і опанувала стареньким. Дід Панько вже ніби бачив того, хто говорив. Він не став вичікувати, коли знову почнеться розмова, щоб не злити співрозмовника. Зупинився, подивився на свою таку слухняну козу і рішуче попрямував у протилежний бік — додому. Не встиг дід зробити і пару кроків, як чітко почув:</p>
	<p>— Дякую, мій благодійнику.</p>
	<p>І на цей раз дід Панько біля них нікого не вгледів. Але з великим запалом вже тричі перехрестився. З відчуттям, що зробив гарну людську справу з Божим благословенням, старий Панько вів свою кізку, свою годувальницю, назад додому. Та він усе-таки трішки картав себе, що в таку, здавалось би, просту справу довелося втручатися Всевишньому і направляти його, грішника і дурня, на праведну дорогу.</p>
	<p>А хитра і винахідлива коза вже не пленталася ззаду. А попереду діда поспішала до своєї хазяйки баби Параски, яка завжди частувала її чимось смачненьким.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>85 (7049). Хитра коза. СУС —, новотвір. Записано 2008 року. Миронюк Ніна Степанівна (1938). Вінницька область, Оратівський район, Яблуновиця</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Поділля/">Фольклор Поділля</a></li>
	</ul>
</footer>
<!--#include virtual="/-/inc/general__page_end.inc" -->
