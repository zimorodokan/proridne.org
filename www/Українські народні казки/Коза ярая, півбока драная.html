<!--#include virtual="/-/inc/general__page_start.inc" -->
<title>Коза ярая, півбока драная ☼ Українська народна казка ☼ Народна творчість</title>
<meta name="Description" content="Українська народна казка Про Тварин (звірів) «Коза ярая, півбока драная» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Коза ярая, півбока драная.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Коза ярая, півбока драная <br><span class="article__headerDescription">Українська народна казка про тварин</span></h1>
	<p>Жив собі дід та баба. Не було у них нічого. От вони надумали купить козу. От і купили.</p>
	<p>Погнала пасти їхня дочка. Пасе, пасе та й напоє, на зелену траву гоне; пасе, пасе та й напоє, на зелену траву гоне. Бо дід як виряджав, то наказував, щоб напасла добре, бо як не напасе, то й з дому прожене. От жене дочка. Дід став на воротях у червоних чоботях і питається:</p>
	<div class="poem">
		<p>
			— Кізонько моя люба,<br>
			Кізонько моя мила,<br>
			Чи ти пила, чи ти їла?<br>
			— Ме-ке-ке-ке-е-е, дідусю!<br>
			Ні пила, ні їла;<br>
			Тільки як бігла через місточок,<br>
			Та вхопила кленовий листочок,<br>
			Та як бігла через гребельку,<br>
			Та вхопила водиці капельку,<br>
			— Стільки, дідусю, пила, стільки й їла.
		</p>
	</div>
	<p>_ Е, сукиному синові стерво! Так ти так мене слухаєш? Стій, стерво!</p>
	<p>Узяв зідрав [у дочки] на спині шкури полосу, яшною половою натер, під корито підвернув і — сиди!</p>
	<p>На другий день погнала баба. Пасе, пасе та й напоє, на зелену траву гоне; пасе, пасе та й напоє, на зелену траву гоне. Напасла так, що трохи не репається коза. Гоне додому. Дід став на воротях у червоних чоботях і питає кози:</p>
	<div class="poem">
		<p>
			— Кізонько моя мила,<br>
			Кізонько моя люба,<br>
			Чи ти пила, чи ти їла?<br>
			— Ме-ке-ке-ке-е-е, дідусю!<br>
			Ні пила, ні їла.<br>
			Тільки як бігла через місточок,<br>
			Ухопила кленовий листочок,<br>
			Та як бігла через гребельку,<br>
			Та вхопила водиці капельку,<br>
			— Стільки, дідусю, пила, стільки й їла.
		</p>
	</div>
	<p>Узяв дід зробив бабі те, що й дочці. На третій день погнав сам. Пасе, пасе та й напоє, на зелену траву гоне; пасе, пасе та й напоє, на зелену траву гоне. Напас і гоне. Тоді сам забіг навпростець городами додому. Обув червоні чоботи (бо пас у чорних), став на воротях і пита:</p>
	<div class="poem">
			<p>
				— Кізонько моя люба,<br>
				Кізонько моя мила,<br>
				Чи ти пила, чи ти їла?
			</p>
	</div>
	<p>Отвітила вона йому те, що й раніше.</p>
	<p>— Е, стой, падлюко, я ось тебе нагодую!..</p>
	<p>Тих повипускав, що вперед пасли, нагострив ножа, узяв козу і живу дере. Вона кричить:</p>
	<p>— Не мене-е-е, не мене-е-е!..</p>
	<p>— Брешеш, тебе!..</p>
	<p>Драв, драв, уже аж половину обідрав. Тут ніж пощербився. Пішов він на точило обточувать. А коза взяла й одірвалася та й побігла в ліс. Біжить, біжить лісом, натрапила на лисиччину хатку. Лисички не було вдома, самі дітки. Вона почала стукати, щоб одчинили. Не одчиняють. Коли це біжить лисичка. Коза за кущ і сховалася. Коли лисичка гука:</p>
	<p>— Одчинітеся, дітки! Отворітеся, дітки! Я ж ваша мати.</p>
	<p>Я прийшла вас годувати, Несу циці молоциці, Повні вушка водиці.</p>
	<p>Одчинили дітки. Лисичка увійшла, погодувала, побігла. Тоді коза підбігла та так, як лисичка:</p>
	<div class="poem">
			<p>
				— Одчинітеся, дітки!<br>
				Отворітеся, дітки!<br>
				Я ж ваша мати,<br>
				Я прийшла вас годувати...
			</p>
	</div>
	<p>Одчинили. Коза вскочила, діток лисиччиних поїла (їх було четверо) і лягла на печі спати. Коли це лисичка підбігла і співа так, як всігда. Коли коза з печі:</p>
	<div class="poem">
		<p>
			— Я — коза ярая,<br>
			Півбока драная,<br>
			За три копи куплена,<br>
			Півбока луплена,<br>
			Тупу, тупу ногами,<br>
			Сколю тебе рогами.<br>
			Хвостиком замету<br>
			І твоєю головою верх заткну!
		</p>
	</div>
	<p>Лисичка глянула у вікно, коли з її діток тільки кісточки валяються по хаті. Вона хода від хати. Зустріває її зайчик і питає:</p>
	<p>— Чого це ти, лисичко-сестричко, плачеш?</p>
	<p>— Е-е-е, зайчику-братику, як же мені не плакати, як щось у моїй хатці?!</p>
	<p>— Яке ж воно?</p>
	<p>— То таке, що я й не розберу. Страшне та рогате, кошлате, з бородою, поїло моїх діток і на мене нахваляється.</p>
	<p>— Ану, ходім, я його вижену. Пішли. Підходе заєць до дверей:</p>
	<p>— Хто. хто в лисиччиній хатці? Я тебе вб’ю!</p>
	<div class="poem">
		<p>
			— Я — коза ярая,<br>
			Півбока драная,<br>
			За три копи куплена,<br>
			Півбока луплена,<br>
			Тупу, тупу ногами,<br>
			Сколю тебе рогами,<br>
			Хвостиком замету<br>
			І твоєю головою верх заткну!
		</p>
	</div>
	<p>— Е, тікай, лисичко!</p>
	<p>І хода. Біжать лісом і плачуть. Коли зустрівають вовка.</p>
	<p>— Чого ви плачете?</p>
	<p>— Ой вовчику-братику, як же нам не плакати, як щось у лисиччиній хатці? — каже зайчик.</p>
	<p>— І діток поїло, — додала лисичка.</p>
	<p>— Ах, воно прокляте! Ану, ходімо, я йому покажу! І пішли. Підходе вовк:</p>
	<p>— Авву-у-у! Хто, хто в лисиччиній хатці? Коли це з хати:</p>
	<div class="poem">
		<p>
			— Я — коза ярая,<br>
			Півбока драная,<br>
			За три копи куплена,<br>
			Півбока луплена,<br>
			Тупу, тупу ногами,<br>
			Сколю тебе рогами,<br>
			Хвостиком замету<br>
			І твоєю головою верх заткну!
		</p>
	</div>
	<p>Ех, вовк хода!.. Біжать лісом і плачуть:</p>
	<p>— Що воно у нашому лісі за звірина така страшна!.. Коли зустріва ведмідь:</p>
	<p>— Якого ви чорта плачете?</p>
	<p>— Та як же нам, ведмедику, не плакати, коли щось у лисиччиній хатці?</p>
	<p>— Е, дурні! Ви отакий гурт — і боїтеся? Ходімте, я його вижену.</p>
	<p>Пішли. Підходе:</p>
	<p>— А хто там у лисиччиній хатці? Коли це з хатки:</p>
	<div class="poem">
		<p>
			— Я — коза ярая,<br>
			Півбока драная,<br>
			За три копи куплена,<br>
			Півбока луплена,<br>
			Тупу, тупу ногами,<br>
			Сколю тебе рогами,<br>
			Хвостиком замету<br>
			І твоєю головою верх заткну!
		</p>
	</div>
	<p>Ех, хода ведмідь і всі за ним.</p>
	<p>— Е, це, — каже, — щось невідоме! Лев — не лев, тигер — не тигер; щось, видно, новонароджений звір і, видно, здоровий!..</p>
	<p>Коли це йде дикий кабан.</p>
	<p>— Хрю, хрю, здорові, товариство! Об чім гутірка іде?</p>
	<p>— Та отак і отак. Щось у лисиччиній хатці.</p>
	<p>— Що ж воно? Ходім, я його вижену. Пішов. Підрив у дверях дірку, туди писок:</p>
	<p>— Хрю, хрю, ану, виходь сюди!</p>
	<p>А коза як штрикне рогом у рот, так і кров пішла. Кабан тоді хода. Останні як побачили, що у кабана кров, ще дужче тікають. Побіг кабан до річки, щоб замитися. І ті за ним. Коли це на березі рак.</p>
	<p>— Що це в тебе, кабане, таке? Хто це тобі набив?</p>
	<p>— Та отак і отак. Хтось у лисиччиній хатці. Так ми ходили вигонити.</p>
	<p>Розказали йому, яка була справа.</p>
	<p>— Ану, ходімте, я його вижену!</p>
	<p>Рак — не дурак; як ущипне, то буде знак. Пішов. Приходе рак, уліз у ту дірку, що кабан порив у дверях, поліз на піч. Як ущипне козу за бік, що обідраний. Коза як зареве — та хода з хати. Як вискоче. Так її пізнали, — вовк і ведмідь, — що коза, ухопили її та й з’їли.</p>
	<p>А лисичка стала жити у своїй хатці. А про рака-вояка пішла слава по всьому світові.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p>Коза ярая, півбока драная. Н. П. Андреев, Указатель сказочных сюжетов по системе Аарне. Издание государственного Русского географического общества, Л., 1929. — 212. Зап. Ф. К. Білоусько в 1928 р. у с. Лукашівка Глобинського р-ну Полтавської обл. Відділ рукописів Інституту мистецтвознавства, фольклору та етнографії ім. М. Т. Рильського АН УРСР., ф. 1-7, од. зб. 784, арк. 117—118.</p>
			<p><a href="/Український фольклор Книги/Іван Березовський ☼ Казки про тварин/">Казки про тварин</a> (Українська народна творчість) — Київ: Наукова думка. — 1976 — 575 с.</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
</footer>
<!--#include virtual="/-/inc/general__page_end.inc" -->
