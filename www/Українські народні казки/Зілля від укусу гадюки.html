<!--#include virtual="/-/inc/general__page_start.inc" -->
<title>Зілля від укусу гадюки ☼ Українська народна казка ☼ Народна творчість</title>
<meta name="Description" content="Українська народна казка Гуцульщини «Зілля від укусу гадюки» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Зілля від укусу гадюки.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Зілля від укусу гадюки <br><span class="article__headerDescription">Українська народна казка Гуцульщини</span></h1>
	<p>У зелених Карпатах, на великих полянах, де ростуть буйні трави, жив собі чоловік, котрий збирав зілля, засушував і лікував ним людей. І розійшлися про него чутки по цілих Карпатах та вже й на Буковину. Ідуть до него пішки й кіньми їдуть. Хто тільки має лихо, той спішить до него. Спочатку чоловік радів тим, що він вилікував когось. Але пізніше він дуже забагатів, бо йому велику плату несли. А коли чоловік забагатіє, то він дуріє. Почав чоловік більше спати, менше зілля збирати. На того, хто пішки йшов, уваги не звертав, а хто конем їхав, тому зілля давав.</p>
	<p>Недалеко від него, за другим верхом, жила бідна вдова, котрої чоловік погинув ще в Кошутську війну. Була в неї тільки одна донечка. Вона вже підросла і мала чотирнадцять рік. Бігала дівчина зрубами, збирала ягоди. Мати раділа донечкою. Одного разу дівчина пішла по ягоди недалеко від хати, і мати почула, як дівчинка крикнула — укусило її щось. Мати підбігла, ухопила її, а дівчинка на очах пухне — укусила дівчинку змія.</p>
	<p>— Мамко, рятуйте!</p>
	<p>Мати кладе дівчинку на лужко і біжить до ворожбита, котрий зілля знає. Прибігає, просить його. А він побачив, що вона прийшла без нічого, та й каже:</p>
	<p>— Я ще зілля не назбирав і не маю що тобі дати. Нині не маю часу, завтра піду збирати.</p>
	<p>Вона просить:</p>
	<p>— Я вам це відроблю, рік буду служити, дайте тільки мені того зілля.</p>
	<p>І не змогла вона його впросити. Іде додому й плаче. Думає бідна вдова, що має доньці сказати. Заплакала серед поляни і думає: «Як подати дочці хоть надію на життя?» Подивилася навкруг себе і стала думати, яке б зілля для дочки вибрати. Зібрала червоне і сине зілля і побігла до хати, а дочка вже так запухла, що тільки одно око може відкривати. Натовкла мати зілля і обклала доньку. Обклала їй личко, щоб хоч личко файне в неї було, як помре. І дочка заснула.</p>
	<p>За недовгий час мама подивилася до дочки. Піднімає вона з личка зілля, дивиться, а личко вже стухае. Зраділа мати, побігла на ту поляну, нарвала цілу в’язку зілля, натовкла і обклала цілу дівчину. І дочка подужала. І все каже мамі:</p>
	<p>— Мамо, треба ж віддячитися ворожбитови, що він таке добре зілля дав.</p>
	<p>А мама каже:</p>
	<p>— Не треба, дитинко, він сказав, що аж за три роки можна до него прийти.</p>
	<p>Так минув рік і другий. А дочка чекає, бо за три роки має подякувати ворожбитови за те, що вилікував її.</p>
	<p>На третій рік на поляні вдова червоне і синє зіллячко збирає. А чоловік їде конем і з коня шум спадає. І питає жінки:</p>
	<p>— Жіночко добра, де тут ворожбита відшукати? Одного маю сина і того гадюка вкусила. Я кваплюся, бо хочу його живим ще застати.</p>
	<p>А вона каже:</p>
	<p>— До ворожбита ще далеко. На тобі це зілля і спіши, щоб сина живого застав.</p>
	<p>— Що ти за одна? — крикнув той з коня.</p>
	<p>— Та я з тої хати. Біжи якнайшвидше, щоб сина застати.</p>
	<p>Пішла вдова далі лісом, зілля набирала. А як повернулася додому, доньці нічого й не казала.</p>
	<p>Минув місяць, минув другий. Минає й літо. Аж приїжджають до удови т’хаті два чоловіки на осідланих конях. Приїхали батько з сином. Вийшла мати з дочкою, а син питається:</p>
	<p>— Кому я тут маю дякувати?</p>
	<p>— То ця жінка зілля дала і тобі життя врятувала, — сказав батько. Поклонився син удові, вітається з донькою, а тато вже здоймає з коня бесаги. Та переночували. І бідну вдову і її дочку удовець і його син до себе забрали.</p>
	<p>А грім ударив у хату ворожбита і вбив його, і спалив усі обороги з зіллям, і ворожбита не стало більше.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Шешори, Косівського району, Івано-Франківської області 4 червня 1985 року Михайлюк Анна Петрівна (1928 року народження)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Гуцульщини/">Фольклор Гуцульщини</a></li>
	</ul>
</footer>
<!--#include virtual="/-/inc/general__page_end.inc" -->
