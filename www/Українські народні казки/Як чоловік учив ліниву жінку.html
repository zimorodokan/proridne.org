<!--#include virtual="/-/inc/general__page_start.inc" -->
<title>Як чоловік учив ліниву жінку ☼ Українська народна казка ☼ Народна творчість</title>
<meta name="Description" content="Українська народна казка Полтавщини «Як чоловік учив ліниву жінку» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Як чоловік учив ліниву жінку.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Як чоловік учив ліниву жінку <br><span class="article__headerDescription">Українська народна казка Полтавщини</span></h1>
	<p>Була собі у одних людей дочка. Та дуже лінива, ні до якої роботи не візьметься, а все гуля або на печі спить. Та ще й мати у неї була така, що завжди підтакувала їй усе.</p>
	<p>— Гуляй, — каже, — доню, у молодості, а на старість уже роби сама на себе. Горе тебе всьому навчить.</p>
	<p>Ну, оце жила собі дівчина та й стала уже дівкою, треба уже і заміж віддатись, коли ж її не хоче ніхто брати, бо дуже ледача. От знайшовсь таки парубок, що послав до неї сватів. Батько й мати, звісно, зраділи, тільки й мати каже:</p>
	<p>— А що, сину, чи ти не будеш її бити?</p>
	<p>— Ні, мамо, не буду. Я вже знаю, що з нею робити.</p>
	<p>Ну, оце вони посватались, повінчались, забрали скриню і поїхали до молодого.</p>
	<p>Жили вони після весілля так, як усі, а тут наступа косовиця, а молодий каже своїм домашнім, так щоб і жінка чула:</p>
	<p>— Ну, слухайте всі: хто скільки зробить сьогодні, той стільки і їсти буде, а хто нічого не зробить, той нічого їсти не буде!</p>
	<p>Пішли всі в степ, а Олена залишилась з старою матір’ю молодого. Подумала вона собі та й каже:</p>
	<p>— Ні, це, мабуть, мій чоловік пожартував. Мій батько теж казав, що їсти не дасть, як не буду робить, одначе ж давав!</p>
	<p>Подумала оце вона собі так та й лягла собі спати на пічку і проспала до обіду, а тут уже й приходять з поля обідати, бо поле недалеко було.</p>
	<p>Чоловік і почав питати всіх: хто скільки наробив. От один каже:</p>
	<p>— Я косив.</p>
	<p>Другий каже:</p>
	<p>— Я снопи в’язав.</p>
	<p>Третій каже:</p>
	<p>— А я возив хліб на тік.</p>
	<p>— А ти, жінко, що робила?</p>
	<p>— Я ...я нічого!</p>
	<p>— Ну, то й їсти будеш нічого!</p>
	<p>Зітхнула тут Олена, а у животі наче хто возом їде.</p>
	<p>На другий день чоловік знову наказує своїм, а Олена й рада була б уже взятися за роботу, коли ж це їй первина. Ото взяла вона відра й принесла води, та так утомилася, що прилягла та й до обіду пролежала.</p>
	<p>Приходять з степу, а чоловік знову почав питати, хто що робив. Той каже те, другий — те.</p>
	<p>— А ти, Олено, що робила?</p>
	<p>— Я сьогодні води принесла на обід!</p>
	<p>— Ну, то на ж тобі кухлик води, а обідать не дам.</p>
	<p>На третій день, як пішли усі на роботу, заходилася Олена помагати бабці, бо вже дуже їсти захотілося: наносила дров, принесла води, замела у хаті, піч затопила, тісто замісила...</p>
	<p>Тільки що обід поспів, аж глядь — уже з роботи їдуть; їй аж сумно стало, що так час швидко пробіг. На цей раз уже й Олена пообідала й вечерять налагодила.</p>
	<p>Так вона проробила до неділі. Приходить її батько у неділю, щоб одвідать свою дочку, як їй живеться у зятя. Прийшов і не надивиться на свою дочку. І піч сама затопить, і обід налагодить, у хаті позамітає. Він аж руки розставив та й питає:</p>
	<p>— Як це тебе чоловік твій до роботи привчив?</p>
	<p>Вона мовчить. Аж тут з церкви йдуть. Олена вибігла швидше з хати, принесла сиру шкіру, дала своєму батькові та й каже:</p>
	<p>— Нате, тату, мніть хоч цю шкіру, бо тут такі люди, що як хто нічого не робить, то тому й їсти не дають.</p>
	<p>Подивувався старий, взяв шкіру та й заходився її м’ять. Приходить молодий хазяїн, глянув на старого, поздоровкався та й питає його:</p>
	<p>— Що це ви робите?</p>
	<p>— Шкіру мну, бо мені дочка казала, що у вас тому їсти не дають, хто нічого не робить.</p>
	<p>Зареготав той чоловік та й каже:</p>
	<p>— Киньте, батьку, цю шкіру, це я свою жінку привчав до роботи не молотом, а голодом.</p>
	<p>Засміявся тут старий, обняв свого зятя. А молоді почали з того часу жить-поживать та й добра наживать.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>108 (5006). Як чоловік учив ліниву жінку. СУС 1370А*. Записала Бажан З. О. 2008 року. Хрін Анастасія Костівна (1923). Полтавська область, Козельщинський район, Висока Вакулівка</p>
			<p>187 (8082). Як чоловік учив ліниву жінку. СУС 1370А*.Записала Сатанівська Тетяна 2010 року. Грабовська Віра Іллівна (1937). Кіровоградська область, Ульянівський район, Кам’яна Криниця</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Полтавщини/">Фольклор Полтавщини</a></li>
		<li><a href="/Фольклор Кіровоградщини/">Фольклор Кіровоградщини</a></li>
	</ul>
</footer>
<!--#include virtual="/-/inc/general__page_end.inc" -->
