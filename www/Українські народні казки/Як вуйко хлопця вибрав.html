<!--#include virtual="/-/inc/general__page_start.inc" -->
<title>Як вуйко хлопця вибрав ☼ Українська народна казка ☼ Народна творчість</title>
<meta name="Description" content="Українська народна казка Буковини «Як вуйко хлопця вибрав» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Як вуйко хлопця вибрав.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Як вуйко хлопця вибрав <br><span class="article__headerDescription">Українська народна казка Буковини</span></h1>
	<p>Були два браття — їден багач і їден бідний. У бідного було три хлопці. Каже багатий брат бідному:</p>
	<p>— Дай мені їдного хлопця. Ти бідно жиєш, а я все маю, хлопцеви в мене буде добре. А тобі два лишаться. Каже бідний брат:</p>
	<p>— Бери, котрого хочеш.</p>
	<p>— Беру старшого.</p>
	<p>Взяв багатий брат старшого хлопця, привів додому і посадив у кімнату, де не було нічого, лиш під стелею полиця і на полиці хліб. Замкнув там хлопця на цілий день, а їсти йому не дав. Сидить він цілий день голоден. Хліб є, а взяти нема як. Прийшов вуйко ввечір, подивився — хліб є, а хлопець не їв. Відвів його додому й каже:</p>
	<p>— Мені сего не треба, давай мені середущого.</p>
	<p>Привів вуйко середущого хлопця і запер його в тій самій кімнаті. Лиш хліб високо вгорі на полиці. Пішов багатий вуйко, а хлопець сидів цілий день у хаті голоден. Хліб є, а взяти не годен.</p>
	<p>Прийшов вуйко ввечір, подивився — хліб є, а хлопець голоден. Відвів він хлопця до хати і каже:</p>
	<p>— Мені й сего не треба, давай того третього.</p>
	<p>Привів найменшого хлопця, замкнув у ту кімнату й пішов. А той ходив по хаті. Подивився — хліб є! А як його достати? Та й надумався. Скинув штани і починає штанами по полиці бити. Хліб і скотився. Сів він, наївся і каже: «От якби тут вода була, я би напився».</p>
	<p>Прийшов вуйко, розімкнув, подивився — хліба на полиці нема. «О, з сего буде хороший молодець. Се мій буде».</p>
	<p>І зостався він у вуйка.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Ленківці, Кельменецького району, Чернівецької області 13 серпня 1983 року Дворська Люба Іванівна (1911)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Буковини/">Фольклор Буковини</a></li>
	</ul>
</footer>
<!--#include virtual="/-/inc/general__page_end.inc" -->
