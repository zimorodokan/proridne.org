<!--#include virtual="/-/inc/general__page_start.inc" -->
<title>Гарна сестра ☼ Українська народна казка ☼ Народна творчість</title>
<meta name="Description" content="Українська народна казка Подніпров’я (Наддніпрянщини) «Гарна сестра» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Гарна сестра.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Гарна сестра <br><span class="article__headerDescription">Українська народна казка Подніпров’я (Наддніпрянщини)</span></h1>
	<p>Жили колись чоловік і жінка й мали вони сина та дочку. Дівчинка була такою гарною, коли всміхалась, то на її вустах розквітала троянда, коли розчісувала волосся, то сипались золоті зірки.</p>
	<p>На жаль, мати померла, й батько оженився на іншій жінці. Нова жінка привела в хату свою рідну дочку та зненавиділа чоловікових дітей. Підрісши, хлопчик найнявся до одного пана візником. Він журився за рідною сестрою, тому намалював її портрет і повісив у стайні на дверях. Щоразу, дивлячись на зображення, юнак усміхався. Коли ж повертався до роботи, то дуже сумував. Поміщик побачив дивні зміни в настрої та поцікавився:</p>
	<p>— Чого це ти, хлопче, коли заходиш до хліву, то веселий, а виходиш сумний?</p>
	<p>— Є мене вдома красива сестра. Її портрет висить у стайні. От коли її бачу, відразу приємно на серці стає, коли ні — сумно.</p>
	<p>— Покажи, будь ласка, портрет, — попросив чоловік.</p>
	<p>Приніс хлопець малюнок із зображенням дівчини:</p>
	<p>— Справді, твоя сестра така гарна, як на портреті?</p>
	<p>— В житті ще краща, — сказав брат.</p>
	<p>— Тоді привези дівчину, хочу з нею одружитися.</p>
	<p>Повернувся юнак додому, розповів. Мачуха з дочкою теж вирішили їхати до поміщика. Посідали всі в карету та вирушили. Дорогою до чоловіка каже брат сестрі:</p>
	<p>— Не виглядай у вікно, бо обвітриш лице.</p>
	<p>Дівчина не почула та спитала у мачухи:</p>
	<p>— Що брат сказав?</p>
	<p>— Хоче, щоб ти подивилась у вікно та поглянула на природу, — сказала жінка.</p>
	<p>Тільки вона виглянула, мачуха виштовхнула її. Дівчина стукнулась об землю, перетворилась на качку та й полетіла.</p>
	<p>А пан чекає дівчину. Мачушина дочка вийшла, всміхнулась жовтими зубами, потрусила брудними косами. Чоловік аж злякався.</p>
	<p>— Мабуть, обманув мене візник, — вирішив пан і закрив його в темниці.</p>
	<p>Коли ж настала ніч, прилетіла до хлопця качка та почала співати дівочим голосом. Почув вартовий і потім розповів панові.</p>
	<p>Другої ночі чоловік сам сів біля темниці, послухати. Спіймав качку та питає:</p>
	<p>— Скажи, чи справді тебе не можна врятувати?</p>
	<p>— На моїй нозі є ланцюг, — сказала вона, — коли одним ударом одразу розіб’єш, то перетворюся на людину.</p>
	<p>Узяв поміщик меч, торкнувся ним ланцюгів, вони й упали. Стала з качки гарна дівчина. Пан зрадів, та визволив хлопця з неволі. І весілля влаштували.</p>
	<p>А мачуху з дочкою пан хотів покарати, але наречена попросила відпустити їх додому.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>146 (7444). Гарна сестра. СУС порівн. 403. Записала Мотузко Дарія 2009 року. Мотузко Тетяна Павлівна (1943). Дніпропетровська область, Солонянський район, Олександропіль</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Наддніпрянщини/">Фольклор Подніпров’я (Наддніпрянщини)</a></li>
	</ul>
</footer>
<!--#include virtual="/-/inc/general__page_end.inc" -->
