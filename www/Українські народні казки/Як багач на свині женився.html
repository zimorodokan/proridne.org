<!--#include virtual="/-/inc/general__page_start.inc" -->
<title>Як багач на свині женився ☼ Українська народна казка ☼ Народна творчість</title>
<meta name="Description" content="Українська народна казка Буковини «Як багач на свині женився» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Як багач на свині женився.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Як багач на свині женився <br><span class="article__headerDescription">Українська народна казка Буковини</span></h1>
	<p>Дід і баба не мали дітей. Сильно вже пристаріли обоє і радяться:</p>
	<p>— Що робити, що ми старі і не буде кому нас на старість утримувати? Каже дід бабі:</p>
	<p>— Йдім до ворожки. Вона повинна сказати, чи будем ми мати діти, чи не будем.</p>
	<p>Пішли дід з бабою до ворожки і розказують їй:</p>
	<p>— Ми старі і не маєм дітей. Скажіть, де б нам узяти на старість дитину?</p>
	<p>Баба-ворожка каже:</p>
	<p>— Ідіть їдно горою, а друге долиною. Що найдете, то буде ваша дитина.</p>
	<p>І пішов дід долиною, а баба горою. Найшов дід кістку.</p>
	<p>— Іди, — кричить дід до баби, — гай, на долину, бо я вже найшов! Кістку!</p>
	<p>Баба біжить на долину. Підіймає дід кістку, і йдуть обоє додому. Прийшли, поклали кістку у великій хаті. А самі пішли в хатчину. Відпочили дід з бабою, і каже дід до баби:</p>
	<p>— Гай, іди в велику хату, візьми яєць, будем жарити яєшню. Повечеряєм і полягаєм спати.</p>
	<p>Баба пішла до великої хати брати яєць. А в великій хаті така гарна дівчина з тої кістки вийшла, красуня понад усіх красунь. Баба з радости крикнула до діда:</p>
	<p>— Діду, іди сюди! Побачиш нашу дитину!</p>
	<p>Дід почав бігти, зашпортався за поріг і впав. Баба підоймила його і каже:</p>
	<p>— Дивися.</p>
	<p>І побачив дід, що дівчина гарна понад гарних. Та й каже їй:</p>
	<p>— Тепер ти, дівчино, будеш наша. Ми тебе дуже довго чекали. А дівчина:</p>
	<p>— Як я можу бути весь час ваша, як мені треба віддатися? Мені ж уже шістнадцять років.</p>
	<p>Дід каже:</p>
	<p>— Ти вийдеш, дочко, заміж лиш у нашім селі. Щоб була недалеко від нас, бо ми старі. Гай, дочко, — каже дід, — іди в хатчину, повечеряєм, бо завтра до роботи підем.</p>
	<p>А дівчина каже:</p>
	<p>— Ой, тату, я не піду з вами завтра на роботу.</p>
	<p>— Чого не підеш? — питає дід.</p>
	<p>— Бо мене чарівниця закляла. І я ще місяць маю сидіти в кістці. Вдень буду в кістці, а ввечері буду виходити з неї.</p>
	<p>А дід питає:</p>
	<p>— То як же це так вийшло, що ти в кістці?</p>
	<p>— Я, — каже, — служила в чарівниці та вдарила свиню. А вона мене закляла в свинячу кістку. Завтра виходить мені строк у кістці бути. З кістки зробиться свиняча шкіра. Місяць побуду в свинячій шкірі, і тоді буду слободна, як і всі люди.</p>
	<p>А через дорогу в сусіда був хлопець. Мав вісімнадцять років. Той сусідній хлопець часто приходив до діда помагати води принести. І побачив він увечір ту дівчину. Прийшов і захватив її коло вечері. І каже той хлопець:</p>
	<p>— Діду, я на вашій дочці хочу женитися.</p>
	<p>— Почекай, сину, бо вона ще місяць має сидіти в свинячій шкірі. Вона ввечір виходить зі шкіри, а на день знов заходить у шкіру.</p>
	<p>І розказав дід, як вийшло, що вона в свинячій шкірі. А хлопець каже:</p>
	<p>— Нехай буде, що вона в свинячій шкірі. Я її беру. А через місяць вона буде жінкою, то я й буду з нею жити.</p>
	<p>Дід каже:</p>
	<p>— Почекаєш — вона за тебе віддасться.</p>
	<p>— Нє, діду, я завтра ввечір приходю зі старостами.</p>
	<p>На другий вечір прийшов він зі старостами. Засватав ту дівчину, і договорилися робити свадьбу через недільку.</p>
	<p>Підготовилися, і в неділю дід роби свадьбу. Наймає музик. Вдень ідуть до церкви. Молодий іде зі свинею. Прийшла свиня з молодим у церкву, піп обвів їх три рази кругом стола. Весь народ бачив, що він узяв свиню. Сміються з молодого, що звінчався зі свинею.</p>
	<p>Вийшли з церкви, кінчили свадьбу, і той сусідній хлопець оставсь в діда за зятя. Вже дід і баба мають дочку й зятя. Вже є кому їх на старість доглядати.</p>
	<p>А в тім селі був чоловік, багатий на все село. І мав він сина. Багацький син каже свому татови:</p>
	<p>— Я хочу женитися. Дозволяєте ви мені? А багач йому:</p>
	<p>— Дозволяю, сину. Сватай. Бери старостів і йди в село, сватай дівку. А де ти будеш сватати, яку?</p>
	<p>А багацький син каже:</p>
	<p>— А в батюшки є льоха. Така гладка. Не така худа, як той у діда взяв. Я гладку візьму.</p>
	<p>Поговорив багацький син з батьком і з мамою, а батько й каже:</p>
	<p>— Як той бідний засватав свиню, то йди й ти. Що засватаєш, то собі будеш мати.</p>
	<p>— Ви ж бачили, як той у церкві вінчався. Його свиня йшла, як людина. А ввечір перекинулася на дівчину і сіла за стіл. То й ця буде як людина.</p>
	<p>Багач і каже:</p>
	<p>— То йди сватай.</p>
	<p>Взяв багачів син старости і пішов до батюшки. Старости прийшли, поздрастувалися. Батюшка питає:</p>
	<p>— Чо’ ви прийшли до мене? А старости кажуть:</p>
	<p>— Цей хлопець хоче засватати у вас льоху. Ту якнайгладшу. А батюшка їм:</p>
	<p>— Як вийшла така мода, що сватають свиней, то беріть і в мене. Най виходи заміж.</p>
	<p>Договорилися з батюшкою, що через недільку буде свадьба. Свадьба буде тілко в молодого, а в батюшки не буде. І від свого дому до церкви молодий має йти з льохою.</p>
	<p>Прийшла та неділя, і пішов молодий зі свинею вінчатися. Та свиня йшла, йшла, а до церкви не хоче ввійти. Молодий попросив дружбів, і затягнули льоху в церкву. Піп зачав їх вінчати і хтів, щоб вони три рази обійшли кругом стола. Молодий іде, а льоха не йде. Беруться дружби і тручають льоху кругом стола. А льоха впирається і кричить на всю церкву: «Кві-і-і, кві-і-і!» Тоді молодий почав сердитися і думає: «Прийдеш ти додому, я ж тобі дам!»</p>
	<p>І не обійшли вони кругом стола — так батюшка й звінчав їх.</p>
	<p>Після вінчання виходя молодий з молодою з церкви, щоб іти додому. Приходя додому, і молодого батько кладе гості за стіл. А старости кажуть:</p>
	<p>— Най молодий сідає за стіл з молодою.</p>
	<p>Молодий зайшов за стіл, а льоха не хоче зайсти. Каже молодий дружбам:</p>
	<p>— Затягніть її за стіл.</p>
	<p>Імилися зо п’ять-шість дружбів і тручають її за стіл. Одні за голову піймали, а другі за зад. І тручають. А льоха вирвалася, кинулася попід стіл і перевернула його. А там була горівка, і студенець, і різна їда. Побилося все. І молодому стало страмно. Льоха вибігла надвір, а молодий за льохою. Льоха біжить попри дривітню, де рубали дрова, і молодий попри дривітню. А на дривітні були довгі дрова. Попалася молодому якнайгрубша палиця. Льоха тікає, а він доганяє з тою палкою. Догонив, вдарив її навздовж, кінцем у голову, і зразу вбив.</p>
	<p>Весь народ сміявся. А того бідного хвалили. Казали, що в него май розумна льоха, а ця — непотрібна.</p>
	<p>Прийшов час, дідова дочка зі свинячої шкіри вилізла зовсім, і добре було дідови й бабі на старість жити.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Василівці, Сокирянського району, Чернівецької області 3 серпня 1984 року Боднар Гаврило Тимофійович (1914 року народження)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Буковини/">Фольклор Буковини</a></li>
	</ul>
</footer>
<!--#include virtual="/-/inc/general__page_end.inc" -->
