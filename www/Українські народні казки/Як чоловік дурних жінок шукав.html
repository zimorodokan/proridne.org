<!--#include virtual="/-/inc/general__page_start.inc" -->
<title>Як чоловік дурних жінок шукав ☼ Українська народна казка ☼ Народна творчість</title>
<meta name="Description" content="Українська народна казка Закарпаття «Як чоловік дурних жінок шукав» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Як чоловік дурних жінок шукав.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Як чоловік дурних жінок шукав <br><span class="article__headerDescription">Українська народна казка Закарпаття</span></h1>
	<p>Чоловік ходив на роботу, заробляв гроші та збирав на прикрий час. І складав гроші в коморі в довжанку. А жінка побачила ті гроші та питає:</p>
	<p>— Нащо ті гроші?</p>
	<p>— На прикрий час, — відповів чоловік.</p>
	<p>А на другий день чоловіка не було вдома. І прийшов якийсь чоловік чужий:</p>
	<p>— Я прийшов, — говорить.</p>
	<p>— Що ви, — звідається, — до нас прийшли?</p>
	<p>— Я прийшов, — повідає, — бо такий прикрий час прийшов. Прикрий час.</p>
	<p>— Хіба то ви — Прикрий Час?</p>
	<p>— Я, я, — каже.</p>
	<p>— То я вам гроші дам.</p>
	<p>Пішла принесла ті гроші, що чоловік збирав на прикрий час. Та й питає йому:</p>
	<p>— Маєте міща?</p>
	<p>— Є.</p>
	<p>Він держить міща, а жінка йому висипала всі гроші, і він забрався й пішов геть.</p>
	<p>Прийшов чоловік, а вона йому розказує:</p>
	<p>— Я оддала гроші Прикрому Часу. Ти збирав для Прикрого Часу, то я оддала.</p>
	<p>— Якому прикрому часу? І де він є?</p>
	<p>— Та, — каже, — пішов геть.</p>
	<p>Вийшов чоловік, дивиться — нема нікого. Переночував він, а рано встав і вирішив:</p>
	<p>— Знаєш що? Я іду в світ. Іду глядати дурніщих жін, як ти. Кой найду дурнішу жону, прийду та буду з тобою жити. А не буде дурнішої жони, то прийду й голову тобі відрубаю.</p>
	<p>А вона не каже нич. Та що має казати? Вже боїться. А чоловік зобрався й пішов геть.</p>
	<p>Іде він дорогою, позирає, хижа стоїть нова, підшита соломою пшеничною. А пішов дощ, і на хижі наросла пшениця. Жона приставила до хижі дві горі зв’язані драбини, взяла на мотуз корову та й веде на хижу пасти. А чоловік іде, позирає на то й звідає:</p>
	<p>— Жінко, що ви робите?</p>
	<p>— Там на хижі трава наросла. А моя коровка голодна.</p>
	<p>— То не так робиться. Чи маєте міх?</p>
	<p>— Є.</p>
	<p>— Серп?</p>
	<p>— Є.</p>
	<p>— Дайте серп і міх.</p>
	<p>Драбина прив’язана до корови. А чоловік би не виліз? Виліз чоловік горі, ізжав траву, набив у міх, приніс до неї, висипав корові, корова їсть. Добре. Він питає:</p>
	<p>— Чи маєте гроші?</p>
	<p>— Є, — відповідає, — гроші. Я продаю сир масло, сметану, молоко, яйця. Який ви розумний чоловік!</p>
	<p>Пішла жона й принесла йому жменю грошей. І він подумав, що найшов жону, ще дурнішу від його жони.</p>
	<p>Іде він далі, йде дорогою. Дивиться, стоїть на порозі жінка та має великий міх. А то в полуднє сонце гріє. А вона хапає сонце в міх і несе його до хижі, бо там холод. Хоче, би там світило сонце. Він звідається:</p>
	<p>— Жінко, що ви робите?</p>
	<p>— А, — каже, — імаю сонце, занесу його до другої хижі.</p>
	<p>— То, жінко, не так робиться. Чи маєте гроші?</p>
	<p>— Є. Я продаю сир, масло, сметану, яйця, є гроші.</p>
	<p>— Дайте мені сокиру.</p>
	<p>Виліз він на під, прорубав дах, прорубав повалу й пустив сонце до хижі. Вже є діра, вже засвітило сонце в хижу. Як добре.</p>
	<p>— І-і, який ви розумний чоловік! Чекайте, я вам дам гроші. Дала йому гроші, і він пішов. Іде і думає собі: «Аби я не набрав грошей і не покрив мої збитки?»</p>
	<p>Іде дорогою, іде й видить на плоті міхи. Він узяв іден мішок, скрутив та й під паху. Під плече його та несе. Іде далі, а там коло дороги яблунька. І вилетів з улея рій бджіл, та й сидять бджоли вкупі. А він підоклав міх, поковтав, і бджоли впали в міх. Зав’язав він тото та іде. Має свої гроші, має свої бджоли.</p>
	<p>І почув він, що вже голоден. Треба вже щось їсти. Та й треба вже десь переночувати. Вже вечір. Видить, файна хижка на груньку, нова хижка. Думає собі: «Ану йду я до тої хижі». Прийшов під вікно. Вже був вечір, темно було. Позирає у вікно, а чоловік так обнімає жону та цілує. А той думає: «Ой, то не твоя жона?». А він то все бачить, бо знадвору до хижі видко, а з хижі надвір не видко. А той у хижі сідає за стіл. А жона тоді на стіл ковбасу, роладу, яйця, півлітру, білий хліб. Два стакани. Той узяв повний стакан у руку, підняв, а подорожній надворі, стук-стук-стук. Покльопав.</p>
	<p>— Ой, чую: хтось є, — сказала жінка та все під подушку сховала. А того чоловіка — під постіль, би не був у хаті.</p>
	<p>А доброї лампи не було, та як тетерка. Лампа була маленька, помаленьку світила.</p>
	<p>А вона:</p>
	<p>— Фу!</p>
	<p>Лампу задула та й у постіль лягла.</p>
	<p>Подорожній пішов до стодоли. Там було мало соломи. Думає собі, мало переспить. А то подорожні люди та й старі люди моляться богу. Та й він богу молиться: «Бо ім’я Отця, і Сина, і Святого Духа. Отче наш, іже єси...» А чоловік іде, її чоловік:</p>
	<p>— Хто туй ся богу молить? А він відповів:</p>
	<p>— Я.</p>
	<p>— Хто — «я»?</p>
	<p>— Подорожній чоловік.</p>
	<p>— Та ходіть до хижі.</p>
	<p>— Та йду з вами.</p>
	<p>Прийшли до хижі, хазяїн питає:</p>
	<p>— Жоно, чи нема щось їсти?</p>
	<p>— Є.</p>
	<p>А сама ойкає. Така хвора. А той під постіллю.</p>
	<p>— А що є? — звідає чоловік.</p>
	<p>— У печі, за муриком, у горці біб варений.</p>
	<p>Хазяїн пішов, витяг той біб, поклав горнець на стіл. Помалу бере в рот та їсть.</p>
	<p>— Ану їжте.</p>
	<p>— Ай, — каже, — і ви того не їжте. Я зазвідаю своїх віщівників. У мене суть віщівники.</p>
	<p>— Ой, би дав бог, щоби було щось ліпше.</p>
	<p>Він пішов і взяв свій міх. І почепив його коло дверей на цвях. Та й повідає:</p>
	<p>— Маю туй віщівники.</p>
	<p>Тоді він узяв бегаря — та як ударить по міхови. Не бив по бджолах, би побив їх, він по міхови бив. А бджоли: «Бж-ж-ж». А він наказує:</p>
	<p>— Ану позирайте, що там є під ліжком. Як є що, то кладіть на стіл.</p>
	<p>Чоловік позирає. Ого-го. Там і яйця, і ковбаси, і все. Білий хліб, паленка. Він дораз тото вибрав з постелі на стіл, посідали. Вона йойкає:</p>
	<p>— Ох, ох, ох.</p>
	<p>А цей приходящий каже:</p>
	<p>— Ану дайте їй мало паленки. Вона не буде йойкати, їй буде ліпше.</p>
	<p>Дали жінці паленки, вона випила та вже йойкала менше. Їдять, п’ють, а той карається під постіллю. А хазяїн говорить:</p>
	<p>— Кіби ви позвідали своїх віщівників, які би треба мої жоні ліки.</p>
	<p>— Я, — каже, — можу.</p>
	<p>Та взяв бегарі, та як по міхови вдарить, а бджоли: «Бж-ж-ж, бж-ж-ж». Та й мовить приходящий:</p>
	<p>— У вашій хаті є злий дух. Нечистий дух є. І вашу жінку мучить.</p>
	<p>— Ага.</p>
	<p>— Треба вигнати його вон. Чи є у вас сухі дрова?</p>
	<p>— Є.</p>
	<p>— Кладіть огень, а на ватру горнець з водою. І будеме виганяти злого духа.</p>
	<p>Чоловік наклав огень, поклав горнець. Вода вже гріється. А він пішов у кут:</p>
	<p>— В їм’я Отця, і Сина, і Святого Духа, злий дух, виходи!</p>
	<p>І так у всі чотири кути. Ех, вода нагрілася, а він коли не возьме горнець та під постіль — швах! Туй є злий дух! І того припекло, бо гаряча вода. Він вихопився з-під постелі — та з хижі. А той приходящий кричить:</p>
	<p>— Закривайте двері та бийте! Бийте злого духа!</p>
	<p>— Доста він мені жону мучив. Я отворю, і він най собі йде! Я одкрию йому.</p>
	<p>І «злий дух» пішов.</p>
	<p>А жона вже така весела. Сіла до столу, їсть, п’є. І каже чоловікови:</p>
	<p>— Іди дай чоловікови гроші, що злого духа вигнав. Кілько він мене мучив! Зо три роки.</p>
	<p>Чоловік пішов приніс мало грошей і дав йому.</p>
	<p>Переспав приходящий, рано збирається та йде геть. Та й пропонує:</p>
	<p>— Як буде жінка знов хвора, то пишіть мені. Я живу в такім і такім городі, така й така вулиця, таке й таке число. І я прийду з своїми віщівниками та дам, які треба, ліки.</p>
	<p>І жінка вже боялася бути «хворою». Вже була здоровою й пониська здорова. А чоловік їй каже:</p>
	<p>— Як будеш хворіти, то я покличу лікаря з віщівниками. А той чоловік вернувся домі й розказує:</p>
	<p>— Ти, жінко, дурна, а жін ще дурніших много є. Ще дуже много дурних жін є. Ідна вела корову на хижу, другій я пустив до хижі сонце.</p>
	<p>— Ага, то добре, що є дурніші жони.</p>
	<p>— То ти вже знаєш, що то таке «прикрий час»? Прикрий час — то як ніде не мож заробити грошей, як чоловік хворий абощо. Би-сь більше грошей нікому не давала.</p>
	<p>А він приніс ще більше грошей, як було. Та й почали вони добре жити та живуть ще й пониська, як не померли. Казці конець.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Лази, Воловецького району, Закарпатської області 23 січня 1997 року Гогирчак Михайло Іванович (1908 року народження)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Закарпаття/">Фольклор Закарпаття</a></li>
	</ul>
</footer>
<!--#include virtual="/-/inc/general__page_end.inc" -->
