<!--#include virtual="/-/inc/general__page_start.inc" -->
<title>Про красуню і злу бабу ☼ Українська народна казка ☼ Народна творчість</title>
<meta name="Description" content="Українська народна казка Полтавщини «Про красуню і злу бабу» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Про красуню і злу бабу.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Про красуню і злу бабу <br><span class="article__headerDescription">Українська народна казка Полтавщини</span></h1>
	<p>У гаях стояла хатка. Там жив чоловік і жінка, та в них не було дітей. От вони й пішли на богомілля, просять бога, щоб дав їм дитя. Так бог і дав їм дочку. Ото вона й росте. А царевич у той час приїхав на охоту та й посилає свого парубка:</p>
	<p>— Піди, будь ласка, у ту хату попроси води.</p>
	<p>Прийшов той парубок води просить, аж та дитина плаче, перли так і сипляться з очей. Мати забавила — засміється. Так усякі квітки цвітуть. Той парубок вийшов да й каже:</p>
	<p>— Отам, царевичу, я бачив дитину! Як плаче, то перли сипляться, а як сміється, так усякі квітки цвітуть.</p>
	<p>Той царевич пішов у хату, да знарошне дражнить тую дитину, щоб плакала. Плаче, а перли так і сипляться. Він просить матері, щоб забавила. Як же засміється, так і бачить царевич, що всякі квітки цвітуть.</p>
	<p>Ото та дівчина росте, а царевич усе заїжджає, як на охоту приїде. От вона й виросла. Царевич і каже:</p>
	<p>— Оддай за мене, діду, дочку.</p>
	<p>А вона вже вишивала рушники орлами. А цар каже:</p>
	<p>— Де ж таки тобі, сину, да мужичку брати!</p>
	<p>Тоді царевич як узяв той рушник, що вона вишила, да повіз до батька. Так цар аж руками сплеснув.</p>
	<p>— Женись,— каже,— синку, женись!</p>
	<p>От він і оженився. Да везе додому, а з ним була баба, а в баби дочка. От, їдучи, царевич устав, щось-то там устрелить, а баба познімала з неї все, да й повиколювала її очі, да й упхнула її в яму. А дочку в її одежу прибрала, так царевич і повіз замість неї, не пізнав.</p>
	<p>А коло тієї ямки да нехворощі багато росло, так якийсь дід прийшов нехворощі рвати.</p>
	<p>Дивиться, дівка сидить у ямці і перед нею отака купа перлів, що вона, сидячи наплакала, а очей нема.</p>
	<p>— Візьми,— каже,— мене, дідусю, і оце намистечко забери.</p>
	<p>Од дід її взяв і намистечко забрав та й привів додому. У діда дітей не було, а баба є. Вона, та дівчина, каже:</p>
	<p>— Забери, дідусю, оце намистечко в торбинку да понеси у місто продай. Да як зустріне тебе баба якась, то ти їй не продавай, а скажи: «Оддай те, що в тебе є».</p>
	<p>От він поніс і стрів ту бабу. Баба каже:</p>
	<p>— Продай намисто!</p>
	<p>— Купи.</p>
	<p>— А що за нього?</p>
	<p>— Да те, що в тебе є.</p>
	<p>Вона йому й дала одне око.</p>
	<p>Тоді та дівка й почала вишивать з одним оком рушник. І знов дід поніс намисто. Баба знов:</p>
	<p>— Продай намисто, діду!</p>
	<p>— Купи.</p>
	<p>— Що за нього?</p>
	<p>— Дай те, що в тебе є.</p>
	<p>Вона й друге око віддала. Дівка тоді ще краще почала вишивати. Дід і каже:</p>
	<p>— От у царя обід.</p>
	<p>А дівка йому:</p>
	<p>— Іди, дідусю, на обід та візьми глечичок Да й мені попроси юшки.</p>
	<p>Да й почепила свого шиття діду рушник на шию. Як побачив царевич у діда рушник, став питати:</p>
	<p>— Звідки ви, діду?</p>
	<p>— Я там, царевичу, з хутора, да в мене там і дівчина проживає. Так дай, будь ласка, і їй чого-небудь в цей глечичок.</p>
	<p>— А рушник, діду, де ти взяв?</p>
	<p>— Да це я в ямці дівку знайшов, так оце вона й вишиває.</p>
	<p>А царевич уже пізнав по вишиванню. Тоді сказав зараз віз запрягти, поїхав да й пізнав її:</p>
	<p>— Се ж вона, се ж вона!</p>
	<p>А тую бабину дочку випроводив свиней напувать. Оце ж і все. Живуть, і хліб жують, і постолом добро возять.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>2 (4787). Про красуню і злу бабу. СУС 533. Записав учитель Кашналда Л. В. 2008 року. Полтавська область, Решетилівський район, Шилівка</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Полтавщини/">Фольклор Полтавщини</a></li>
	</ul>
</footer>
<!--#include virtual="/-/inc/general__page_end.inc" -->
