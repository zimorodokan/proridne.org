<!--#include virtual="/-/inc/general__page_start.inc" -->
<title>Страшна жінка ☼ Українська народна казка ☼ Народна творчість</title>
<meta name="Description" content="Українська народна казка Буковини «Страшна жінка» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Страшна жінка.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Страшна жінка <br><span class="article__headerDescription">Українська народна казка Буковини</span></h1>
	<p>Був хлопець, і вженився він. Жили вони з жінкою з рік, і помітив чоловік, що жінка вночі встає і кудись іде. Пробудиться вночі — жінки нема. Їдного разу думає він: «Встережу я її». Ляг і спить. А вона встала, вийшла надвір. Він — вслід за нею. Вийшла вона з села, а там її два чоловіки чекають. І пішли вони всі троє на кладовище. Прийшли до одної свіжої могили, відкопали покійника і почали його їсти. Побачив це чоловік, налякався і втік додому. А жінка прийшла нескоро. Вона прийшла, а він бере та й каже:</p>
	<p>— Де це ти ходиш, жінко, що не стає тебе кожний вечір? А вона йому:</p>
	<p>— Надвір ходила я.</p>
	<p>— Як «надвір»? Я ж сам бачив, як ти і ще двоє викопали покійника і їли його.</p>
	<p>А вона питає:</p>
	<p>— То ти бачив це?</p>
	<p>— Бачив.</p>
	<p>— То більше бачити не будеш.</p>
	<p>Вдарила його і перекинула на собаку. Взяла бучару та й нагнала його від хати.</p>
	<p>Довго ходив він голоден, і кидали на него хлопці камінням і грудками. Захтів він їсти та й думає: «Піду я до торгівця». Увечері прийшов торгівець додому, сів з жінкою коло стола і їдять. А пес дивиться у вікно. Вони взяли хліба, виносять надвір і дають йому їсти. А чоловік каже:</p>
	<p>— Заманім його до хати.</p>
	<p>Зайшов пес до хати, вони його гладять.</p>
	<p>— Не пускаймо його надвір, — каже чоловік. — Може, він звикне і буде жити у нас.</p>
	<p>А пес усе розуміє, лиш говорити не може.</p>
	<p>Устав продавець рано і пішов у магазин, а жінці наказав:</p>
	<p>— Собаку надвір не пусти.</p>
	<p>А жінка рішила взяти собаку з собою в город. Собака взяв від жінки сумку і несе її. Жінка радується: «От розумна собака!» Купила вона, що треба було їй. А собака знов взяв сумку і несе додому.</p>
	<p>Увечері приходи додому чоловік, а жінка й каже:</p>
	<p>— Що це в нас за собака? Я рішила взяти його в город, а він і сумку за мною носив. Все знає!</p>
	<p>Почав чоловік його перевіряти.</p>
	<p>— Дай шапку. Дає.</p>
	<p>— Принеси сумку.</p>
	<p>Несе. Жінка вийшла надвір, а чоловік каже:</p>
	<p>— Боба, не пусти жінку в хату.</p>
	<p>Жінка хоче вернутися в хату, а Боба не пускає — гарчить на неї. Каже чоловік до жінки:</p>
	<p>— Беру собаку з собою в магазин. Може, мені надвір треба буде вийти, то собака не допусти, щоб хто що взяв.</p>
	<p>Як виходи хазяїн з магазину, то має надію на пса: нікому він не дасть щось узяти і нікого не випусти з магазину.</p>
	<p>Їдного разу зайшла в магазин баба. Подивилася на собаку, купила, що треба, виходи з магазину та й тихо шепче собаці:</p>
	<p>— Іване, ввечір прийди до мене.</p>
	<p>А він ту бабу знав. Увечір виходи хазяїн з магазину, замикає і йдуть вони з собакою додому. І не помітив чоловік, де дівся собака. Приходи додому — собаки нема. А він пішов до тої баби. Та дала йому вуздечку і каже:</p>
	<p>— Іди додому і так підійди до жінки, щоб вона не помітила тебе. Зайди ззаду і кидай на ню вуздечку. Крикни: «Тр-р-р!» — і вона зробиться конякою. Тоді сідай на ню верхи і ганяй нею, поки не лопне. А як впаде і лопне, то здойми з неї вуздечку і принеси мені.</p>
	<p>Узяв він ту вуздечку, накинув на жінку і ганяв її, поки вона не впала і не лопнула. А як лопнула, взяв з неї вуздечку і приніс назад бабі. Дав бабі вуздечку, а вона й каже:</p>
	<p>— Іди, Іване, додому і женися. Бери другу жінку і жий, поки не вмреш.</p>
	<p>Пішов він додому, вженився, та й жиють і сьогодні, як ще не вмерли.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Вашківці, Сокирянського району, Чернівецької області 16 квітня 1979 року Скаженюк Дьордій Степанович (1907)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Буковини/">Фольклор Буковини</a></li>
	</ul>
</footer>
<!--#include virtual="/-/inc/general__page_end.inc" -->
