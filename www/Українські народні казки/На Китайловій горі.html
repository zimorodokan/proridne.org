<!--#include virtual="/-/inc/general__page_start.inc" -->
<title>На Китайловій горі ☼ Українська народна казка ☼ Народна творчість</title>
<meta name="Description" content="Українська народна казка Бойківщини «На Китайловій горі» ☼ Український фольклор, усна народна творчість України">
<link rel="canonical" href="https://proridne.org/Українські народні казки/На Китайловій горі.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">На Китайловій горі <br><span class="article__headerDescription">Українська народна казка Бойківщини</span></h1>
	<p>Пішов Никола на гриби. Прийшов у ліс, а там було озеро. Чує він пречудовий голос. Співають дівчата. Він з-за корчика заглядає, а вони його не видять. Придивився — три прекрасні панни купаються і співають. Послухав їх трохи і пішов додому. Та й подумав: «Ану, піду я ще завтра раненько».</p>
	<p>Пішов на другий день раненько — так само, вони прилітають, відчіпають крила, кладуть набік, скидають з себе вбрання — і в то озеро: купаються й співають. Він задумався і пішов додому.</p>
	<p>На третій день раненько, ще й сонце не зійшло, пішов Никола знов до того озера. Вони прилітають, відчіпають крила, скидають з себе вбрання, ідуть в озеро, купаються й співають. А він вискочив, крила одної панни хапнув, хапнув її вбрання і тікає. А вона за ним бігом біжить.</p>
	<p>— Николо! Николо! Віддай, Николо!</p>
	<p>А він тікає додому. Вже коло села вона каже:</p>
	<p>— Николо, я не піду гола в село.</p>
	<p>Тоді Никола став і дав їй вбрання. Вона й вбралася. Прийшли вони додому, одружилися обоє, і жили коло його мами й тата. А ті крила він кинув у скриню.</p>
	<p>— Але аби ти знав, Николо, — каже вона, — як я буду щось робити, аби ти мене не питався, чого я так роблю.</p>
	<p>Жили вони, та й була в них дитина, хлопчик, називався Никольцьо. Ріс той хлопчик, народився другий. Та й помер другий хлопчик. Вона тішиться, така весела. Він сумний, плаче, а вона — ні. Десь за рік помер його тато, а вона так плаче, що кара Божа. Йому зробилося дивно. Пішли вони обоє на роботу в поле, а він її питає:</p>
	<p>— Скажи мені, чого ти тішилася, як померла дитина, а за татом плакала?</p>
	<p>— Бо моєю дитиною ангелики не могли поділитися. А твоїм татом — чорти, бо він був поганий якийсь.</p>
	<p>Та й каже вона:</p>
	<p>— Бувай здоров, Николо!</p>
	<p>І пішла додому. Він за нею — не може догнати. Приходить додому — нема ні жінки, ні дитини.</p>
	<p>— Мамо, де вони?</p>
	<p>— Ади, прийшла, взяла дитину та з скрини тоти крила. Причепила крила, взяла дитину й полетіла. «Скажете Николі, — так вона мені казала, — аби шукав мене на Китайловій горі».</p>
	<p>А де та Китайлова гора, він не знає. І задумався дуже. Немає жінки, немає дитини. Що-м наробив?! Роки не питав-им ся її, а тепер запитався — і все пропало. Взяв у торбу паляницю та й іде шукати Китайлової гори.</p>
	<p>Іде він, іде, прийшов на велику скалу, а там два чорти б’ються.</p>
	<p>— Що ви, хлопці, робите?</p>
	<p>— Тато помер та й лишив нам три річи, а ми не можемо ними поділитися. Перша річ — то такий капелюх, що як озмиш його на голову, то ніхто тебе не видить. А друге — то сопілка, одо як заграєш, то всі звірі збіжаться. А третє — то чоботи, що убуйся в них, і що крок ступиш, то миля.</p>
	<p>— Ідіть, хлопці, вниз, до того великого каменя. Винесіть той камінь сюди, і я на тім камени вас поділю.</p>
	<p>Пішли чорти вниз, а він чоботи на ноги, капелюх на голову, сопілку в кулак — і пішов! Ті винесли камінь нагору, подивилися — нема ні Николи, ні капелюха, ні сопілки, ні чобіт.</p>
	<p>Іде він та й далеко відійшов, бо що крок — то миля. А тоді сів та й заграв у сопілку — і збіглися всі звірі. Нема лиш кривого вовка. Що є? Аж дивляться, чендибає кривий вовк.</p>
	<p>— Що ти так запізнився?</p>
	<p>— Бо мене полювали і поранили на Китайловій горі.</p>
	<p>І добре, що знає він уже про Китайлову гору. І вовк веде його на ту гору. Вовк криває, а він чоботи на ногах має: що крок зробить — кілометер. Дивиться він, далеко-далеко світиться. А вовк каже йому:</p>
	<p>— Та зірничка — то Китайлова гора. Він вовкови:</p>
	<p>— Ти вже вертайся назад, а я піду сам.</p>
	<p>Прийшов під ту Китайлову гору, а там півкають орел і орлиця, бо не можуть захистити свої діти-орлята, бо кожного разу впаде сірковий дощ і знищить їх. І вже знов наступає така хмара. Він каже:</p>
	<p>— Я захищу твої діти, але винеси мене на ту Китайлову гору.</p>
	<p>А та гора була, як яйце, гладка. Надійшла хмара, він розгорнув з себе плащ та й накрив тоти орлята. Дощ перейшов, а орлята живі. Тоді орел каже:</p>
	<p>— Аби-с постарав мені їжі. Іди до потоку і налови мені риби. Пішов Никола до потоку, наловив рибок. Сідає орлови на плечі, та й летить орел з ним на ту Китайлову гору. Обернеться орел, а він кине йому в дзьобок рибку. Вже й недалеко, а риби вже нема, лише одна рибка лишилася. Він ще ту одну рибку йому кинув, а потому витяг ножик, вирізав собі кусник литки з ноги та й кинув орлови в писок.</p>
	<p>Вилетіли вони на Китайлову гору і каже до него орел:</p>
	<p>— Що ти мені посліднє дав?</p>
	<p>А він підтягнув штани і показав знак, де відрізав кусник. Орел вихаркнув той кусник, приклав йому там, і тото приросло. Подякували вони один другому, і орел полетів до орлиці й орлят. А він ходить по горі.</p>
	<p>Дивиться — а там такий палац великий, і чути звідти спів. А то співали дівчата, які до того озера купатися ходили. Вони співають усередині, а його хлопчик бігає надворі. А він витягнув з кишені яблуко та й дав хлопчикови. Малий побіг до палацу і каже:</p>
	<p>— Мамо, тато, тато!</p>
	<p>— Де тато?</p>
	<p>— Тут був тато.</p>
	<p>А він натягнув на себе капелюх та й не видко його.</p>
	<p>— Та яблуко мені дав. Вона каже:</p>
	<p>— Николо, ану покажися. Де ти є? Де ти є? Що з тобою є? А він не хотів показатися.</p>
	<p>— Де ж тато? — питає вона хлопця.</p>
	<p>— Та був тут.</p>
	<p>Вона пішла геть, а він стяг капелюх, показався хлопчикови та й дав йому друге яблуко.</p>
	<p>— Мамо, тато дав мені друге яблуко! Вона знов почала його просити:</p>
	<p>— Николо, де ти є? Покажися.</p>
	<p>Він стягнув капелюх, і вона його ввиділа. Поздоровкалися вони обоє.</p>
	<p>— Як ти мене тут найшов?</p>
	<p>— Я тебе шукав та лем найшов.</p>
	<p>Уже вони в тому палаці жили, він уже не вертався назад додому. І ще й тепер живуть, як не повмирали.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Спас, Рожнятівського району, Івано-Франківської області 28 жовтня 1994 року Самійло Ірина Петрівна (1909 року народження)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Бойківщини/">Фольклор Бойківщини</a></li>
	</ul>
</footer>
<!--#include virtual="/-/inc/general__page_end.inc" -->
