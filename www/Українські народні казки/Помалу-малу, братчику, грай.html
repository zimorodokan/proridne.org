<!--#include virtual="/-/inc/general__page_start.inc" -->
<title>Помалу-малу, братчику, грай ☼ Українська народна казка ☼ Народна творчість</title>
<meta name="Description" content="Українська народна казка Покуття «Помалу-малу, братчику, грай» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Помалу-малу, братчику, грай.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Помалу-малу, братчику, грай <br><span class="article__headerDescription">Українська народна казка Покуття</span></h1>
	<p>Був оден багатий господар і мав трьох синів. А трошки далі від свої загороди мав сад. І той сад також був обгороджений, щоб там ніхто йому не заходив. Але все одно заходив туди якийсь звір і завжди той сад рив-перевертав. А в того чоловіка два сини було мудрих, а на третього чогось вони казали, що він Іванко-Дурачок. Дає батько свому старшому синови зброю і посилає його на ніч охороняти той сад. Що то там за звір риє? Пішов він, трохи ходив, трохи сидів, а тоді ляг собі на ліжко, що було в тому саду, і заснув. І все проспав. Пробудився рано — сад зритий.</p>
	<p>— Ну що, злапав?</p>
	<p>— Ні, не злапав.</p>
	<p>Іде другого вечора другий син. І то саме, ляг спати. Походив трохи, посторожував, а тоді заснув. Прокинувся — звір зрив сад.</p>
	<p>О-о-о, третього вечора йде сторожувати Йван. Набрав він собі дроту колючого, обсотав ліжко, терням обіклався і охороняє. І йому також дали зброю, хоть і казали, що він дурний. Чує вночі, щось трос-трос. Іде щось. Підходить ближче, ближче — звір, дикий кабан. Він його вбиває, а тоді розкладає ті дроти і те гілля геть, ляг і спить собі, як на курорті.</p>
	<p>Брати прийшли зранку подивитися, що той Іванко-Дурачок натворив.</p>
	<p>А він убив кабана. І їм стало жаль. «Він дурний, і він так зробив, а ми мудрі, і ми нічого не зробили». Та порадилися обидва і Йвана вбили, свого меншого брата. Прийшли додому та й кажуть:</p>
	<p>— Тату, ми звіра вбили, а Іван неживий, умер. Не знаєм, що з ним ся стало.</p>
	<p>Батько повірив їм, похоронили Івана, мама й батько поплакали. Та й брати при тім плакали, але не дуже совісно.</p>
	<p>А на тім місци, де вони його вбили, виріс корч калини. А брати через три-чотири, може, й п’ять років зрубали гілку з тої калини, скрутили сопілку і грають. А сопілка не грає, лиш словами вимовляє:</p>
	<div class="poem">
		<p>
			Помалу-малу, братчику, грай,<br>
			Не врази мого серденька вкрай.<br>
			Ти мене вбив, зі світу згубив,<br>
			За того звіра, що в саду рив.
		</p>
	</div>
	<p>Той ся спудив, дає другому братови на сопілку грати. Той заграв, сопілка так само говорить:</p>
	<div class="poem">
		<p>
			Помалу-малу, братчику, грай,<br>
			Не врази мого серденька вкрай.<br>
			Ти мене вбив, зі світу згубив,<br>
			За того звіра, що в саду рив.
		</p>
	</div>
	<p>Дають сопілку мамі. Мама подула в ту сопілку, а сопілка вимовляє словами:</p>
	<div class="poem">
		<p>
			Помалу-малу, матінко, грай,<br>
			Не врази мого серденька вкрай.<br>
			Брати мене вбили, зі світу згубили,<br>
			За того звіра, що в саду рив.
		</p>
	</div>
	<p>Та й так дали татови сопілку заграти. Заграв тато на сопілці, а сопілка так само:</p>
	<div class="poem">
		<p>
			Помалу-малу, батечку, грай,<br>
			Не врази мого серденька вкрай.<br>
			Брати мене вбили, із світу згубили,<br>
			За того звіра, що в саду рив.
		</p>
	</div>
	<p>Тоді батьки подумали, як за це синів укарати. Як їх злочин затаїти, то вони й далі будуть таким ся займати. І віддали їх під уряд, щоб їх уряд судив. І суд їх засудив на десять і п’ятнадцять років, щоб вони знали, як свого брата убивати і в него молодого життя брати.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Коршів, Коломийського району, Івано-Франківської області 11 березня 1991 року Бойчук Параска Федорівна (1924)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Покуття/">Фольклор Покуття</a></li>
	</ul>
</footer>
<!--#include virtual="/-/inc/general__page_end.inc" -->
