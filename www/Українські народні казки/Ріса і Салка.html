<!--#include virtual="/-/inc/general__page_start.inc" -->
<title>Ріса і Салка ☼ Українська народна казка ☼ Народна творчість</title>
<meta name="Description" content="Українська народна казка Полтавщини «Ріса і Салка» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Ріса і Салка.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Ріса і Салка <br><span class="article__headerDescription">Українська народна казка Полтавщини</span></h1>
	<p>Жила собі в одному селі багата пані Сваруха. Зла й непривітна, пихата й дуже лайлива: цілими днями сварила челядь за найменші дрібниці. Любила Сваруха усе незвичайне. У розкішному палаці було багато дивовижних речей. У вазонах росли заморські квіти. Такими ж рідкісними рослинами хизувались і клумби в саду. На деревах виспівували пишнопері птахи, а у клітках сиділо безліч дивовижних звірів. Сваруха наказувала день і ніч своїм слугам доглядати усе це, берегти, як зіницю ока. Сама ж годинами просиджувала біля клумб і здавалося, що аромат квітів її просто п’янить. Постійно похмура й сувора, пані іноді щиро раділа, коли їй вдавалося роздратувати якогось звіра у клітці. Але це не дозволялось робити більш нікому. А коли слухала чарівний спів пташок, то слуг зовсім проганяла із садка. Вона була впевнена, що прості люди не достойні його чути.</p>
	<p>А як пишалась своїм багатством! Здавалось, що ось-ось господиня лусне від задоволення й пихи, коли якийсь вельможа висловлював захоплення від побаченого. Хоча таке траплялось рідко, бо гостей майже ніколи не було. Усі боялись старої. Люди подейкували, що Сваруха — близька подруга Чорта. Та й сама уміла чаклувати і не одну красуню, яку вважала у молодості суперницею, перетворила на жабу, а парубків, що не відповідали їй взаємністю — на павуків та собак. Правда це чи ні, достеменно ніхто не знав, але всі намагалися остерігатися злої панії й десятою дорогою обминали незвичайний маєток.</p>
	<p>Недобра слава про його господиню розійшлася повсюди. І лише зрідка якийсь надзвичайно сміливий і допитливий граф чи принц випробовуючи долю, знаходив привід заїхати в замок. Гостей дивувала не лише рідкісна колекція, а й величезна кількість слуг. Кожен з лакеїв чітко виконував свої доручення. Тут прали, варили, пекли, годували тварин і птахів, прибирали, пололи, садили, поливали. Квіти і трави завжди доглядали сестри-сироти.</p>
	<p>— Чи не в клумбі ми народились? — питали стареньких служниць дівчатка, бо відколи себе пам’ятали, весь час біля квітів.</p>
	<p>Та почули, що вони доньки бідної селянки, яка померла саме в день, коли двійнята з’явились на світ Божий. Сваруха, бездітна багата вдова, взяла немовлят до себе в замок. Усі сподівалися, що пані вирішила хорошим вчинком зменшити свої попередні гріхи і дівчат вважатиме за дочок.</p>
	<p>Та не так сталося, як гадалося. Сваруха просто любила керувати і мала велику втіху від того, що заставляла малечу «ходити по струнці» й постійно працювати, коли ті не вміли навіть бавитись. І хоча роботу сестер аж ніяк не назвеш важкою, бо доглядали квіти, однак діти кожного дня слухали лайку й докори. То на міжрядді десь узялась бур’янина, то клумба занадто волога, а то сухувата. Ніяк не могли дівчатка догодити примхливій та сварливій господині. Правда, і сестри по-різному ставились як до своїх обов’язків, так і до панії.</p>
	<p>Ріса, струнка, голубоока дівчина з працьовитими руками і ніжним серцем, завжди старанно виконувала усі накази Сварухи. Кожну рослинку любила, доглядала, як рідну дитину. Чорнява ж красуня Салка дбала лише про себе. А господині намагалась тихенько накапостити. Відповідати ж доводилось разом, бо двійнят сприймали як одне ціле, хоч і були вони зовсім різними зовні і не схожі характерами: як тиша і буря, спека й дощ, життя і смерть. Білолиця Ріса мала блакитні очі, схожі на шматочки весняного неба, і з них завжди випромінювались доброта і щирість. Салчине волосся, пряме й довге, було настільки темним, що здавалось навіть не чорним, а синім. Густі темні брови і пишні вії надавали обличчю особливої виразності. Усі дивувались незвичайній вроді дівчини. Але поважали й любили більше Рісу. Переконались, що її душа така ж чиста, як і білосніжне лице, а думки світлі, як і переливи світлого кучерявого волосся. Ріса усіх жаліла, усім прощала.</p>
	<p>Коли карали інших слуг, вона теж плакала. А її слізки, чисті, мов джерельна вода, легко заживляли чужі рани, вгамовували біль. Салка ж, навпаки, дошкульним словом любила посилити страждання. Її серце і раніше не виявляло ніжності, а з роками ставало ще черствішим. Дівчина красивішала з кожним днем, ніби розцвітала разом із дивовижними квітами господині. Але в очах усе частіше з’являлися недобрі іскорки. Сваруха, як не дивно, прихильніше ставилась до Салки, хоч і знала про всі її витівки. Мабуть, просто відчувала схожість із собою. Та одного разу не пробачила навіть їй, звичним покаранням сестер вже не обійшлося.</p>
	<p>Якось Салка (для власного задоволення) вирішила знищити пурпурник, одну з рідкісних рослин .Узяла глек із кип’ятком і почала лити у клумбу гарячу воду. Коли Ріса побачила, як скручувались один за одним тендітні листочки, відразу кинулась до сестри:</p>
	<p>— Що ж ти робиш?! Рослини живі! Їм боляче!</p>
	<p>І сама відчула такий біль у серці, ніби і його ошпарила Салка. Але сестра продовжувала свою чорну справу, вона не знала жалю і не любила нікого, крім себе. Ріса щосили рвонула глек з рук Салки, а той упав додолу, опікши ногу білявки. Дівчина спіткнулась, схопилась за плече сестри, і, втративши рівновагу, обидві упали прямісінько в клумбу на рідкісну рослинність. Саме в цей час і нагодилась Сваруха. Страшні слова потоками лились з її вуст. Стара тупотіла ногами й несамовито кричала:</p>
	<p>— Ти, слинтяйко Росо, — навмисне перекручувала її ім’я, — не здатна виконати одне-єдине — зберегти дорогоцінні квіти! То навіщо ти мені потрібна зі своєю чорномазою сестрою? Хай і тебе, Сажко, — передражнила ім’я і другої дівчини, — забирають чорти звідси!</p>
	<p>Стара грізно підняла вгору руки і затрясла кулаками.</p>
	<p>— Будьте ж ви прокляті! — проказала гнівно і все небо освітили величезні блискавиці, ніби справді схвалювали її страшні слова.</p>
	<p>— Падати вам усе життя на квіти і трави, степи і поля! Падати в жару і негоду! Вічно!</p>
	<p>Ріса дуже злякалася, багато чого поганого чула вона про господиню, але такою бачила її вперше. Нещасну дівчину почало трясти, опечена нога страшенно защеміла, а голова пішла обертом. Вона зрозуміла, що втрачає свідомість і перестає відчувати власне тіло. Ось-ось вона відірветься від землі і злетить у небо. А як же сестра? Ріса завжди думала про неї і не раз виручала в тяжку хвилину. От і зараз устигла схопити її за руку і вже за мить дві хмаринки (одна легка, біла, наче молочна, а друга — темна, грозова) висіли над клумбою.</p>
	<p>Розлючена Сваруха кинула у той бік, де сиділи двійнята, надбитий глек, але побачила, що там уже нікого, крім пом’ятих рослинок, не було. А коли із світлої хмарини пішов спокійний дощик і зросив покалічену зелень, то клумба ніби ожила. Рослини підняли свої голівки, ніби хотіли вічно сприймати обійми теплого, лагідного дощику. Та за мить у небі вже так загуркотіло, що всі з переляку припали до землі. А прямо на Сваруху з темної хмари посипався холодний великий (як куряче яйце) град. Знов закричала пані і, прикривши руками голову, побігла в замок. Вона знала, що то так прощаються прокляті нею сестри.</p>
	<p>Позаду лишився пишний палац. Ось уже й степ. Летять далі хмаринки, з острахом очікуючи наступних перевтілень. Адже зла чаклунка не дасть близнючкам спокою після того, як Салка почухала їй потилицю величезними льодяними кульками та примусила чхати і кашляти. І дійсно, Сваруха продовжувала випробовувати свої можливості.</p>
	<p>— Що б його таке придумати? — розмірковувала стара. — Не можуть же вони обидві залишатися хмарами і падати на землю звичайним дощем.</p>
	<p>Адже винною, як завжди, була Салка. Та й прощались вони по-різному: одна врятувала її квіти від загибелі, інша — знову нашкодила.</p>
	<p>Зла чаклунка кілька разів розводила вогонь, щось варила, шептала, зверталась до неба. Але блискавиці не прорізали його своїми вогняними стрілами. Значить нічого знову не вийшло і змінити власні прокльони не вдалося.</p>
	<p>— Навіщо ти мучишся? — гукнув їй звідкись Нечистий, котрий спостерігав за подругою. — Вони й так перетворяться, адже ти уже давно вирішила їхню долю, назвавши їх іншими іменами. Ріса через кілька секунд перетвориться на росу. І справді падатиме на квіти і трави, поля і степи живильною вологою. А Салка стане, як ти її називала, сажкою — недугою рослинності на землі.</p>
	<p>Давно вже зруйнувався чудернацький замок. Розбіглись по лісах дикі звірі, розлетілись диво-птахи, розрослись по степах і луках квіти і трави. Давно померла й Сваруха, бо не допомогли жити вічно ні власні чари, ні дружба з чортом. Бо не може зло тривати вічно. А от сестри-двійнята живуть і понині. Кожного ранку у літню спеку на квіти і трави, поля і степи падає з небес роса. І раді їй рослини, із вдячністю сприймають її цілунки. Молоді дівчата по краплинці збирають на квітах Божі сльозинки і вмивають лиця, щоб бути такими ж вродливими, як світловолоса сестра. Хворі й старі босоніж бродять ранковими мокрими травами, щоб позбутися хвороб. Тож любов до щирої дівчинки житиме вічно, як ніколи не помре добро на землі.</p>
	<p>А от чорнокосу Салку ( пак, тепер уже сажку) зовсім не чекають. З’являється вона не в спеку, як її сестриця, а в дощову погоду. Чорною недугою падає на колосся пшениці і жита, проса і ячменю, вражає кукурудзу, вівсюг та пирій. І не радіють їй ні рослини, ні люди. Усі намагаються позбутися чорного прокляття.</p>
	<p>І знову, як завжди, роса пробачила сестрі і вкотре намагалася їй допомогти. Та як не благала добрих фей і чаклунів змінити долю сажки, щоб і вона приносила якусь користь, щоб і її чекали на землі — все марно. Жодні чари не здатні висвітлити чорну душу, як не можна відмити чорне зло. Кожен отримує саме те, чого заслуговує.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>97 (4988). Ріса і Салка. СУС —, новотвір. Записала Романченко В. М. 2008 року. Філоненко Микола Микитович (1930). Полтавська область, Козельщинський район, Вишняки</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Полтавщини/">Фольклор Полтавщини</a></li>
	</ul>
</footer>
<!--#include virtual="/-/inc/general__page_end.inc" -->
