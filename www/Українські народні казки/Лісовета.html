<!--#include virtual="/-/inc/general__page_start.inc" -->
<title>Лісовета ☼ Українська народна казка ☼ Народна творчість</title>
<meta name="Description" content="Українська народна казка Гуцульщини «Лісовета» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Лісовета.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Лісовета <br><span class="article__headerDescription">Українська народна казка Гуцульщини</span></h1>
	<p>Був король і мав слугу. І випало королеви йти на війну. Король пішов і лишив вдома слугу та й наймичку коло жінки. І той слуга копнувся до жінки, а вона не хотіла чоловіка промінювати на него. Тоді слуга написав до короля, що вона копається до него. І король відписав: як вона таке робить, замкнути її в тюрму. Замкли її в тюрму. А слуга другий раз написав до короля, що жінка копається до него. А в неї в тюрмі вже народився хлопчик. Лісовета, так звали ту жінку, була дуже рада дитині, бо в неї шістнадцять років не було дітей. Як написав слуга другий раз, то король відписав, щоб її вбити, вибрати їй око і палець мізильний утяти, щоб був королеви знак, як він повернеться з війни. Прийшли кати в тюрму, щоб її вбити, і сказали, що перший раз виберуть їй око і відрубають мізильний палець на знак королеви. А вона зачала ся просити:</p>
	<p>— Виберіть око в пса, бо воно схоже на людське, а мізильний палець дам утяти. Та най я лишуся жива заради цього хлопчика.</p>
	<p>Вони їй сказали:</p>
	<p>— Як ми це зробимо? Як король довідае, то нас повбиває. А вона тоді:</p>
	<p>— Я піду лісами, і ніхто про мене чути та й видіти не буде.</p>
	<p>Та й так зробили, не вбили її, а вибрали око з пса і втяли їй палець. І випустили її. І вона пішла лісами й лісами світ за очі. І найшла в лісі печеру, і в ту печеру залізла. А там було тепле місце, бо в ті печері жила дика коза. Набігала та коза і того хлопчика плекала. І плекала вона його чотири роки. Вибіжить, напасеться — і далі в печеру.</p>
	<p>І заслабла Лісовета. І сказала свому синови:</p>
	<p>— На тобі перстень. На тому персні підписаний твій тато. І меш ідти на схід сонця, так, аби з тих лісів вийшов. Покажеш людям перстень, і будуть знати, чий ти. Будуть знати, що ти королів син.</p>
	<p>А в цей час, у чотири роки, король приїхав з війни. І тота служниця все йому розказала. І йому ся дуже великий жаль зробив. Він зібрав військо і зробив облаву в лісі. І поранили ту козу. І коза пішла в ту печеру, і за кров’ю вони її найшли. А з тої печери голос почувся:</p>
	<p>— Не стріляйте, бо тут є живі душі!</p>
	<p>Зайшли в ту печеру, а там вона з хлопчиком. Вона була жива, і хлопчик ще нікуди не пішов. І забрав їх король у бричку, привіз додому. І забрали до хати й ту козу. А королева жінка Лісовета незадовго вмерла, та й коза вмерла. І поховали Лісовету, а близько її гроба — козу. А хлопчик ся лишив.</p>
	<p>А того слугу король покарав. Зав’язав його ланцюгом і причепив до коней. І одні коні потягнули його в один бік, а другі — в другий, та й розірвали його.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Нижній Березів, Косівського району, Івано-Франківської області 9 листопада 1985 року Вітковіцька Анна Василівна (1912 року народження)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Гуцульщини/">Фольклор Гуцульщини</a></li>
	</ul>
</footer>
<!--#include virtual="/-/inc/general__page_end.inc" -->
