<!--#include virtual="/-/inc/general__page_start.inc" -->
<title>Премудра Гелєна ☼ Українська народна казка ☼ Народна творчість</title>
<meta name="Description" content="Українська народна казка Бойківщини «Премудра Гелєна» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Премудра Гелєна.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Премудра Гелєна <br><span class="article__headerDescription">Українська народна казка Бойківщини</span></h1>
	<p>Була єдна баба, а в царя був хлопчик. Баба йшла зі збанком, несла собі молоко. Ішла баба дорогою, а царський хлопчик бігав з дрючком і вдарив бабі по тім збанку, розбив його, і молоко витекло. Баба заплакала та й каже:</p>
	<p>— Тоді би-с ся, синцю, оженив, як озмеш Премудру Гелєну. Росте той хлопець, росте, вже виріс до женитьби і щось не може ся вженити. Ходить всюди і не може. Тоді пригадав, що його баба так закляла, що тоді би ся вженив, як озме Премудру Гелєну. Тоді він що робить? Іде до ворожбита й каже:</p>
	<p>— Відгадайте-мені — я вам плачу, що хочете, — чи є в світі Премудра Гелєна?</p>
	<p>Каже ворожбит:</p>
	<p>— Є. За Скляною горою, за Червоним морем.</p>
	<p>Іде він туди. А то за Червоним морем був цар і мав він три доньки. Прийшов він до того царя, і що робить? Іде за слугу до царя.</p>
	<p>А цар той був такий віщівник, що усе знав: приходить він до того царя найматися за слугу, а цар каже:</p>
	<p>— Ти будеш служити, але маєш відгадати три загадки і зробити три моїх завдання: на завтра маєш отой весь ліс і зрубати, й спалити, і на тім місци посієш зерно, і з того зерна маєш завтра хліб спечи.</p>
	<p>Дав йому цар паперову сокиру, пішов він, сів і плаче. Прибігає Премудра Гелєна і каже:</p>
	<p>— Що плачеш?</p>
	<p>— Твій тато завдав мені ліс і зрубати, і спалити, і посіяти там зерно, і з того зерна на завтра хліб і спечи, і принести йому.</p>
	<p>Премудра Гелєна дала йому дрючок та й каже:</p>
	<p>— Махни цим дрючком — і все буде.</p>
	<p>Махнув він дрючком, і збіглися чорти: єдни рубають, єдни палять, єдни сіють, єдни жнуть, молотять, а ті вже хліб печуть. Приніс він той хліб, а цар каже:</p>
	<p>— Маєш ще два завдання. Другий день каже цар:</p>
	<p>— На завтра маєш збудувати желізну пивницю і навколо обложити дровами.</p>
	<p>Знов дав йому цар паперову сокиру. Пішов він, сів і плаче. Прибігає Премудра Гелєна.</p>
	<p>— Чого плачеш? Каже він:</p>
	<p>— Тато твій завдав мені желізну пивницю збудувати.</p>
	<p>І все їй розказав. Тоді дала вона йому такий желізний пруток.</p>
	<p>— Махни тим прутком.</p>
	<p>Він махнув, набігли чорти, зробили пивницю, обклали її дровами. Тоді бере його цар, замикає у ту пивницю і хоче ’го спалити. А Премудра Гелєна прибігає і такий мороз зробила в тій пивниці, що все замерзло. А навколо пивниці вогень горить. Рано іде цар відмикати пивницю, а той так ізмерз, аж дрижить.</p>
	<p>Випустив його цар і дає ще одне завдання:</p>
	<p>— На завтра маєш проложити через море скляний міст.</p>
	<p>І знов дав йому паперову сокиру. Пішов він, сів і плаче. Прибігає Премудра Гелєна й питає:</p>
	<p>— Що плачеш?</p>
	<p>— Твій тато сказав, щоби я через море скляний міст збудував, бо завтра має тим мостом райтувати.</p>
	<p>А вона каже йому так:</p>
	<p>— Озми махни тим прутком, і зараз буде все.</p>
	<p>Прилетіли чорти і зробили через море скляний міст. Ідуть райтувати кіньми, дає йому цар найліпшого коня. А Премудра Гелєна перед тим йому сказала:</p>
	<p>— Не бери найліпшого коня, а бери найгіршого, бо то буду я. Цар перетворить мене в коня.</p>
	<p>Він і каже цареви:</p>
	<p>— Як же я буду райтувати на найліпшому коні, а ви — на найгіршому? Їдьте ви на найліпшому.</p>
	<p>Посідали на коней. Премудра Гелєна сказала йому, аби на ню сів. І райтовали по тому мосту. А далі Премудра Гелєна знялася в повітря й летять. І каже:</p>
	<p>— Пече тебе? Він їй:</p>
	<p>— Пече.</p>
	<p>— Сідайме, і я зроблюся вівчарем, а ти — вівцями.</p>
	<p>Прилітають тоти цар із царицею і кажуть:</p>
	<p>— Їхали сюди двоє людей? А «вівчар» каже:</p>
	<p>— Я вже тут сімдесять літ вівчарю, а ще птаха не видів. Не їхали. І вернулися цар з царицею, бо їм невільно в дорозі говорити, цареви з царицею. Хіба дома. Прилетіли додому, а цариця каже:</p>
	<p>— Чого-сь не брав їх? Тото він та й вона. Їхаймо знов.</p>
	<p>І їдуть вони знов. А Премудра Гелєна і хлопець летять. Та й каже Премудра Гелєна:</p>
	<p>— Пече тебе?</p>
	<p>— Пече.</p>
	<p>— Сідайме. Я зроблюся млином, а ти — мельником. Тоді прилітають цар із царицею і питають мельника:</p>
	<p>— Чи не видів тут двоє людей? А той каже:</p>
	<p>— Я вже тут вісімдесять років, а ще й птаха не видів.</p>
	<p>А цареви й цариці невільно було розмовляти в дорозі, і вернули вони. Тоді каже цариця до царя:</p>
	<p>— Чого-сь не брав їх? То були він і вона. І каже цариця:</p>
	<p>— Летім знов.</p>
	<p>І летять цар з царицею. А Премудра Гелєна з хлопцем уже далеко залетіли, і каже вона:</p>
	<p>— Пече тебе?</p>
	<p>— Пече.</p>
	<p>— Сідаймо. Я ся зроблю ставом, а ти — качками.</p>
	<p>Цар і цариця увиділи, що вже нічого не порадять, і верли в став два горіхи. В однім горісі було золоте вбрання йому, а в другім — їй. Прилетіли вони додому і пібралися собі. І вже конець.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Вишків, Долинського району, Івано-Франківської області 2 листопада 1988 року Рожко Олена Степанівна (1905 року народження)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Бойківщини/">Фольклор Бойківщини</a></li>
	</ul>
</footer>
<!--#include virtual="/-/inc/general__page_end.inc" -->
