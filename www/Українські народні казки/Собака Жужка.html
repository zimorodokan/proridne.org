<!--#include virtual="/-/inc/general__page_start.inc" -->
<title>Собака Жужка ☼ Українська народна казка ☼ Народна творчість</title>
<meta name="Description" content="Українська народна казка Поділля «Собака Жужка» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Собака Жужка.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Собака Жужка <br><span class="article__headerDescription">Українська народна казка Поділля</span></h1>
	<p>Жили собі дід і баба. Дуже старі вони були й беззубі. І був у них такий же собака Жужка. От баба сідає їсти і собаці дасть шматок м’якуша, намащений маслом. Побачив це дід і сердиться:</p>
	<p>— Я теж би з’їв шматок м’якуша, а ти ним собаку годуєш!</p>
	<p>— Та ж він такий старий і беззубий, як і ми. А коли був молодий, то служив нам вірою і правдою.</p>
	<p>Змовчав тут дід, та все одно нишком злився на Жужку. Одного разу, коли баби не було вдома, він взяв та й вигнав собаку в світи.</p>
	<p>Пішов Жужка до лісу, сів на пеньок і зажурився. Аж тут чує знайомий голос:</p>
	<p>— А що це ти тут робиш, приятелю? — каже вовк.</p>
	<p>— Та от старий я став, нікому не потрібен — глухий, беззубий. Дід взяв та й вигнав мене з дому. А нащо даремно годувати? Тепер залишається мені лише померти, бо сам я собі їжі не роздобуду.</p>
	<p>— Не переймайся ти так. Колись ти мене виручав, тепер я тобі в пригоді стану. Завтра, коли дід з бабою будуть на городі, я вкраду в них онука. А ти із-за кущів вибіжиш і відбереш його в мене. Та ще й лаяти мене будеш, щоб всі чули. Може, зрозуміють старі свою помилку і заберуть тебе назад додому.</p>
	<p>Як порадилися, так і зробили. Як тільки дід з бабою відвернулися, вовк хапнув дитину в зуби і поніс до лісу. Баба кричить, дід ногами тупотить, а вдіяти нічого не можуть. Як тут де не взявся Жужка. Вовка перейняв, дитину відібрав і гавкає так, що аж сусіди повибігали. Підбігли тут дід з бабою, цілують то дитину, то Жужку. Забрали вони собаку додому і жив він з тих пір, як пиріг у маслі.</p>
	<p>А баба каже якось дідові:</p>
	<p>— От бачиш, діду, ми з тобою такі старі, як і Жужка. А якщо б нас на старість вигнали, коли ми вже нічого не можемо робити?</p>
	<p>Дід мовчки слухав бабу, а тоді взяв зі столу шматок хліба, обрізав з нього шкірку, намастив маслом і віддав Жужці.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>159 (7869). Собака Жужка. СУС 101. Записано 2010 року. Вожак Ганна Федорівна (1924). Хмельницька область, Волочиський район, Щаснівка</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Поділля/">Фольклор Поділля</a></li>
	</ul>
</footer>
<!--#include virtual="/-/inc/general__page_end.inc" -->
