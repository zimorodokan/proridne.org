<!--#include virtual="/-/inc/general__page_start.inc" -->
<title>Нещасливий дід ☼ Українська народна казка ☼ Народна творчість</title>
<meta name="Description" content="Українська народна казка Гуцульщини «Нещасливий дід» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Нещасливий дід.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Нещасливий дід <br><span class="article__headerDescription">Українська народна казка Гуцульщини</span></h1>
	<p>Був чоловік. Жінка в него померла, і він вженився другий раз. І все старий має звичайку брати молоду дівку. Жили вони ніби й добре, але молода на старого дивитися не хоче, все-таки хоче молодого.</p>
	<p>А той дідо мав два усидки. Одної днини в пилипівку жінка каже:</p>
	<p>— Ріжемо дрова.</p>
	<p>І так різали, що звечорилося. Каже жінка:</p>
	<p>— Іди обходи маржину на тім усидку, а я буду тут коло хати.</p>
	<p>Нім дід дійшов, а нім пообходив маржину, вона собі привела молодого любаса. Нім хазяй прийшов, вони собі ґаздували по-свойому.</p>
	<p>А хата в неї була мащена вапном на два боки. Вона взяла верети, навісила на двері, на вікна. Світло загасили. Дід прийшов і не міг знайти дверей. Ходив, що ходив, зайшов до стайни. В стайни був бик, і старий ліг коло бика в яслах спати. Рано встав, а жінка вже верети познімала, любаса виправила т’хаті. Та й з дідом у сварку:</p>
	<p>— Де ти був? Я сама спала! Як я вижу, ти вже маєш любаски. Дід клянеться:</p>
	<p>— Ні, я спав з биком у стайни.</p>
	<p>— Ну то бик тобі зробив сеї ночі теля. Що тепер меш робити, як ти тівний? Бери борше чоботи, обувайся і біжи на ту гору. І що крок, то пади.</p>
	<p>Вона думала, що дід поб’ється й помре.</p>
	<p>Пішов дід під ту гору, де вона сказала, і зробився вечір. А дід мав під горою приятеля. Прийшов до него на ніч. Але не каже, чого він пішов з дому.</p>
	<p>— Десь-їм ходив, похопила мене ніч, може би в тебе переночував?</p>
	<p>— Мете спати, ми давно два виділися.</p>
	<p>Дід цілу добу нічого не їв, бо ніч спав з биком, а рано пішов у мандрівку. Дали йому вечеряти бевки та й каші з маком. Дід так наївся, що ледви дихав. Та й думає: «Справді я тівний». Каже він:</p>
	<p>— Я хочу спати. Питається ґазда:</p>
	<p>— Де вам стелити?</p>
	<p>— Я буду, — каже, — спати на печі, бо я ся дуже нині намерз. Хочу зігрітися.</p>
	<p>А піч була дуже велика. Ліг дідо на печі. А в того ґазди була корова-первістка. Та й вродила вона теля, а надворі був мороз, та й теля змерзло. І вони поклали його коло діда на печі. Дід уночі пробудився, бо хотів вийти. Мацнув — теля. Думає: «Добре, що-м ся втелив. Коби-м ще ся очистив». Та й випорожнився в запічку. Та й утік т’хаті. А як виходив, то не міг у темноті найти одного чобота. Та й одяг на одну ногу якийсь старий постіл.</p>
	<p>А жінка собі дома ґаздує по-свойому з любасом. Дід уже перед хати, а вона з хати вийшла.</p>
	<p>— Де ти був? У любасок? А я сама дома! Дід кленеться:</p>
	<p>— Ні! Я вже теля вродив. І очистився в запічку.</p>
	<p>— А де ти дів теля? Тепер такі дорогі телята, був би-с мав гроші. Іди за телям.</p>
	<p>Дід пішов, а вона з любасом далі ґаздує по-свойому.</p>
	<p>А той ґазда, в якого дід ночував, рано встав, подивився на піч. Теля є та й один чобіт, а другого чобота та й діда нема. Лиш у запічку нароблено.</p>
	<p>— Теля з’їло діда, — кажуть.</p>
	<p>Ґазда з ґаздинею то теля вбили, щоб і їх не з’їло. А тут дід утворяє двері. Ці видивилися на него та й питаються:</p>
	<p>— Де ви були, діду?</p>
	<p>— Та ходив, — каже, — т’хаті та й вернувся по теля, бо я його тут уродив.</p>
	<p>А той добре видивився на діда того, на свого приятеля. Та як лапнув грабову запруту, що дрова прутив, та діда запрутою.</p>
	<p>І вернувся дідо з одним чоботом т’хаті. А що далі з дідом було, не знаю. Мабуть уже вмер.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Бабинопілля (Акришори), Косівського району, Івано-Франківської області 6 березня 1983 року Мохначук Ярема Петрович (1916 року народження)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Гуцульщини/">Фольклор Гуцульщини</a></li>
	</ul>
</footer>
<!--#include virtual="/-/inc/general__page_end.inc" -->
