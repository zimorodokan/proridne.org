<!--#include virtual="/-/inc/general__page_start.inc" -->
<title>Як чоловік від пекла врятувався ☼ Українська народна казка ☼ Народна творчість</title>
<meta name="Description" content="Українська народна казка Бойківщини «Як чоловік від пекла врятувався» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Як чоловік від пекла врятувався.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Як чоловік від пекла врятувався <br><span class="article__headerDescription">Українська народна казка Бойківщини</span></h1>
	<p>Був дуже бідний чоловік, мав багато дітей. Але поки ще його жінка жила, то ще провадилося яко-тако, а як жінка померла, все прийшло йому на голову. Він думає, що йому робити. Їсти нема чого. Ще чогось він там трохи мав, дітей покормив, узяв сокиру й пішов.</p>
	<p>Іде він, іде і зайшов у ліси. Як зайшов у ліси, стало гриміти, дощі стали прати, блискавиці такі, що куди. Він обмок, зголоднів. І що йому робити? Навіть лягти, сісти нема як, бо засне та й звірі його можуть роздерти.</p>
	<p>Іде він далі, дивиться, далеко в лісі видно трошечки світла. Іде він в керунок того світла. Приходить туди, а там хатина. В хатині світиться. Подивився у вікно, в печи огень горить, аж іскри в повалу летять. Пукає він — не отворяє ніхто, пукає другий раз — не отворяє ніхто. Дуркнув у двері і вони розтворилися. Він зайшов до хатини. Подивився й гадає собі: «Ой як тут добре. Надворі дощ, громи б’ють, а я собі в хатці посиджу». Дивиться, на столі є їдення й пиття. Він собі сів коло стола, наївся, напився. Так наївся, що черево, як бубон, стало.</p>
	<p>Аж тут приходить велика чорна кітка з великими очима. І він не видів, відки вона прийшла і куди пішла. Нема-нема, приходить баба. Сама баба дуже суха, а ніс довгий, аж до землі. І дзвонить той ніс, як спіжовий дзвін. Прийшла тота жона та й мовить:</p>
	<p>— Ой, чоловічку, чоловічку! Ти сюди зайшов, а тебе мій син возьме до пекла. Ти вже теперечки від пекла не врятуєшся нич.</p>
	<p>— Йой, — мовить він, голубко моя люба, не давай мене до пекла, не давай. Я маю, — мовить, діти дрібні. Я буду в пеклі, а діти погинуть.</p>
	<p>— Ну, — мовить, — як ти так просиш, то я тебе вирятую, але як погодишся, щоби-сь мене взяв за жону.</p>
	<p>— Най буде, — мовить, беру тебе за жону.</p>
	<p>Но, вже договорилися, що він її возьме за жону. А він собі думає: «Ну як я таку відьму приведу в село? Ото будуть люди збігатися дивитися на мою жону. Що ніс аж до землі і дзвонить, як спіжовий».</p>
	<p>І він там переночував. Рано вона пригнала відкись два віслюки й візок. Набирає срібла, злота. Усякого добра набрала в міхи і завантажила на віз. Набрали їдення, би мали в дорозі що з’їсти, і їдуть.</p>
	<p>Їдуть вони лісом. Довго їхали і виїхали на поляну. Сонечко вже трохи пргріло, і вони тамка сіли спочивати. Сіли, вона вибирає їдення. Щонайліпше їдення і пиття дає йому, а він не п’є. а вона трошки їла, а далі як взялася до вина, як ся напила. Та й оп’яніла і лягла спати.</p>
	<p>А йому не треба було багато думати, що з нею робити. Мав коло себе топір. Як упалив її топором в той носище, та й у то лице, та й розбив то геть. А той дзвін так задзвонив, що її син аж у пеклі вчув. Прибігає син, але той не ждав, а лиш буком бив віслюки і гнав, і втікав, і втікав. І якраз заїхав на своє подвір’я, і там чорт його доганяє. Догнав’го та й мовить:</p>
	<p>— Що ти мою матір забив?</p>
	<p>А він мовить:</p>
	<p>— Забив, але тут, — мовить, — на своїм подвір’ю, я пан, а не ти.</p>
	<p>А його діти повиходили та й мовлять:</p>
	<p>— Татцю, татцю, давайте того чорта сюди. Із рогів будуть трумбети, — мовлять, — із шкіри чоботи й черевики поробимо.</p>
	<p>Як чорт того вчув, то так утікав, що аж коло лісу обернувся і подивився, чи за ним хто не женеться.</p>
	<p>А чоловік загнав віслюки й той візок з золотом і сріблом на подвір’я. і тоти діти годував, і старших дітей уже панами поробив, бо мав із-за чого, бо мав срібло й золото.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>114 (2336). Як чоловік від пекла врятувався. СУС —. 26 серпня 1990 р. Драч Антон Григорович (1909). Львівська область, Турківський район, село Ісаї</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Бойківщини/">Фольклор Бойківщини</a></li>
	</ul>
</footer>
<!--#include virtual="/-/inc/general__page_end.inc" -->
