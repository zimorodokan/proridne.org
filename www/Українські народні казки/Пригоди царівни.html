<!--#include virtual="/-/inc/general__page_start.inc" -->
<title>Пригоди царівни ☼ Українська народна казка ☼ Народна творчість</title>
<meta name="Description" content="Українська народна казка Гуцульщини «Пригоди царівни» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Пригоди царівни.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Пригоди царівни <br><span class="article__headerDescription">Українська народна казка Гуцульщини</span></h1>
	<p>Був один кримінальник, засуджений на довгі роки. Сидів він у тім криміналі і кохав собі вош. І дуже мізерний зробився. Дали йому дубельтову їду. А він далі мізерний. — Чоловіче, що з тобою є, що ми дали тобі дубельтову їду, а ти не правишся, але мізернієш?</p>
	<p>— Не можу вам сказати.</p>
	<p>— А чому нє?</p>
	<p>— Бо ви в мене то заберете.</p>
	<p>— Що в тебе є такого цікавого, що ми би забрали?</p>
	<p>— То м’ясо, що ви мені даєте дубельтово, воно все поїдає та ще й з мене кров ссе. Як я вам скажу, що то, ви мете хотіти забрати в мене.</p>
	<p>— Нє, ми не заберемо, але хочемо знати. Каже він:</p>
	<p>— Я маю таку вош. Відколи я в тюрмі, я викохав її таку велику, як рукавиця.</p>
	<p>— Ану покажи, яка то вош.</p>
	<p>Він показав — як добра рукавиця, вош.</p>
	<p>— Що би ти хотів за цю вош?</p>
	<p>— Аби-сте кілко давали мені грошей, я не продам. А пустите на волю — дам.</p>
	<p>Вони ніц йому не сказали, а післали письмо до царя. «Тут у одного є така завелика вош, як рукавиця. Він хоче, аби його пустити з тюрми на волю, то дасть ту вош. Що з ним робити?» Цар відписав: «Взяти ту вош та й дати до мене, а його пустити на волю». І пустили його, а вош узяли й післали до царя.</p>
	<p>Цар давав тій воші м’ясо, давав їй кров пити і так її укохав, що вона стала, як порося. І сказав тоді цар зарізати її і з тої шкіри вшити доньці черевики. І швець ушив ті черевики. Тоді дав цар у газети: «Хто вгадає, з чого в мої дочки черевики, озме собі її за жінку».</p>
	<p>Посходилися царі, аби вгадувати. Зійшлися й інші женихи, і різні хлопи. І вгадували від рання аж до передпівночі, і ніхто не міг вгадати. Передпівночі входить пан і обзирає ті черевики. Дивиться та й каже:</p>
	<p>— Ну що? Такої шкіри не кімую. Хіба з воші.</p>
	<p>— Так, з воші, — сказав цар.</p>
	<p>А той пан каже:</p>
	<p>— За рік у цій годині я прийду вінчатися. І пішов.</p>
	<p>Рано встає царська донька і думає: «Що це за князь, що має прийти за рік упівночі?» Сперлася вона на пліт та й думає. А недалеко кінь пасе, такий бідований, такий паршивий, бубавий. Та й проговорив той кінь до царської доньки:</p>
	<p>— Що так думаєш та й плачеш? А вона каже:</p>
	<p>— Що ти мені поможеш, конику?</p>
	<p>— А може, поможу?</p>
	<p>— А що поможеш?</p>
	<p>— Скажи татови, най мене дасть тобі в віно. І такий би дав мені обхід, щоби я за рік дістав таку силу, що я маю мати.</p>
	<p>І пішла вона до тата, до царя.</p>
	<p>— Тату, нічого в вас не хочу, лиш дайте мені цего коня паршивого.</p>
	<p>— Та донько моя файна, дитино моя, генде є стадо коней. Вибирай собі, котрий найкращий, не паршивого такого.</p>
	<p>— Ні, тату, дорогих коней не хочу. Я хочу найдешевшого.</p>
	<p>— Донько, ти думаєш, що ти в мене не вартуєш ліпшого коня, лиш паршивого? Але як ти так хоч’, дам тобі його.</p>
	<p>— Добре, тату, але дайте уланів, аби його обходили, аби він дістав силу.</p>
	<p>Так ті улани паршивого коня футрують! А чухають руками, не щітками. І так пуцували його півроку. У піврік приходить царська донька т’коневи і питається:</p>
	<p>— Конику, маєш уже силу чи нє?</p>
	<p>— Маю ще лиш половину сили. Футруй ще ліпше, аби я дістав до року всю свою силу. Тоді тебе вирятую.</p>
	<p>Вже скоро минає рік, йде донька питати коника:</p>
	<p>— Конику мій, маєш силу чи нє?</p>
	<p>— Маю. Тепер буду тебе рятувати. Але купи собі хлопське убрання. Купила вона хлопське шмаття і поклала собі в течку. Приходить до коня.</p>
	<p>— Конику мій дорогий, вже-м купила.</p>
	<p>Пройшов рік, і цар собі закликав гості, бо донька віддається. А не знає, за кого. Приходить одинадцята година, чують, музика йде. І їдуть два вози, по штири коні в однім возі. Приходять бояри. Каже князь:</p>
	<p>— Ну ми прийшли. Ви готові до вінчання? Цар каже:</p>
	<p>— Готові.</p>
	<p>Баювалися до півночі. І каже їй князь:</p>
	<p>— Ходи з нами, сідай на фіру.</p>
	<p>— Нє, — каже вона, — мені тато дав у віно коня, я хочу своїм конем їхати.</p>
	<p>Князь незадоволений, але думає: «І так заберемо її». Сіла вона на свого коня, і рушили всі їхати. Їдуть з ними на тих двох фірах музики, грають красно. Їдуть, а кінь каже їй тихо:</p>
	<p>— Сягай мені в ліве вухо та й бери то, що є в вусі. Помастиш тим свої очі та й меш щось видіти.</p>
	<p>Посягнула вона коневи в ліве вухо, набрала масти і помастила нею свої очі. Подивилася, а то чорти з ріжками. Одні тягнуть, а другі сидять на возах. А та музика — чорти в бляшки б’ють. Вона злякалася. А кінь каже:</p>
	<p>— Не бійся.</p>
	<p>Проїхали вони ще трохи, а там такі великі доми. А кінь каже:</p>
	<p>— Посягни мені в праве вухо і знов помасти собі очі.</p>
	<p>Вона посягнула в праве вухо коневи, помастила собі очі, а то не доми, але бузина. Ще гірше перелякалася вона. Кінь каже:</p>
	<p>— Не лякайся, але лягай на мене.</p>
	<p>Лягла вона, ймилася за коня фест. Та й каже кінь:</p>
	<p>— Тримайся добре, бо ідем у повітря.</p>
	<p>Вони тікають, а чорти гоняться. Перелетіли границю другого царства, і чорти вже права на них не мали, лишилися.</p>
	<p>Кінь залетів до лісу на другім царстві. А там, серед лісу, полянка. Кінь каже їй:</p>
	<p>— Перебирайся у хлопське. Вона перебралася. А кінь каже:</p>
	<p>— Я хочу трохи пасти, а ти лягай відпочивати, бо перестрашена. А другого царя син зібрав шкадрону уланів і йде на польовання.</p>
	<p>І приходить до того лісу. Дивиться, прекрасний кінь пасеться. Думає: «Гі, в мого тата є різні коні, але такого красного нема. Відки цей кінь ся взяв?» Сказав він уланам обійти навколо ту поляну і того коня злапати. Приходить царський син ближче, дивиться, пан якийсь спить. Зачали зближатися, а кінь б’є ритю, не допускає до пана. Доти рятував, доки пан не збудився. Встав пан, і кінь уже нічого не каже. Прийшов царський син і звитався з цим паном. І питає:</p>
	<p>— Що ви тут робите?</p>
	<p>— Я пішов на польовання і зблудив.</p>
	<p>З обличчя так виглядає царському синови, шо це жінка, а вбрана в хлопськім. Каже царський син:</p>
	<p>— Пане дорогий, прийдіть до мене на забаву.</p>
	<p>— Най буде, я прийду, — каже. Приходить царський син до свого тата й каже:</p>
	<p>— Зробім забаву.</p>
	<p>Цар зробив забаву, забавлялися до передднини. Та й каже царський син тому панови:</p>
	<p>— Ходи, мемо спати.</p>
	<p>— Нє, я піду, — каже, — там, де мій кінь.</p>
	<p>— Там лужка нема.</p>
	<p>— Дайте лужко, а як ні, то я буду спати коло коня, настоянки. Погодився царський син і дав там лужко. І ляг «пан» спати. А царський син сказав штирьом уланам:</p>
	<p>— Ідіть звізитируйте, що то є, чи то пан, чи пані. Улани пішли — кінь не допустив.</p>
	<p>Входить рано царський син до тих уланів і питає:</p>
	<p>— Що то є?</p>
	<p>А улани кажуть:</p>
	<p>— Кінь не допустив нас.</p>
	<p>Каже царський син свому татови:</p>
	<p>— Ще раз робіть забаву.</p>
	<p>Цар зробив ще раз забаву. І на другу ніч пішов спати «пан» до коня. А царський син покликав вісім гусарів і каже:</p>
	<p>— Най вас кінь уб’є, а звізитируйте.</p>
	<p>І пішли ті гусари, зачали коня бити. Кінь став. Тоді звізитерували, а це пані, а не пан. Рано царський син бере жіноче плаття і йде проти неї. Вийшов «пан», а царський син каже:</p>
	<p>— Чого ти перебралася на пана, коли ти женщина?</p>
	<p>А вона каже:</p>
	<p>— Я мусіла.</p>
	<p>І розказала йому все, як було. А царський син сказав:</p>
	<p>— Правильно, бо й ми читали в газеті, щоби вгадували за черевики. Ти, — каже, — царська донька, а я син царський. Хочу взяти тебе за жінку. Пристаєш?</p>
	<p>Вона каже:</p>
	<p>— Най буде.</p>
	<p>Вони звінчалися і жили чуть не рік разом. Тато йому передав царство. А другий цар учув, що тут цар молодий, і виповів йому війну. Поїхав молодий цар на війну і був там пару місяців. А його жона злягла і мала хлопчика з золотим волоссям. І написала вона листа до свого чоловіка. А чорт перечув це і поклав на полі хату, а самий перекинувся на жида. Листоноша ніс того листа, приходить ніч, і видить він, що тут є хата, та й повертає на ніч.</p>
	<p>— Приймеш, жиде, мене на ніч?</p>
	<p>— Прийму, — каже. — Ти змучений. Може би-с, хотів випити що?</p>
	<p>— Ти знаєш, жиде, щоби-м випив.</p>
	<p>— Хоч’ житнюшки, а чи сабатушки? Якої хоч’, такої тобі дам.</p>
	<p>— Котра ліпша, ту й давай.</p>
	<p>Та й напився листоноша і заснув мертво. А дідько узяв той лист та й читає: «Народила хлопця. Він золоте волосся має...» І дідько того листа забрав, а свого написав і поклав.</p>
	<p>Цар прочитав того листа і написав жінці: «Що-с народила, сховай, аби ніхто не видів». Вертається листоноша і повертає знов до корчми. А корчмар знов питає:</p>
	<p>— Що хоч’, сабатушки чи житнюшки?</p>
	<p>Та й знов напоїв його. Та й узяв дідько лист, та й читає, що цар написав: «...Сховай, аби ніхто не видів...» А дідько того листа забрав, а другого написав: «До штирнадцяти днів спалити в терновім вогни жінку, дитину і коня — все».</p>
	<p>Старий цар прочитав того листа і заплакав. Що синови сталося, що він написав, аби жінку спалити в терновім вогни? Дав цар прочитати невістці.</p>
	<p>— Читай, що твій муж написав. А вона прочитала та й каже:</p>
	<p>— Добре. Як я в чоловіка так заслужила, щоб я згоріла, то най горю. Тату мій дорогий, кладіть вогонь, великий вогонь кладіть, аби я не мучилася.</p>
	<p>Тато наклав величезний терновий вогонь та й каже:</p>
	<p>— Невістко, скачи в цей вогонь. А вона сказала:</p>
	<p>— Тату мій дорогий, най я в чоловіка провинилася. А у вас я не провинилася. Позвольте, най я конем три рази об’їду вогонь.</p>
	<p>— Невістко дорога моя, не три рази, десять раз об’їдь.</p>
	<p>Вона взяла на коня свою дитину і поїхала. Раз об’їхала, другий раз об’їхала вогонь. А третій раз об’їхала, і ніхто не знав, де вона ся діла. Чи у вогонь скочила, чи десь утікла. І всі сказали:</p>
	<p>— Вона точно штрикла у вогонь, бо не годна вона так утечи, аби ми не виділи.</p>
	<p>А вона втекла. Тікала вона, тікала і дійшла до великого лісу. І поклала в лісі хатину і там жиє.</p>
	<p>А її чоловік виграв війну і вертається додому. Тато й мама вийшли проти него, а жінки нема. Питає він:</p>
	<p>— Тату, що є такого, що ви вийшли, мама вийшла, а жінка проти мене не вийшла?</p>
	<p>А тато заплакав. Та й дали йому прочитати той лист. Він прочитав та й питає:</p>
	<p>— Де ви палили її?</p>
	<p>Тато показав, де. Він пішов, шукав, шукав у спузі — нема.</p>
	<p>— Не може бути, щоб вона тут згоріла. З жінки, з коня і з дитини ніякої кісточки нема. То не може бути. Вона втекла, — каже, — сперед дідьків, та й сперед вас утекла.</p>
	<p>Передав він назад на свого тата коруну і сказав:</p>
	<p>— Тату, іду ї шукати. Найду — вернуся, не найду — пропаду.</p>
	<p>І пішов у дорогу. І ходив він пару рік. Постарів, бороду запустив, обірвався. Іде та й іде. Підходить під один ліс. Ніч посідає. Тут ні хати, нічого в світі, аби попроситися на ніч. Іде тим лісом. Далеко-далеко світельце видко в лісі. «Іду там і пересплю». Приходить до того світла, а там хатина маленька. Стукає в двері. Виходить жінка.</p>
	<p>— Ґаздинько, я би в вас не переспав?</p>
	<p>— Переспите, — каже, — чому ні. Я сама всяке горе перенесла, знаю, що то є подорожній чоловік.</p>
	<p>А з хати вийшов і хлопчик. Вона каже:</p>
	<p>— Синочку, бери шапку на голову, бо як хтось ме видіти, що в тебе золотий волос, і до тата це дійде, тато нас знищить.</p>
	<p>Він зрозумів, що то його жінка й син, і так утішився, що з тої втіхи вмер. А син каже:</p>
	<p>— Мамо, мамо, чоловік подорожній вмер! Вона всипала води, відмочила його, він ожив.</p>
	<p>— Що з тобою є, чоловіче подорожній?</p>
	<p>— Нема нічого, — каже. — Я тебе найшов. Ти моя жінка, а я твій чоловік.</p>
	<p>— Як ти мій чоловік? Мій чоловік був цар, а до мене прийшов жебрак. По чім ти знаєш, що я твоя жінка?</p>
	<p>— Знаю по мому синови. Бо він золоте волосся має. А ти сказала: «Як прийде тато, то нас знищить». Видиш, я був цар, а пішов тебе шукати, і зробився з мене старець. І бог поміг, що я вас найшов. І тепер тебе не лишаю тут.</p>
	<p>І вона врадувалася, втішилася. Та й син втішився. Другий день пішла з ним до фрізіера, підстригла його, поголила. Файне вбрання йому купила. Він повідомив свого тата. Тато врадувався, і з музикою вийшли проти них. Приймили їх, і тато сказав:</p>
	<p>— Богу дякувати, що я вздрів сина, невістку і внука свого.</p>
	<p>І тато знов передав на него коруну. Та й зробили забаву велику. І я там був. А вони вздріли мене та й думали, що то дідько прийшов. Та й почали за мною гнатися. А я тікав і тікав з хати до хати. І до такої хати втік, що вже нема далі дверей. І я подумав: «Де тут ся сховати?» А там була могила паперів і клоччя. І я там сховався. Убігають вони до тої хати, роздивилися — мене нема.</p>
	<p>— Точно дідько був!</p>
	<p>І замельдували, що був дідько. А цар сказав:</p>
	<p>— Байка, втік, то втік. Я ся його не бою. І приказав цар:</p>
	<p>— Набийте гармату і стрільте!</p>
	<p>Я чую, а вони беруть клоччя, папери і мене разом з тим усім. Такий я маю страх! Пхають мене в гармату. Як стрілили, я пішов догори.</p>
	<p>Ногами догори, а головою донизу. Чую я, вертаюся вже вдолину. Упав я на дах, і дах проломився, а я упав на стрих. Стрих проломився, і я впав у хату. Та й сів на столець, та й байці конець. Та й дякую, що писали.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Космач, Косівського району, Івано-Франківської області 3 лютого 1986 року Коб’юк Курило Петрович (1905 року народження)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Гуцульщини/">Фольклор Гуцульщини</a></li>
		<li><a href="/Українська міфологія/Чорт.html">Чорт в українській міфології</a></li>
	</ul>
</footer>
<!--#include virtual="/-/inc/general__page_end.inc" -->
