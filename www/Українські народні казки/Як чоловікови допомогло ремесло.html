<!--#include virtual="/-/inc/general__page_start.inc" -->
<title>Як чоловікови допомогло ремесло ☼ Українська народна казка ☼ Народна творчість</title>
<meta name="Description" content="Українська народна казка Гуцульщини «Як чоловікови допомогло ремесло» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Як чоловікови допомогло ремесло.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Як чоловікови допомогло ремесло <br><span class="article__headerDescription">Українська народна казка Гуцульщини</span></h1>
	<p>Жив собі бездомний швець. У него була жінка і тринадцятилітня дівчинка. Приїхав він у одно містечко і наймив для сім’ї на три роки квартиру, а сам пішов по селах на заробітки. І зайшов він у таке село, що там узагалі не було шевського ремісництва. Це село було далеко від міста. І він був у тому селі довгий час, ходячи хата від хати. Народ уздрів, що він чесно і доброякісно працює. І радні в ґміні&nbsp;<sup>*</sup> почали говорити:</p>
	<p>— Цей швець бездомний. Чи не прийняти його в наше село?</p>
	<p>І рада врадила: прийняти. І вложили таку ухвалу, навіть не доводячи до його відома: дати йому у вічне користування кусок землі, побудувати хату, і хай буде в селі свій сільський швець. Прикликали його, сказали це, і він погодився. Сім’я його ще жила в найманій хаті, а він уже осів у цім селі. Ще два роки сім’я була в місті, а він до неї ходив. А в селі йому за цей час було збудовано хату, і сім’я перейшла на мешкання до села.</p>
	<p>Це село було велике й багате, а сусіднє ще більше й багатше. І в тому сусідньому селі був панський двір. Там жив молодий пан. Його родичі повмирали і він був сам. Поїхав він одного разу на коні оглядати свої маєтки. Та й заїхав у те село, де жив швець. Була позаобідня пора. Їдучи полем у бік свого села, він стрінув дівчину, яка йшла йому назустріч. Дівчина була дуже гарна, і дуже вона сподобалася молодому панови. Подумав він собі, що такої краси ще не здибав. Вони розминулися, а його гнітила думка: «Відки в цій місцевости з’явилася така гарна дівчина? Чия вона?» І він повернув коня вслід за нею. Їде він на віддалі і дивиться, куди дівчина поверне. Пройшла вона поле, перейшла сусіднє село і звернула на краю села в бідну хатину. Панич подивився і вернувся. Він зрозумів, що дівчина з цеї хати. Подумав він і завернув коня до тої хатини. Прип’яв коня до плоту, а сам заходить у хату. В хаті сидів за роботою швець. І дівчина була тут. Панич, привитавшися в хаті, попросив напитися води. Напився та й питає шевця:</p>
	<p>— Це ваша дочка?</p>
	<p>— Моя, — говорить швець.</p>
	<p>Панич усівся на лавці та й дивиться на роботу шевця. Та й питає:</p>
	<p>— А чи ви не згодились би, щоб вона стала моєю жінкою? Швець уже чув про цего пана з людської бесіди. І говорить він панови:</p>
	<p>— А яке ви ремесло знаєте? Пан усміхнувся.</p>
	<p>— Нащо мені ремесло, коли я маю дві тисячі морґів&nbsp;<sup>*</sup> поля? А швець говорить:</p>
	<p>— Я можу згодитися, як вивчите якесь ремесло. А як не будете знати ніякого ремесла, то в нас діло не вийде, дочку за вас не дам.</p>
	<p>З тим панич і вийшов з хати. Сів на коня й поїхав. Дорога до його дому була далека. І по дорозі він роздумував собі: «Дивний чоловік цей швець. Я такий багатий, а він не хоче проміняти свого бідного ремесла на моє багатство». І подумав він, що до шевцевої дочки свататися не буде.</p>
	<p>Їде він навпростець через поле і проїжджає через пасовисько. Там сільські хлопці пасли худобу. І городили&nbsp;<sup>*</sup> собі кошики з лози. А то не можна було рубати лозу в лузі, бо луг був панський. Пан направив коня просто на хлопців. Хлопці вздріли пана, схопили свій матеріал і зачали тікати в луги, щоб сховати його. Щоб пан не покарав їх. Але пан упізнав їх і крикнув:</p>
	<p>— Вертайтеся, бо я вас і так знаю!</p>
	<p>Хлопці поховали кошики і вернулися. Питає пан:</p>
	<p>— Що ви тут робили?</p>
	<p>Хлопці бачать, нема що брехати, і зразу призналися.</p>
	<p>— Ми хотіли вгородити собі на ягоди кошик.</p>
	<p>— А серед вас уміє хтось добре городити кошики?</p>
	<p>Два хлопці призналися, що вміють. Пан подумав: «Це ж теж ремесло. Треба б і мені навчитися його». Та й каже пан:</p>
	<p>— Добре, я не буду вас штрафувати, а даю вам завдання. Ідіть і нарубайте в лузі пруття на кільканадцять кошиків. А вранці ви два, що вмієте городити кошики, прийдете з тим пруттям до мене. А інші хлопці будуть пасти вашу худобу.</p>
	<p>На другий день пастухи повигонили худобу, а ті два набрали пруття і пішли до пана. Пан сидів на другому поверсі і вже виглядав їх. Запросив хлопців у дім, пригостив їх, вивів на веранду та й каже:</p>
	<p>— Ану городіть мені кошик.</p>
	<p>Хлопці приймилися за роботу. Один підготовляє пруття, а другий городить. А пан з цікавістю призирає. Хлопці вгородили кошик, пан оглянув. Кошик вийшов гарний. Каже їм пан:</p>
	<p>— А тепер ви навчіть мене таке городити.</p>
	<p>Хлопці вчать пана. Угородив пан кошика, але він не вийшов такий гарний. Та пан зрозумів суть роботи, заплатив хлопцям за науку, наказав, щоб не рубали даром пруття в лузі і відпустив. Хлопці пішли, а пан городив собі кошики далі. І вгородив кошика сам. Другий кошик вийшов уже кращий. Пан зрозумів, що він уже має в руках ремесло, нав’язав пучок пруття, узяв готового кошика, наказав слузі осідлати коня і їде до шевця в старости.</p>
	<p>Приїхав він і заходить до хати з пучком пруття і кошиком. Та й говорить:</p>
	<p>— Я вже знаю ремесло. Оцей кошик угородив я. А щоб ви бачили, що це справді так, при ваших очах я вгороджу такий самий другий.</p>
	<p>І взявся за роботу. Угородив кошик перед очима шевця, і той повірив, що панич справді знає ремесло. І погодився віддати за него свою дочку.</p>
	<p>Панич хотів забрати свого тестя до себе, та швець не погодився.</p>
	<p>— Ні, коли дочці моїй випало таке щастя, то нехай вона йде, а я зостануся тут і відплачу людям за те, що вони допомогли мені.</p>
	<p>Відбулося весілля, і дочка осталася в панськім дворі, а швець із жінкою лишився на своїм біднім хазяйстві.</p>
	<p>Як звичайно, панський двір — це велике господарство і великі турботи. І каже молода жінка чоловікови:</p>
	<p>— Продаймо цей маєток та їдьмо в місто. Купім там собі дім і заведім готель з рестораном.</p>
	<p>А чоловік каже:</p>
	<p>— Слухай, ти з розуму зійшла? Як це так, з такого багатства та й зійти на ніщо?</p>
	<p>Говорить жінка:</p>
	<p>— В нашому хазяйстві рік-рі́чно шкода і шкода. А в місті ні град не зіб’є, ні пошесть нічого не забере. Не буде збитків, а будуть лиш прибутки.</p>
	<p>Чоловік подумав: «Може, воно й справді так?» Розпарцелюва-ли&nbsp;<sup>*</sup> вони землю, попродали все майно і вторгували грубу суму грошей. Оставили для себе тільки віз і пару коней. Та й поїхали в місто.</p>
	<p>Дорога до міста була дуже довга. А тоді ще по лісах орудували розбійники. Коли вони їхали через один великий ліс, їх розбійники зупинили. Зачали питати, куди їдуть. Пан сказав, що їдуть на ярмарок. А жінка дуже сподобалася провідникови розбійників. І наказав він своїм товаришам:</p>
	<p>— Беріть пана в сторону!</p>
	<p>Провідник розбійників сідає на віз на місце пана. А розбійникам дає приказ вести пана в ліс</p>
	<p>— Я до вас вернуся, — каже провідник.</p>
	<p>Розбійники завели пана в корчі, розібрали його догола. Один шмагнув його буком по голові, і пан упав мертвий у яр. Прикинули його розбійники хмизом та й пішли своєю дорогою.</p>
	<p>А провідник їхній, проїхавши трохи з жінкою пана, зачав розпитувати її:</p>
	<p>— Скажи правду, відки ви їхали, куди й за чим?</p>
	<p>Паня вирішила говорити правду. І розказала, як було, про все життя своє розказала. А провідник розбійників сказав:</p>
	<p>— Якби я знав усе це раніше, я б такого не допустив. А так усе пропало, свого чоловіка ти не побачиш навіки. А тебе я збережу задля твоєї краси. Із цієї хвилі я твій пан. Виконаю всі твої бажання. Поїдемо в велике місто, купимо дім, відкриємо ресторан. І все буде, як ти думала. Я твій пан, а ти моя паня. Лиш не смієш нікому нічого розказувати.</p>
	<p>Паня добре зрозуміла все. І подумала: «Нехай буде так, бо чоловіка з могили вже не вернеш». Поїхали вони у велике місто, довідалися, де є на продаж великий дім. І купили дім у центрі міста, близько ратуші. І відкрили вони готель з рестораном.</p>
	<p>Пройшло кілька літ. Торгівля в ресторані йшла дуже добре. Вони мали багато знайомств. Її чоловік тут був паном, а в розбійників далі був провідником. І вони дуже розбагатіли, стали дуже багатими.</p>
	<p>А пана, її першого чоловіка, не вбили розбійники на смерть, він упав приголомшений. Коли він відчутився&nbsp;<sup>*</sup> в тій ярузі і видряпався відти, вже була ніч. А він голий, як мати на світ народила. Пустився він іти навмання, щоб вийти на якесь село. Вийшов на край лісу і побачив у одній хаті світло. Прийшов до тої хати, застукав, впустили його. Та й дуже сполошилися господарі, бо він був голий. Він розказав, що його пограбували розбійники і хотіли вбити. Люди пожалували його і дали йому дране, бо й самі були дуже небагаті. Переночував він там, а рано встав та й пішов.</p>
	<p>Іде він і думає, що з ним було, а що сталося. Він був безпорадний і змушений був просити кусочка хліба. І проводив він своє життя жебраючи.</p>
	<p>Доблукав він до одного містечка, де якраз того дня був базар. І побачив він, що йде чоловік з в’язкою кошелів. А перехожі питають:</p>
	<p>— Дядьку, продаєте кошелі?</p>
	<p>— Продаю.</p>
	<p>Не пройшло й півгодини, як дядько всі кошелі продав. І подумав пан, що він саме через цей промисел оженився. І прийшло йому на гадку, що краще торгувати кошелями, ніж жебрати. Він мав пару ґрейцарів, то зразу ж пішов у магазин і купив собі ножика. Та пішов у луг, нарізав пруття, та й до вечера вгородив два кошики, один маленький, а один більший. А ввечері подався на село і заходить у кращу селянську хату. Проситься на ніч і каже, що дасть за це один кошик. Господарі радо на це згодилися, приймили його на ніч і нагодували. Полягали спати, а він усе думав, і стало йому ясно, чому це тесть вимагав від него навчитися якогось ремесла.</p>
	<p>Коли настав день, господарі знову його нагодували і купили в него другий кошик. І пішов він далі. І не йшов він уже нікуди, а просто в луг. Тільки по дорозі зайшов у сільську крамницю і купив собі на день їжі. За день він вгородив у лузі кілька кошиків. І знов вернувся в село. Та й подумав: «Іду до того, що я вже в него ночував». Ті радо його приймали, бо вже були знайомі, і закупили в него нові кошики. І він розповів, як він попав у біду.</p>
	<p>Зауважив він у господаря маленьке піддашшя, наймив собі то піддашшя і став займатися в ньому своїм ремеслом. І до того дійшло, що до него вже стали давати хлопців на науку. А вироби його були все досконаліші. Зачав він із своїми виробами роз’їжджати по дальних містах. І так пройшло кільканадцять літ.</p>
	<p>Одного разу поїхав він із своєю продукцією в далеке місто. А в тому місті саме й жила його дружина з чоловіком-розбійником. А базари були колись у центрі міста, і розположився він із своїми виробами перед готелю, бо тут був великий рух. Готель був дуже багатий, і було в ньому багато обслуги. А властителька сиділа при вікні і дивилася на базар. Зауваживши кошикаря і задивившись на його вироби, а притім і на його самого, зачала впізнавати свого першого чоловіка. Та й подумала, як би з ним увійти в розмову. І післала служницю, щоб купила в него ноша́к для дров. Але щоб він сам заніс його в готель до властительки. Служниця вийшла, вибрала ношак і сказала, що паня просила, аби він заніс його до неї. Він сказав:</p>
	<p>— Ношак можете забрати, а за гроші я не боюся, зайду після торгу.</p>
	<p>Служниця вернулася і сказала все пані. Паня була збентежена, бо кошикар був дуже схожий на її чоловіка. І ще раз посилає служницю.</p>
	<p>— Скажи, най він сам занесе. Я заплачу йому за те, що занесе. А він знов не погодився зайти в ту хвилю.</p>
	<p>— Беріть ношак, а я після торгу зайду. І служниця взяла ношак.</p>
	<p>Попродав він весь товар та й заходить. А вона стала з ним говорити та й каже:</p>
	<p>— Що би ви хотіли за то, щоби вгородили мені велику валізу? І щоб ви її принесли на такий і такий день? Через місяць.</p>
	<p>— Це буде коштувати двадцять ринських&nbsp;<sup>*</sup>. Вона витягає сорок ринських і кладе на стіл.</p>
	<p>— Чому сорок, я лиш сказав двадцять?</p>
	<p>— Даю сорок, але щоб ви точно на цю дату мені принесли. На десяту годину ранку. Через те й даю вам більше.</p>
	<p>Але він узяв тільки двадцять. І питає її:</p>
	<p>— А ви не боїтеся давати таку суму сторонньому чоловікови?</p>
	<p>— А чого ж я буду боятися? Я ж запишу собі вас і місцевість, де ви живете.</p>
	<p>І він назвав себе, і вона записала. Та й розійшлися. А її другого мужа в той час дома не було. Коли він повернувся додому, вона сказала:</p>
	<p>— Скільки ми років разом живемо, а не зробили ще ніякої забави. У нас у ресторані водно забави є, але ресторанські, а не наші власні. Ти маєш знайомих, я маю знайомих. Запросимо їх. Давай договоримось, на котрий день зробимо таку забаву.</p>
	<p>Він пристає на це. І вона ставить саме ту дату, про яку договорилася з кошикарем. Розписали вони запрошення. І вона запрошує два судді, два адвокати, два судові секретарі, два постерункових&nbsp;<sup>*</sup> старшини. І чотири посторонніх, щоби вони були яко свідки. А він не розуміє, до чого вона прямує.</p>
	<p>Коли надходив той день, в готелі було підготовлено все. Вона знала номер ноші&nbsp;<sup>*</sup> свого першого чоловіка і номер взуття, і все для нього замовила.</p>
	<p>Всі поз’їхалися. Розсілися гості, лиш одне крісло стояло порожнє. І приїхав її перший чоловік. Вона сказала зразу взяти його в баню. Він упирався, але його туди взяли, помили, перебрали. І він зайшов. А що він був з панського роду, то він добре знав, як у такому товаристві поводитися.</p>
	<p>Сідає він на своє місце. Коли випили і моцно&nbsp;<sup>*</sup> закусили, наступив час забави. Утворяють&nbsp;<sup>*</sup> сусідній салон. Старше панство сидить собі за столами, а молоді танцюють. Іде забава. А тоді всі знову сіли, і говорить господиня дому до всіх гостей:</p>
	<p>— Вельмишановні гості! Маю до вас слово. Межи вами є і судді, і адвокати, і ксьондзи, і судові секретарі, і начальники з поліції. Хочу, щоб ви з’ясували мені одне питання.</p>
	<p>Усі обізвалися:</p>
	<p>— Просимо дуже! Але яке питання?</p>
	<p>— Скажіть мені, що належить такій людині, яка насильно відібрала жінку в шлюбного чоловіка і насильно з нею живе?</p>
	<p>А її другий чоловік, розбійник, зразу каже:</p>
	<p>— Такій людині належиться кулька в лоб.</p>
	<p>А вона виймає з кишені ліворвера&nbsp;<sup>*</sup> і робить те, що він сказав, дає йому кульку в лоб.</p>
	<p>Весь зал ахнув від страху. А вона говорить:</p>
	<p>— Будьте всі спокійні. Він сам засудив себе. Ви всі цему свідками.</p>
	<p>І показує на того, що прийшов напослідку, на кошикаря.</p>
	<p>— Оце є мій шлюбний чоловік. А тепер ми організуємо суд. Я запросила два судді і всіх по два. Зробимо два суди.</p>
	<p>Відкриває вона одні двері і відкриває другі. До одного салону і до другого салону.</p>
	<p>— Один суд іде зі мною до одного салону, а другий суд іде з ним до другого.</p>
	<p>Два суди зайняли свої місця в двох салонах. Ті собі судили, не чувши інших, а ті собі. І розбирали діло від початку життя їхнього до сьогоднішнього дня.</p>
	<p>Коли обидва суди скінчили свої справи, вернулися всі знов до одного залу. Запропонувала вона, щоби секретарі обмінялися протоколами. Вичитали секретарі свої протоколи, і сукупний суд зробив загальний висновок. І ухвалили, що вона вбила розбійника справедливо, і далі справа не йде ні в які суди. Мертвого забрали і поховали на державний кошт. А вони обоє зосталися і жили разом до кінця свого життя.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__footnotes">
			<p><sup>*</sup> Ґмі́на — сільська управа.</p>
			<p><sup>*</sup> Морґ — міра площі землі, 0,56 га.</p>
			<p><sup>*</sup> Городити — тут: плести (кошик).</p>
			<p><sup>*</sup> Розпарцелюва́ти — розділити земельну площу на ділянки.</p>
			<p><sup>*</sup> Відчути́тися — очуняти.</p>
			<p><sup>*</sup> Ри́нський — грошова одиниця.</p>
			<p><sup>*</sup> Постеру́нок — жандармський пост.</p>
			<p><sup>*</sup> Но́ша — одяг.</p>
			<p><sup>*</sup> Мо́цно — тут: добряче.</p>
			<p><sup>*</sup> Утвори́ти — тут: відчинити.</p>
			<p><sup>*</sup> Ліво́рвер — револьвер.</p>
		</div>
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Село Черганівка, Косівського району, Івано-Франківської області 28 липня 1984 року Дущук Петро Юрійович (1912 року народження)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Гуцульщини/">Фольклор Гуцульщини</a></li>
	</ul>
</footer>
<!--#include virtual="/-/inc/general__page_end.inc" -->
