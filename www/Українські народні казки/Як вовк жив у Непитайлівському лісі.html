<!--#include virtual="/-/inc/general__page_start.inc" -->
<title>Як вовк жив у Непитайлівському лісі ☼ Українська народна казка ☼ Народна творчість</title>
<meta name="Description" content="Українська народна казка Полтавщини «Як вовк жив у Непитайлівському лісі» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Як вовк жив у Непитайлівському лісі.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Як вовк жив у Непитайлівському лісі <br><span class="article__headerDescription">Українська народна казка Полтавщини</span></h1>
	<p>Одного разу зимою Вовкодав Іванович устав, вийшов із своєї хати і пішов на полювання. Пройшов по Непитайлівському лісі він і бачить, що коза Пантелеймонівна гілочки об’їдає. Він підкрався до неї і хапнув її.</p>
	<p>— Ох! — каже, — буде в мене поснідать чого!</p>
	<p>А вона аж проситься:</p>
	<p>— Вовкодаве Івановичу, не їжте мене, у мене ж двоє діток Боря і Зірочка, вони ще маленькі.</p>
	<p>Він подивився, а коза Пантелеймонівна далі:</p>
	<p>— Я ж тобі буду і їсти варить, і молоко давать, і по господарству допомагатиму, тільки не їж!</p>
	<p>Вовкодав Іванович подумав: «Вона і худовата якась і діток жаль». Та й каже їй:</p>
	<p>— Добре, мені треба, щоб хтось їсти варив.</p>
	<p>Привів козу Пантелеймонівну додому і каже:</p>
	<p>— А де ж твої дітки?</p>
	<p>— А вони за кущами поховались.</p>
	<p>Забрала вона діток і приказав вовк, щоб від хатки далеко не відходила. А сам думає: «Точно втече». Випускає козу лиш попасти. А вона йому і їсти варить, і в хаті прибирає.</p>
	<p>Одного разу чує Вовкодав Іванович, хтось стукає у двері. Коли це Михайло Потапович ішов лісом і почув запах їжі. Та й питає вовка:</p>
	<p>— Вовкодаве Івановичу, чи ти уже їсти варить навчився?</p>
	<p>— Е-е-е, Михайле Потаповичу, я у лісі піймав такого звіра, що вміє їсти варить.</p>
	<p>— То покажи мені його, і я гляну на того звіра.</p>
	<p>— Я й не знаю, чи показувати, ти його злякаєшся.</p>
	<p>— Ну хоч у щілинку дай на нього подивитися.</p>
	<p>— Добре.</p>
	<p>Відкрив вовк трішки двері. А Михайло Потапович як глянув, а воно борода, роги.</p>
	<p>— Ого-о-о-о-о! Де ти таке взяв? Мені аж страшно!</p>
	<p>— Отож бач, а я не злякався. Я цих звірів знаю.</p>
	<p>— А можна мені в хату зайти?</p>
	<p>— Ні, хіба що весною.</p>
	<p>Отак Вовкодав Іванович в Непитайлівському лісі жив собі. Коза Пантелеймонівна варить їсти, Боря і Зірочка підростали, у хаті усе скачуть, то на стіл, то на стілець, то на піч. Вовкодав Іванович каже:</p>
	<p>— Так колись вони і на хату вистрибнуть!</p>
	<p>А коза дітям:</p>
	<p>— Ви там не балуйтесь, бо ми не у своїй хаті живем, а в чужій.</p>
	<p>— От-от, думайте, — підтакує вовк.</p>
	<p>Весною Вовкодав Іванович город викопав, а коза Пантелеймонівна насадила і моркву, і капусту, бо сама їх дуже любить, і картопельку. Вовкодав Іванович й каже:</p>
	<p>— Буде що мені на зиму їсти, не треба й м’яса.</p>
	<p>Коза Пантелеймонівна город догляне і поллє, і пополе. А гарбузи виросли здорові. Вовкодав Іванович думає собі: «Як же ж ми їх до хати поносимо такі величезні?» А коза й каже:</p>
	<p>— Ну, то ми їх боком позатягуємо.</p>
	<p>Позатягували в хату гарбузи, моркву, усе позбирали. А Боря з Зірочкою з стола та як скочать на гарбуз, а Вовкодав Іванович кричить:</p>
	<p>— Та ви ж мені і гарбузи своїми ратицями поламаєте! Ну що ви робите?</p>
	<p>А вони балуються, не бояться його, В Борі ріжки почали виростать, побільшав він. А Вовкодав Іванович каже:</p>
	<p>— Треба, мабуть, іти рибу ловить.</p>
	<p>Поставив він сітки на річці і ловить рибу. Коли йде Лиса Петрікеївна. Йде та й питає:</p>
	<p>— А що це ти тут робиш? Ти не підходь до моєї річки! Бачиш, тут ялинки ростуть, а де ялинки, там і вовки! Тут все моє!</p>
	<p>— Так і я ж тут колись ловила.</p>
	<p>— Колись ти, а тепер я! Я хазяїн!</p>
	<p>— Тут же хазяїном був Михайло Потапович.</p>
	<p>— Е-е-е-е, тепер Потапович у лісі хазяїн, а я на річці! Ну добре, якщо хочеш, то лови маленьку рибку.</p>
	<p>Наловив вовк риби, коза Пантелеймонівна насмажила. Отак і жив би, рибу їв, суп і був би вовк-вегетаріанець.</p>
	<p>Ніч. У Непитайлівському лісі усі сплять, і вовк спить. Коли чути такий звук, як би щось ударилось. Вовк скочив і питає:</p>
	<p>— А що воно?</p>
	<p>Вибіг на двір, а там вепр Соломонович рилом жолуді збиває з дуба. Вовк як закричить:</p>
	<p>— Е-е-е-е-е! Це ж мої дуби, тут не збирай!</p>
	<p>— Так, дуби твої, а жолуді ти ж не їси!</p>
	<p>— Ні, не їм, але їх же продать можна на лісовому ярмарку і щось собі купить. Ти мені, мабуть, плати за жолуді.</p>
	<p>— А що ж тобі платить?</p>
	<p>— Ну хоч кукурудзу носи.</p>
	<p>— Добре.</p>
	<p>Тільки Вовкодав Іванович зайшов у хату, щось як загримить. Вибігає, а там кабан знов жолуді збирає.</p>
	<p>— Ти що, всі жолуді хочеш визбирать? Зараз я дзвоню в лісову міліцію!</p>
	<p>Коли прибігає осел-міліціонер.</p>
	<p>— Викликали, Вовкодаве Івановичу?</p>
	<p>— Викликав. Он вепр Соломонович в мене жолуді краде.</p>
	<p>— Це крадіжка.</p>
	<p>А вепр Соломонович каже:</p>
	<p>— Та це ж я своїм діткам. У мене їх дванадцятеро і всі голодні.</p>
	<p>Осел подумав, що ж робити, а тоді каже</p>
	<p>— На перший раз вас пробачаємо.</p>
	<p>Пішов вовк Іванович у хату і бурчить собі під носа:</p>
	<p>— Ох і ліс Непитайлівський, чого тут тільки не твориться.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>32 (4612). Як Вовк жив у Непитайлівському лісі. СУС —. Записала Сумко Альбіна (5 клас) 2008 року. Сумко Михайло Федорович (1940). Полтавська область, Лохвицький район, Старий Хутір</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Полтавщини/">Фольклор Полтавщини</a></li>
	</ul>
</footer>
<!--#include virtual="/-/inc/general__page_end.inc" -->
