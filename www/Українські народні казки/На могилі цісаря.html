<!--#include virtual="/-/inc/general__page_start.inc" -->
<title>На могилі цісаря ☼ Українська народна казка ☼ Народна творчість</title>
<meta name="Description" content="Українська народна казка Покуття «На могилі цісаря» ☼ Український фольклор, усна народна творчість України">
<link rel="canonical" href="https://proridne.org/Українські народні казки/На могилі цісаря.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">На могилі цісаря <br><span class="article__headerDescription">Українська народна казка Покуття</span></h1>
	<p>Було в цісаря два сини. А цісар сидів у покою і на одно око плакав, а на друге сміявся. Оба хлопці балакають:</p>
	<p>— Котрий би підійшов спитати, чого тато на одно око плаче, а на друге сміється. Підходить до тата старший.</p>
	<p>— Няньку наш, чо’ ви на одно око плачете, а на друге смієтеся? Старий шаблю зі стіни лап — і махнув. А хлопець ся зігнув і втік надвір. Молодший питається:</p>
	<p>— А що тато казав?</p>
	<p>— Підеш ти та й будеш знати, що. Заходить до цісаря молодший.</p>
	<p>— Няньку наш, чо’ ви на одно око плачете, а на друге смієтеся? Лапає старий шаблю — і мах нею, а хлопець ані кинеться, стоїть.</p>
	<p>Тоді він розказує сему хлопцеви молодшому (він надію має на него):</p>
	<p>— Того моє одно око плаче, що як я вмру, то мої кости змії рознесуть у сім держав. Треба на цвинтар возити сухі дрова, аби ти коло мого гробу клав вогонь і мене пантрував. А сміється моє одно око, бо я тішуся, що ще жив.</p>
	<p>Помер цісар, поховали його. Оба сини йдуть пантрувати, розкладають вогнище. Старший лягає і спить. Летить змія з одною головою.</p>
	<p>— Будем ся бити чи мирити?</p>
	<p>— Битися будем, — каже менший син. А той старший спить.</p>
	<p>Зачали битися, і молодший син змії голову стяв. Потекла кров. Летить друга змія, з двома головами.</p>
	<p>— Як, будем битися чи миритися?</p>
	<p>— Битися будем.</p>
	<p>Забив хлопець і ту змію. Кров так потекла, що вже під брата тече. А той спить. Перетяг він брата на друге місце, а той спить і нічого не чує.</p>
	<p>Летить змія з трьома головами. А сей молодший хлопець каже:</p>
	<p>— Будем битися.</p>
	<p>Вбив він і змію з трьома головами.</p>
	<p>Летить змія з штирма головами. Чує хлопець — ліс тріщить. Прилетіла змія і каже:</p>
	<p>— Будем ся бити чи мирити? І сказав він:</p>
	<p>— Будем ся бити. Побив хлопець і ту змію.</p>
	<p>Нарешті чує він, летить змія з п’ятьма головами. Ліс трішить, а брат його старший спить, нічого не чує. І ту змію побив хлопець. Прилетіла змія з шістьма головами і питається:</p>
	<p>— Будем битися чи миритися?</p>
	<p>— Будем битися, — сказав хлопець та побив і ту змію.</p>
	<p>Так прилетіло по одній аж дванадцять змій, і він всіх побив. Дуже багато крови було, і загасила та кров йому вогонь. А брат спить.</p>
	<p>Тоді той хлопець вилазить на дерево і далеко в лісі видить вогонь. Зліз він з дерева і біжить трап того вогню взяти. Прибігає туди, кругом лежать дванадцять збуїв, а всередині вогонь горить. Він поволі межи тих збуїв зайшов, узяв вогню з поліном і тікає. А оден збуй пробуджується і каже:</p>
	<p>— Тут хтось межи нами був. Дивися, побіг з вогнем. Той вогонь він від нас узяв.</p>
	<p>І вони всі посхоплювалися, зачали бічи за тим вогнем. Хлопець прибіг на цвинтар і розпалив свій вогонь. А збуї ще ліпше видять, де він. Прибігли й кажуть до него:</p>
	<p>— Нащо ти брав від нас вогонь? А він їм:</p>
	<p>— Я лиш трохи взяв від вас вогню, я весь не забрав.</p>
	<p>— А ти знаєш, ми тоти, що людей убиваєм. І тебе вб’єм, бо ми є дванадцять збуїв, а ти сам оден.</p>
	<p>А хлопець як бере свою шаблю, як підскакує до них, як зачинає їх бити, так усіх дванадцятьох і побив. Та й збудив брата, і пішли оба додому.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Торговиця, Городенківського району, Івано-Франківської області 8 вересня 1987 року Новосильський Іван Васильович (1911 року народження)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Покуття/">Фольклор Покуття</a></li>
	</ul>
</footer>
<!--#include virtual="/-/inc/general__page_end.inc" -->
