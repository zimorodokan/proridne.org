<!--#include virtual="/-/inc/general__page_start.inc" -->
<title>Дівчина-троянда ☼ Українська народна казка ☼ Народна творчість</title>
<meta name="Description" content="Українська народна казка Бойківщини «Дівчина-троянда» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Дівчина-троянда.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Дівчина-троянда <br><span class="article__headerDescription">Українська народна казка Бойківщини</span></h1>
	<p>Були дідо та баба, мали одну доньку. Ходила вона на вечорниці, пряла куделю. І не було в неї хлопця. Інші дівчата мали хлопців, танцювали, співали, а вона не мала з ким. Вийшла надвір опівночі і говорить:</p>
	<p>— Господи, коби був який сліпий або кривий, лиш аби хлопець! На другий вечір приходить на ті вечорниці хлопець — файний, високий — і сідає коло неї. Обіймає її, підоймає веретено, як упаде. Раз упало веретено, вона зігнулася, підоймила, увиділа, що в него курячі ноги, та й напудилася. Прийшла домів сумна й плаче. Другий день прийшла до неї жебрачка та й каже:</p>
	<p>— Що ти, донько, плачеш? А вона розказує:</p>
	<p>— Не мала хлопця і попросила бога в таку лиху годину, що прийшов хлопець, але з курячими ногами. А я боюся та й плачу.</p>
	<p>Жебрачка й каже:</p>
	<p>— То велика історія. Треба дома напрясти лівою рукою клубок ниток, всилити нитку в голку і взяти з собою той клубок з голкою в кишеню на вечорниці. Як він буде виходити, вийдеш з ним, застромиш йому голку за плечі, обплутаєш голку ниткою, та най з клубочка торочиться за ним нитка. А за тою ниткою підеш за ним і ввидиш, що то за хлопець.</p>
	<p>Прийшла вона другий день, мала той клубок з нитками. Він подарував їй перстень. А як відходив, вона забила йому голку за плечі і розторочувала нитки. За ниткою зайшла аж до церкви. Церква була відчинена і світилося світло. Вона побачила, що він вийняв з гробу умерлого, розрізав його і їв. Заївся кров’ю і робив з кісток перстені. Як вона то увиділа, стягла з руки перстень і кинула на землю. Перстень дзенькнув, а вона втекла. Прийшла на другий вечір на вечорниці, і приходить він. Питає її:</p>
	<p>— Де ти вночі була? Що виділа? Де перстень?</p>
	<p>— Я загубила.</p>
	<p>— Кажи правду, бо вмре тобі отець.</p>
	<p>— Най умирає, я ніде не була і нічого не виділа.</p>
	<p>Прийшла додому — отець слабий. А на рано вмер, і поховали вітця. Тиждень не йшла вона на вечорниці, а потому прийшла. Прийшов і він.</p>
	<p>— Де-с була, що-с виділа? Кажи, бо вмре твоя мати.</p>
	<p>— Най умирає, я ніде не була, нічого не виділа.</p>
	<p>Прийшла домів — мати слаба. До рання вмерла. Поховали. Тиждень не йшла вона на вечорниці, а потому пішла знову. І знову приходить він, сідає та й говорить:</p>
	<p>— Кажи, де-с була, що-с виділа, бо вмреш ти. Кажи.</p>
	<p>— Ніде-м не була й нічо’-м не виділа. І нічо’ не можу сказати, хоть і вмру.</p>
	<p>На другий день вона заслабла, і приходить до неї тота жебрачка. Та й каже їй:</p>
	<p>— Будеш умирати. Запиши свій маєток на сусіду і скажеш, аби тебе не поховав, як ховають усіх. Аби нарядив тебе головою до шафи, в хаті би викопав яму та й у сінях, аби попід поріг труну пропхати. Та аби несли тебе краєм дороги. Дзвони аби не дзвонили. І в церкві під порогом аби тебе поховали. Такий похорон має бути.</p>
	<p>Закликала вона сусіду, записала йому своє майно і розказала, який має бути похорон. Сусіда сказав, що так і зробить. Дівчина вмерла, а сусіда так поховав її, як вона сказала. Той приходить до хати.</p>
	<p>— Тут був умерлець? Хата каже:</p>
	<p>— Нє.</p>
	<p>— Пороги, пороги, у вас ковтала труна? Пороги кажуть:</p>
	<p>— Нє.</p>
	<p>Іде на дорогу.</p>
	<p>— Ішов дорогою похорон? Дорога каже:</p>
	<p>— Нє.</p>
	<p>— Дзвони дзвонили умерлому? Дзвони кажуть:</p>
	<p>— Нє, не дзвонили.</p>
	<p>Шукає він по цвинтарі, перемітує свіжі гроби.</p>
	<p>— Де ти ділася? Хто тебе сховав? І не міг її найти.</p>
	<p>На другий день у церкві під порогом виросла дуже гарна троянда. Їхав панський син, увидів її і каже слузі:</p>
	<p>— Іди, зірви мені тоту троянду — я ще такої файної не видів.</p>
	<p>Слуга зірвав, дав паничеви, а він заложив за капелюх. Приїхав додому, повечеряв і ляг спати. А капелюх поклав на стіл. Уночі чує, а то ходить хтось по хаті і говорить: «Сами їли, пили, мені не лишили.» Він устав, засвітив — нема нікого, троянда за капелюхом. Другий день пішов він до ворожки. Розказав І питає:</p>
	<p>— Що то може бути? А вона говорить:</p>
	<p>— Купи собі горнець. І не торгуйся: кілько скажуть — тілько плати. Засвіти свічку увечір і накрий її тим горшком. Як буде їсти і говорити...</p>
	<p>А він за день до того сказав служници, аби принесла багато їсти, так, щоби він усе не з’їв. -...і не забирай від мене посуд.</p>
	<p>Попоїв він, ляг спати, слухає — вночі хтось ходить. Сіло за стіл, їсть і говорить: «Сами їли, пили та й мені лишили». Він тоді встав, засвітив — нема нікого, троянда за капелюхом.</p>
	<p>А ворожка йому говорить:</p>
	<p>—...Як воно буде їсти й говорити, то підойми горнець і побачиш дівчину, що з тої троянди вийшла. Буде вона дуже гарна.</p>
	<p>Він усе так і зробив, як казала ворожка. Ходив по селах і шукав, аби купити такий горщок. Купив його, не торгувався, і купив свічку. Засвітив, накрив горшком, попоїв І ляг спати. Воно сіло їсти, а він підоймив горшок і увидів дуже файну дівочку. А вона вже не перекинулася на троянду. Він їй каже:</p>
	<p>— Я хочу тебе взяти за жінку.</p>
	<p>— То буде тебе дуже дорого коштувати, — сказала вона — треба мати два чорні коні-близнюки, два чорні пси-близнюки, два чорні коти-близнюки і два чорні кугути-близнюки. І до шлюбу треба їхати опівночі. Буде в церкві лізти щур. Пустиш пси, аби той щур не дохопився до мене.</p>
	<p>Потім буде лізти миш. Пустиш котів, коти зловлять її. Потім буде лізти червачок. Пустиш кугутів, кугути подзьобають його, і зробиться з него деготь. Кугути запіють, і тоді возьмеш зо мною шлюб.</p>
	<p>Він все тото зробив, що дівчина казала. Їздив по селах, платив, що хотіли, і все купив, та й поїхали до шлюбу. Приїхали до церкви, відчинилася церква — біжать два щури. Він пустив псів. Пси зловили їх і з’їли. Біжать дві миші. Пустив котів. Коти зловили їх і з’їли. Лізе червачок. Пустив кугутів, кугути подзьобали червачка, і з него зробився деготь. Кугути запіяли — аж тоді вони взяли шлюб.</p>
	<p>Приїхали по весіллю додому, жінка йому й каже:</p>
	<p>— Як я буду що робити і тобі то не буде зрозуміло, аби ти мене не питав.</p>
	<p>А він їй:</p>
	<p>— Не буду.</p>
	<p>— Бо як запитаєш, то я тобі скажу, але вже не буду з тобою жити. У них була дитинка, свекруха бавила ту дівчинку. Але заслабла вона і померла. Нарядили маму на стіл, невістка вбралася у все чорне. І всі три дни, що лежала мати на столі, не відходила невістка ніде, лиш обходила довкола стола і плакала. Сльози капали на мертву матір. Сусіди кажуть:</p>
	<p>— То добра невістка.</p>
	<p>А чоловік не питався її нічого.</p>
	<p>Не за довгий час заслабла і померла дитина. Нарядили її на стіл, мама дитини запросила музику, музика грає, а вона підспівує. Поховали дитину, а чоловік не витримав і каже:</p>
	<p>— Мушу тебе запитати. Що ти за моєю мамою так плакала, а за нашою дитиною наймила музику і ще й співала?</p>
	<p>— Як хочеш знати, я тобі розкажу. Твоя мати була велика грішниця. Вона горіла в пламени, а чорти з обох боків кололи її вилами. Я ходила довкола стола, аби відганяти чортів. Нахилялася на стіл, аби мої сльози падали на матір, на тоту поломінь, і аби її гасили. То їй було легше.</p>
	<p>А як лежала на столі наша дитина, ангелики з нею бавилися, співали, танцювали, а вона веселилася в віночку та й у квітах, то я й тішилася. Та й єм співала, бо тото все виділа.</p>
	<p>Перекинулася вона в голуба і полетіла. Горішнє вікно було відкрите, і вона пурхнула у вікно. А він лишився сам. І казці конець.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Спас, Рожнятівського району, Івано-Франківської області 30 жовтня 1994 року Білан Анастасія Іванівна (1921 року народження)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Бойківщини/">Фольклор Бойківщини</a></li>
	</ul>
</footer>
<!--#include virtual="/-/inc/general__page_end.inc" -->
