<!--#include virtual="/-/inc/general__page_start.inc" -->
<title>Найкраща у світі ☼ Українська народна казка ☼ Народна творчість</title>
<meta name="Description" content="Українська народна казка Чернігівщини «Найкраща у світі» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Найкраща у світі.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Найкраща у світі <br><span class="article__headerDescription">Українська народна казка Чернігівщини</span></h1>
	<p>Жили собі чоловік та жінка. І був у них хлопчик-малоліток. І так бідно жили, що ледве хліб у них був. Бо чоловік лісорубом трудився. А там, звісно, які заробітки. Та якось привалило того лісоруба дерево. Ось, помираючи підкликав він до себе хлопчика, зняв з пучки звичайну мідну каблучку та й каже:</p>
	<p>— Непроста це, синочку, каблучка. Де б я не був, з ким би не був, хоч на краю світу, а забажаєш так вона одразу тебе до матінки й поверне.</p>
	<p>І помер. Стало ще важче жити молодій вдові. Найнялася вона пралею. І чи від роси, чи від сльози ставали сорочки білі, коби сніг, хоч рученьки від того прання такі червоні були, як і віченьки від сліз.</p>
	<p>Ось дійшла та слава й до царського двору. Як навезли, мо дві, а мо й три гарби прання. А малому на гостинчик, ще коли він під стіл пішки ходив, недоноски панські. І жупанець, і чобітки, і шапочку.</p>
	<p>Ввіткнула вдова пір’їнку в ту шапочку й аж руками сплеснула — царенко і все. Хизується мати, і хлоп’ятко хизується тими царськими недоносками. Всім показати хоче, і корові, і цапу в діброві.</p>
	<p>Йшов, йшов та й заблукав. Аж воно вечір, а тоді ніч. Почула царська сторожа, що хтось плаче там. Думали псина, а воно хлопченя. Приводять до царя. Подивувався він тому жупанцю, тій шапочці, таке і він колись носив, як під стіл пішки ходив, та й питає:</p>
	<p>— А чий же ти, хлопчику?</p>
	<p>— Мамин! — хлипає малий.</p>
	<p>— А як зветься ж твоя мама? Яка вона?</p>
	<p>— Моя мама найлучча в світі! — одказує дитя.</p>
	<p>Дуже здивувався цар, бо думав, що то його молода цариця найкраща в світі, а виходить...</p>
	<p>І повелів він на ранок всім найкрасивішим жінкам явицця в двір. Ось як наз’їзджалося і з близьких країв, і з далеких. А одна цариця приїжджала лічитися, чи щоб на щось подивитися. Приїхала шестериком вороних коней.</p>
	<p>Ось кожну підводять до хлоп’яти, кожну й питають:</p>
	<p>— Чи не це мама?</p>
	<p>А дитя знай своєї:</p>
	<p>— Ні! Моя мама краща!</p>
	<p>Аж тут і та цариця Семиградська входить. Як ту річ почула, мало із злості не луснула, бо ж усі, усі, усі казали, що вона найкраща в світі. Хльоснула коней, крикнула, щоб у гості її з військом дожидали і тільки курява верх неба стала.</p>
	<p>Ось збирає вона військо, збирає, а хлопець росте собі та й росте.</p>
	<p>А була в царській стайні біла, як цвіт вишневий, кобилиця. Ніхто ніколи на неї не сідав, ніколи ніхто її не годував, сама паслася, бо ждав цар од неї таке лошатко, якого ще в світі не було. Так ото раз тая лошиця, аж у степ попасти зайшла. А тут, де не візьмись, вовки. Та на неї опукою. Лошиця сюди, лошиця туди, бачить, бідна, лихо буде. Вона тоді як заірже. Ось Найденко і почув. Як кинеться він летом. Вхопив дубину і без ваги проти вовків. Він ніколи їх не бачив і думав, що то пси напали. Так вони й розбіглися. Як стала ця лошиця хлопцю кланятися:</p>
	<p>— Ти мене од видимої смерті врятував. То ж не цареві, а тобі моє лошатко буде.</p>
	<p>Ось й ростуть вони вдвох . Хлопець, як з води, а коник ще швидше. Коли це раз заходить Найденко до царя, той його вже й сином звав, бо своїх дітей не було, а цар сидить такий смутний, що аж край. І якусь бумагу в руках держить.</p>
	<p>— Оце, — каже, — та цариця на нас війною іде! Доведеться збиратися мені.</p>
	<p>А хлопець на те:</p>
	<p>— Через мене воно сталося, я й поїду. Сам!</p>
	<p>Давай і цар, і цариця його відмовлять, а він як стій. Нічого з собою не взяв, тільки коника.</p>
	<p>Як майнув той кінь аж попід небесами, так біля границі й опинився. А далі недалеко Семигород. Тут коник і каже йому:</p>
	<p>— Ти мене тут остав, а сам пішки йди. А як буде важко, я одразу ж на поміч прийду.</p>
	<p>Так його зразу до Семиградської цариці й привели. Сидить вона на високім кріслечку, сонечка ясніша. Осміхається, питає, на мечі позирає:</p>
	<p>— Та невже ж твоя матінка краща мене, лучча мене?</p>
	<p>Опустив Найденко низенько голівоньку:</p>
	<p>— Та в нас хто правдивих слів зрікається — вовкулакою звуть. Найгарніша матінка, наймиліша в цілім світі!</p>
	<p>Як крикне тоді семиградська цариця:</p>
	<p>— В яму його глибоку в ропу солону! А як не надумається, завтра вперед світа голову йому відрубайте!</p>
	<p>Люду назбиралося. Підводять молодця на високий поміст. Глянув він в чисте поле. А там коник його білий, коби сніг летить, а за ним може тисяча, а може й п’ять вороних і курява аж до небес. Як крикне тоді Найденко-царенко:</p>
	<p>— Он моє військо летить, тікайте хто жить хоче!</p>
	<p>Тут таке враз зчинилося. Хто там розбирав чи з верховцями ті коні чи ні. Давай городяни його прохати, давай молити города не руйнувати. Він й оставив їх з Богом. Сів на свого коника вірного та й поїхав впродовж границі.</p>
	<p>Так через трохи вже була в нього добренна молодецька ватага. Сюди приїдуть, назад вертаються. Й миша не прошмигне.</p>
	<p>Якось раз сидять вони на крутій могилі вечеряють та й хваляться.</p>
	<p>Хто рушницею за сто верств вцілить, хто стріляє, а стріла сама до хазяїна вертається. Хто спиною подубцьованою — куля відскакує. А він мовчить лиш каблучку мідную на пальці крутить-покручує. От його й питає товариство:</p>
	<p>— Чи не чарівна вона?</p>
	<p>Обвів молодець товариство очима, повів мерзлякувато плечима й ні слова, ні півслова й на коника. Та так попід хмарами пошумів, що аж лист з дубів пообсипався.</p>
	<p>Аж невдовзі вже й город показався. А на ниві дівчина пшениченьку жне, а така гожа, коби вишенька. Хотів він те дівча об’їхати, а коник, що не ступить, то на місці. То попід небесами мчав, а то, наче вкопаний став.</p>
	<p>— Та хіба ж ти не знаєш -, сміється дівчина, — що суджену й конем не об’їдеш!</p>
	<p>Він ту дівчину на коня й узяв. До воріт під’їжджає, а там миру хтось уже звістив, що царенко-Найденко з нареченою вертається. Тут уже навпроти і цар з царицею, і старшина всяка з хлібом-сіллю. А одна жінка рушник білий -білесенький, коби сніг, під копита коневі стелить, руки червоні від прання щоденного важкого, очі — від життя гіркого.</p>
	<p>Глянув на ті руки багатир та як скрикне:</p>
	<p>— Матусю ж ти моя ріднесенька!</p>
	<p>Цар вийшов наперед, щоб оту красуню, що над красунь, побачити. Й сторопів. Впав його син названий перед старою, згорьованою жінкою, та так уже їй натруджені руки цілує, так уже сльозами поливає. Бо за матінку рідну нічого кращого в світі немає!</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>155 (4513). Найкраща у світі. СУС —. Записав Просяник Іван Герасимович. Просяник Герасим Дмитрович (1896-1981). Чернігівська область, Бахмацький район, Курінь</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Чернігівщини/">Фольклор Чернігівщини</a></li>
	</ul>
</footer>
<!--#include virtual="/-/inc/general__page_end.inc" -->
