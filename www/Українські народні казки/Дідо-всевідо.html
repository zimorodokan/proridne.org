<!--#include virtual="/-/inc/general__page_start.inc" -->
<title>Дідо-всевідо ☼ Українська народна казка ☼ Народна творчість</title>
<meta name="Description" content="Українська народна казка Закарпаття «Дідо-всевідо» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Дідо-всевідо.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Дідо-всевідо <br><span class="article__headerDescription">Українська народна казка Закарпаття</span></h1>
	<p>Жив молодий цар з жінкою. Пішов раз на лови в другу державу і заблудив. Понадвечір натрапив на хижку й попросився переночувати.</p>
	<p>А там якраз бузьок приніс хлопчика. І зібралися маточки, говорять межи собою:</p>
	<p>— Я сьому хлопчикові бажаю, аби вженився на царевій доньці.</p>
	<p>Цар слухає й думає собі: «Ой, то не буде, бо я ’го вб’ю.</p>
	<p>Минуло вісімнадцять літ. Сталося так, що цар знов потрапив в той ліс і в тоту хижку, де колись ночував. Він упізнав хлопця й рішив ’го скітити. Написав письмо цариці: «Сього легіня, доки я вернуся домів, маєте згубити». Запакував і передав хлопцеві:</p>
	<p>— Се письмо понеси моїй родині!</p>
	<p>Хлопець іде з письмом. Дорога була далека. По дорозі зустрівся із своєю похресною.</p>
	<p>— Куди йдеш, сине?</p>
	<p>— Несу від царя письмо...</p>
	<p>— Ходи до мене, переночуєш. Вже пізно...</p>
	<p>Як заспав, похресна прочитала письмо і перемінила слова: «Сього легіня, доки я вернуся, вженіть з нашою донькою».</p>
	<p>Цариця, коли прочитала письмо, нараз побожила доньку з легінем й справила свадьбу.</p>
	<p>Доки цар вернувся, все було готово. Цар розсердився:</p>
	<p>— Що ти наробила? — кричить на жону.</p>
	<p>— Я сповнила твою волю.</p>
	<p>— Не може бути!.. Я написав, аби ти хлопця нараз згубила.</p>
	<p>— Але в письмі написано інше.</p>
	<p>Дивується цар. Прочитав письмо, і справді там чорним по білому написано: «побожи ’го з нашою донькою».</p>
	<p>Ще гірше розсердився цар й рішив хлопця скітити. Розказав, аби готувався в далеку дорогу, мусить принести три золоті волоси Діда-всевіда.</p>
	<p>Но, та що робити? Царський наказ треба виконати. Зібрався хлопець в довгу путь. Іде, іде. Дійшов до Чорного моря. Сів у човен, і звідає ’го перевізник:</p>
	<p>— Куди везти, легіню?</p>
	<p>— До Діда-всевіда.</p>
	<p>— Та зазвідай ’го, доки я буду на сім морю перевожувати челядь?</p>
	<p>— Добре, зазвідаю...</p>
	<p>Іде далі й зайшов у велике місто, а тут чорні застави, смуток.</p>
	<p>— Чому смуток у місті?</p>
	<p>— У нас росла така яблунька, що кожної ночі родила чудесні яблука: хто з’їсть яблуко, нараз відмолодив. А тепер висохла... А ти звідки йдеш і куди?</p>
	<p>— Цар ми дав наказ принести три золоті волоси Діда-всевіда.</p>
	<p>— Та зазвідай Діда, чому висохла яблунька? Що чинити, аби назад родила?</p>
	<p>— Добре, зазвідаю.</p>
	<p>Йде далі. Прийшов у друге місто, а там ще більше смуток: все позастеляно чорним полотном.</p>
	<p>— Чому в місті такий смуток?</p>
	<p>— Була у нас чудесна керниця. Текла з неї живуща вода» кедь хтось помер, та лиш тою водою ’го можна було оживити. А тепер керниця висохла, цар помер, нічим ’го помастити... А ти куди йдеш?</p>
	<p>— До Діда-всевіда.</p>
	<p>— Та позвідай ’го, чому висохла керниця і як допомогти ділу?</p>
	<p>— Добре, позвідаю.</p>
	<p>Йде далі. Помітив хижку. Ближе дійшов. Відчинив двері, а там — його похресниця.</p>
	<p>— Як ти сюди потрапив, хреснику?</p>
	<p>— Цар дав наказ принести три золоті волоси Діда-всевіда.</p>
	<p>— Но, лягай та спи, спочинь з дороги... Лягай під постіль на крумплі, аби тя не втямив мій син.</p>
	<p>— Маточко, дізнайтеся від Діда-всевіда, доки буде перевізник перевозити челядь у човні, а в тому і тому місті, чому вже не родить яблуня, котра колись родила чудесні яблука, чом висохла керниця, що з неї текла живуща вода?</p>
	<p>— Усе визвідаю, синку, лиш спи спокійно.</p>
	<p>Ліг спати. Раз лиш приходить старий чоловік, білий, як молоко.</p>
	<p>— Хто тут чужий?</p>
	<p>— Не є нікого, сине. Поклади голову на мої коліна, най тя приколишу.</p>
	<p>Як він заснув, витягла ’му з голови один волос, що аж забриніло.</p>
	<p>— Мамо, що ви робите?</p>
	<p>— Спи, спи, синку, я теж дрімаю. Мені ся приснив перевізник з Чорного моря. Бідний, так довго вже перевозить людей, що ’му надоїло.</p>
	<p>— Доти буде перевожувати людей, доки декому не дасть потримати весло.</p>
	<p>Заснув Дідо-всевідо, а мати знову витягла волосок.</p>
	<p>— Що ви робите, мамо?</p>
	<p>— Нич, синку, лиш спи. Я теж дрімаю. Теперки ми ся приснила ота яблунька, що родила чудесні яблука: хто з’їсть яблуко, нараз стане молодим. Лиш чомусь яблунька перестала родити.</p>
	<p>— І не буде. Доки не підкопають яблуньку і не вб’ють змію, що під нею сидить.</p>
	<p>Дідо-всевідо поклав голову матері на коліна і знову заснув. Тоді вона вирвала третій волосок, що аж загуло!</p>
	<p>— Мамо, чому не даєте ми спати?</p>
	<p>— Синку, спи. Я теж дрімаю. Приснилося ми, що є десь така керниця, з котрої текла живуща вода, а тепер керниця висохла.</p>
	<p>— Висохла, бо в ній на споді сидить гадина. Коби люди розумні й убили гадину, то живуща вода назад би потекла.</p>
	<p>Хлопець під постіллю все чув, що мати говорила із своїм сином-Сонцем, якого називали Дідом-всевідом.</p>
	<p>Зачало розвиднятися. Всевідо перемінився в маленьку дитину і крізь визор вийшов.</p>
	<p>Тоді хлопець виліз з-під постелі, маточка ’му передала золоті волоски й вирядила в дорогу.</p>
	<p>Дуже красно подякував їй і відкланявся.</p>
	<p>Іде домів. Прийшов у те місто, де висохла чудесна керниця.</p>
	<p>— Що дасте, коли вам поможу?</p>
	<p>— Чотири вози золота!</p>
	<p>Хлопець спустився в керницю, вбив гадюку, й нараз з’явилася водиця.</p>
	<p>Іде далі. Дійшов до того міста, де перестала родити чудесна яблунька. Люди ’го ледве дочекали.</p>
	<p>— Но, ци позвідав ти Діда-всевіда?</p>
	<p>— Позвідав. Що дасте, кедь поможу яблуньці й назад буде родити?</p>
	<p>— Чотири вози золота!</p>
	<p>Хлопець прокопав яму під деревом, вбив змію, і дерево нараз зацвіло. А вранці вже були яблука. Набрав собі яблук й везе золото додому. Ще далеко був від Чорного моря, а перевізник загойкав:</p>
	<p>— Ци позвідав-ись Всевіда?</p>
	<p>— Позвідав. Перевези ня на другий бік, та ти скажу. Як ’го перевіз, сказав:</p>
	<p>— Доти будеш перевозити в човні челядь, доки не даш декому потримати весло.</p>
	<p>Відкланявся перевізникові й їде далі.</p>
	<p>Коли його увидів цар, старий очам своїм не вірив.</p>
	<p>— Де ти, хлопче, таке багатство взяв?</p>
	<p>— Там і там...</p>
	<p>— Та й я іду туди.</p>
	<p>Дійшов цар до Чорного моря, а там перевізник дав ’му потримати весло, а сам вискочив на берег.</p>
	<p>— Здорові ся везіть і челядь перевозіть.</p>
	<p>Може, цар ще й тепер перевозить людей, кедь не вмер.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p>Дідо-всевідо. «Сравнительный указатель сюжетов: Восточнославянская сказка / Сост. Л. Бараг, И. Березовский, К. Кабашников, Н. Новиков. — Л.: Наука, 1979.» — 461. Подається за: «Дідо-всевідо: Закарпатські народні казки / Запис текстів та впорядкування П. Лінтура. — Ужгород: Карпати, 1969.», с. 54 — 58. Варіанти: Калин — «Закарпатські казки Андрія Калина / Запис текстів і вступ, стаття П. Лінтура; Упорядник Г. Ігнатович. — Ужгород: Закарпатське обласне видавництво, 1955.», с. 125 — 130; Королович — «Три золоті слова: Закарпатські казки Василя Короловича / Запис текстів та впорядкування П. Лінтура. — Ужгород: Карпати, 1968.», с. 34 — 43.</p>
			<p><a href="/Український фольклор Книги/Петро Лінтур ☼ Зачаровані казкою/">Зачаровані казкою: Українські народні казки Закарпаття в записах П. В. Лінтура</a> [Упорядники І. М. Сенька та В. В. Лінтур; вступна стаття, примітки та словник І. М. Сенька; післямова П. В. Лінтура; Редколегія: В. І. Данканич, О. І. Дей, П. К. Добрянський та ін.; Художник М. М. Дем’ян]. — Ужгород: Карпати, 1984. — 528 с, іл. (Бібліотека «Карпати»).</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Закарпаття/">Фольклор Закарпаття</a></li>
	</ul>
</footer>
<!--#include virtual="/-/inc/general__page_end.inc" -->
