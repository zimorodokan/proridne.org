<!--#include virtual="/-/inc/general__page_start.inc" -->
<title>Про чесного злодія ☼ Українська народна казка ☼ Народна творчість</title>
<meta name="Description" content="Українська народна казка Покуття «Про чесного злодія» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Про чесного злодія.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Про чесного злодія <br><span class="article__headerDescription">Українська народна казка Покуття</span></h1>
	<p>Був злодій. Ходив красти і з того доробився. Набридло йому то, і жениться він. Накупив собі землі, побудував файні хати, стодолу. Купив худобу, файні коні. Був у него оден наймит — не сподобався йому, він його відогнав. Був другий — і того відправив. Іде собі шукати наймита в друге село, бо в його селі доброго наймита нема. І в другому селі не найшов. Іде на третє село. Стрічається з людьми і питає:</p>
	<p>— Чи нема у вас такого хлопця, аби пішов до мене служити? Каже йому оден чоловік:</p>
	<p>— У нас є такий чоловік, що в него три хлопці. Він може одного пустити.</p>
	<p>Приходить він до того ґазди та й застає його на подвір’ї.</p>
	<p>— Слава Ісусу Христу! Я чув, що у вас є хлопці, може, би-сте пустили до мене служити.</p>
	<p>— Є в мене три, коби здорові. Можу вам пустити одного. А він каже:</p>
	<p>— Мені більше не треба, лиш одного. Ґазда викликає свого хлопця:</p>
	<p>— Юрку, ходи сюди! Юрко приходить.</p>
	<p>— Юрцю, підеш до цего вуйка служити? Будеш пасти корови, коні.</p>
	<p>— Добре, дєдю, — каже, — йду.</p>
	<p>Каже той ґазда, що прийшов за хлопцем:</p>
	<p>— Він у мене побуде тиждень, а в тиждень я до вас прийду, та й ми погодимося.</p>
	<p>Ідуть вони додому, той злодій з хлопцем. Перейшли поле, заходять у ліс, балакають собі. А хлопець йому каже:</p>
	<p>— Вуйку, який тут файний ліс. На платви, на кізли — на будову добрий.</p>
	<p>А злодій подумав та й каже:</p>
	<p>— Йди, хлопче, додому.</p>
	<p>І завернув його. Відправив того хлопця.</p>
	<p>Другий день приходить він знов до того самого ґазди. Каже:</p>
	<p>— Знаєте, той ваш хлопець мені не сподобався, дайте мені середущого.</p>
	<p>Той каже йому:</p>
	<p>— Добре, беріть середущого. Мицю, — каже хлопцеви, — може, би ти пішов до цего вуйка на службу? Юрко не міг, може, би ти зміг.</p>
	<p>— Добре.</p>
	<p>Іде він з тим середущим хлопцем. Ідуть, балакають. Аж знов той ліс. Заходять вглиб лісу, а там такі грубі-грубі ялиці. Каже хлопець:</p>
	<p>— Тих би ялиць нарубати. З них можуть бути добрі дошки. А ґазда каже хлопцеви:</p>
	<p>— Завертайся додому.</p>
	<p>Не взяв і того хлопця. А третій день вранці йде знов до того самого чоловіка.</p>
	<p>— Ви знаєте що, ґаздо, мені ці два не сподобалися. Може, би ви того третього дали?</p>
	<p>— Та що той третій? Той ще не годен.</p>
	<p>— Най іде, — каже, — най іде наймолодший. Закликав ґазда Івася.</p>
	<p>— Іди, Івасю, до цего вуйка. Ті два не могли. Може, ти зможеш?</p>
	<p>— Добре, дєдю, йду.</p>
	<p>Аж підскочив Івась з тої радости. Та й пішов з вуйком. Ідуть вони, заходять у ліс, говорять собі обидва. Ліс має вже кінчатися, а хлопець каже:</p>
	<p>— Ви знаєте що, вуйку? Добре діло красти, а тут можна ховати крадене. Тут гущавина така, вуйку.</p>
	<p>Вуйко подумав: «Оце буде мій хлопець». Прийшли додому. Каже ґазда до жінки:</p>
	<p>— Давай нам, Катерино, щось обідати.</p>
	<p>Жінка витягає з печі м’ясний борщ, поставила кулешу кукурудзяну. Обідають собі. Пообідали, повів ґазда Івася до стайні. Показав йому худобу, коні. Хлопець пообзирав тото, та й добре є. Це була весна. Вуйко каже:</p>
	<p>— Підем у поле орати.</p>
	<p>Взяли вони з собою оброку коням і собі харчів. Поле було під лісом. Виїхали вони на то поле. Недалеко їх оре на своїм полі чоловік волами. Хлопець каже до вуйка:</p>
	<p>— Вуйку, як би в него одного вола вкрасти? Мали би-м, — каже, — гроші за него. А як ні, то зарізали б його, мали би-м м’ясо.</p>
	<p>А вуйко йому відповідає:</p>
	<p>— Та як, — каже, — вдень? Як мож вкрасти?</p>
	<p>— Я, — каже, — вкраду вдень.</p>
	<p>А вуйко собі думає: «Я старий злодій і ватажок злодіїв, але я б це не зробив. Я і не вмію таке робити — вдень украсти». Та й каже він до хлопчика:</p>
	<p>— То як будемо красти? Командуй. Що ти скажеш робити? Івась йому:</p>
	<p>— Їдемо в ліс.</p>
	<p>Заїхали вони в ліс, а в лісі балка.</p>
	<p>— Дайте коням їсти, сідайте на віз і чекайте.</p>
	<p>Йде хлопець далі в ліс. А тоді виходить з другого боку лісу. Подивився на чоловіка, що орав волами, і зайшов просто него в густі смереки. Виліз на смереку, на самий вершок, і кричить:</p>
	<p>— Люди, рятуйте, віл вола їсть!</p>
	<p>А той ґазда, що оре, чує та й думає: «Агій, щезни! Що за лихо?» І далі оре. А хлопець знов кричить:</p>
	<p>— Люди, рятуйте, віл вола їсть!</p>
	<p>І зі смереки на другу смереку перескакує. Ґазда пішов на той голос. Входить у ліс. А той перескакує зі смереки на смерічку, зі смереки на смерічку. Так пройшов метрів сорок-п’ятдесят. І далі кричить, що віл вола їсть. Так запровадив вуйка углиб лісу, бо вуйко йшов за тим голосом. Тоді хлопець скаче зі смереки і бігом до волів. Випрягає вола з ярма, рубає йому кусок хвоста і запихає другому волови в писок. І з волом іде до свого ґазди. Приводить і каже:</p>
	<p>— От, вуйку, маєте вола.</p>
	<p>Думає собі вуйко: «Я ще такого не видів. Я злодій добрий, а цей ще ліпший. Такий малий хлопець, а таку штуку втяв».</p>
	<p>А той вуйко, що орав волами, вертається з лісу, приходить до плуга, а одного вола нема.</p>
	<p>— Що за мара, — каже, — де віл ся подів?</p>
	<p>Ходить, обзирає довкола плуга, дивиться, а перед волом лежить шерсть з хвоста. ’То щось у лісі кричало, що віл вола їсть. І мій віл з’їв вола», — думає вуйко. Та й поїхав одним волом додому.</p>
	<p>Приїхав він додому, жінка виходить з хати.</p>
	<p>— Ти чо’ так живо прийшов з поля? А де другий віл?</p>
	<p>— Нема, — каже чоловік. Жінка сварить його:</p>
	<p>— Де ти подів вола?</p>
	<p>— Жінко, не сварися, я тут не винен нічого. Ти подивися, оцей бестія з’їв того другого вола.</p>
	<p>— Що ти, здурів на всю голову? Ти дурний чи що? Де ж се таке буває?</p>
	<p>— Ходи зі мною в поле, подивишся. Він з’їв другого вола до кісточки. Лишилася тільки шерсть з хвоста.</p>
	<p>— Ото дурний, — каже вона, — нема з ким жити на світі. А хлопець, котрий украв вола, каже:</p>
	<p>— Тепер, вуйку, ріжем сего вола.</p>
	<p>Зарізали вола, здоймили шкіру, випускають середину.</p>
	<p>— Зараз, вуйку, будем м’ясо печи.</p>
	<p>— Добре.</p>
	<p>Розклали вогонь, вуйко ріже кусок стегна. А хлопець каже:</p>
	<p>— Вуйку, я стегна не люблю. Я люблю фляки. Тут близько нема води. Нема їх де пополокати.</p>
	<p>Відійшов хлопець трохи, а там джерельце маленьке. Вертається він до вуйка.</p>
	<p>— Вуйку, — каже, — там є керничка. Йду переполочу фляки, а ви печіть м’ясо.</p>
	<p>— Гай, іди, йди, Івасю.</p>
	<p>Івась прийшов до кернички, кинув на землю фляки і пішов шукати каменя. Найшов добру плитку, приносить до кернички. Підоймає той фляк догори і до плити — трас! Раз, другий. І кричить: — Вуйку, то не я крав, то вуйко мій крав!</p>
	<p>І далі траскає. І кричить далі:</p>
	<p>— Вуйку, бігме то не я, то вуйко мій, то він украв! Та й все повторює то саме. А вуйко, що пік м’ясо, подумав: «Ото байстрюк, самий украв вола, привів і звертає на мене. Каже, що то я вкрав». І зачав вуйко відти тікати. Раз-два запрягає коні і тікає далі в ліс.</p>
	<p>А Івась лишає ті фляки коло кернички, прибігає до вогню, бере печене м’ясо і їсть. Сміється і кричить:</p>
	<p>— Вуйку, ходіть сюди!</p>
	<p>А вуйко не обзивається. Підходить він до вуйка ближче.</p>
	<p>— Вуйку, чого ви тікаєте? — каже. — Ходім та будем їсти м’ясо.</p>
	<p>— А хто тебе бив? — питає вуйко.</p>
	<p>— Ніхто мене не бив, — сміється. — То я так з вами пожартував, — каже.</p>
	<p>— Дивися, як я напудився. Бо ти казав, що то я вкрав вола. Вертаються до вогню і їдять м’ясо.</p>
	<p>— А де фляки? — питає вуйко.</p>
	<p>— А я лишив там. Ви що, думаєте, що я дурний фляки їсти?</p>
	<p>— А де вони, ті фляки?</p>
	<p>— Я там лишив, коло кернички.</p>
	<p>— Іди віднеси далі і закопай їх.</p>
	<p>— Я не йду, їх вовки тут з’їдять. Гай, — каже, — тепер їдем, вуйку, додому.</p>
	<p>Приїжджають додому, каже чоловік до жінки:</p>
	<p>— Ей, Катерино, ходи сюди. Ади, ми привезли м’ясо.</p>
	<p>— Що за м’ясо?</p>
	<p>— Нічого не питай, бери м’ясо, підпалюй у печі і одно давай у бляшки, най печеться, а друге над каглу, аби ся будило. А тепер вари файну вечерю. Отепер, Івасю, будем, — каже, — оба ґаздувати.</p>
	<p>І ґаздують вони. Ідуть в поле орати, сіяти — обробляють весну. А той вуйко, що в него пропав віл, купив собі другого вола і так само весну обробляє. А хлопець думає собі: «Як тому вуйкови відплатитися за вола, що я в него вкрав?» Так він собі думає водно.</p>
	<p>Одного разу, в ярмарковий день, вуйко каже:</p>
	<p>— Поїдьмо, Івасю, на ярмарок.</p>
	<p>Сідає вуйко, сідає жінка на віз і сідає Івась. Їдуть собі щось купувати. Приїхали, чоловік з жінкою пішли купувати, а Івася лишили коло коней на возі. Івась узяв патичок, прив’язав до кінця трошки сіна і поставив ту тичку на віз. То значило, що ці коні на продаж. Приходять жиди-купці.</p>
	<p>— Де тато?</p>
	<p>— Пішли на ринок. Не пхайтеся, бо ці коні б’ють.</p>
	<p>А гендлярі розуміються на тім. Погладили коні, та й каже оден:</p>
	<p>— А що, тато продає ці коні?</p>
	<p>— Продає.</p>
	<p>— Ану йди за татом.</p>
	<p>— Я вам продам коні без тата. Але зараз ні, цего тижня у четвер у вечір прийдете до цвинтаря. Я вам коні там виведу.</p>
	<p>Жиди кажуть:</p>
	<p>— А кілько ці коні мають коштувати?</p>
	<p>— Пару файних молодих бичків. І вам коні дам. А другий день аби ви такому й такому пригнали бички.</p>
	<p>Жиди йому повірили, хлопцеви.</p>
	<p>А в четвер хлопець заслабає. Ляг собі в стайні і кричить:</p>
	<p>— Йой, мене голова болить! Вуйно, ідіть до тата, най мене забирає до хати, бо я слабий.</p>
	<p>— Чого, Івасю, додому, голова переболить. А він далі кричить. Каже ґазда:</p>
	<p>— Йди, Катерино, забери хлопця до хати. А то чути на дорогу, що кричить. Скажуть люде, що ми ся збиткуєм над ним.</p>
	<p>А хлопець у тій стайни водно спав. Там була для него постіль. Прийшла вуйна до стайни.</p>
	<p>— Ходи, Івасю, до хати.</p>
	<p>— Вуйно, я не йду. Тут худоба, коні, я не можу їх лишити. Може, буде мені легше.</p>
	<p>Приходить до стайні вуйко.</p>
	<p>— Ходи, Івасю, до хати, ходи, Івасику.</p>
	<p>Заходить Івась до хати, вуйна постелила йому файну постіль.</p>
	<p>— Лягай, Івасю, тут. Я маю для тебе хопту квасну.</p>
	<p>Івась собі в одній хаті, а вуйко з вуйною — в другій. І дівчина там у них є мала. Вуйко каже:</p>
	<p>— Ади, видиш, Катерино, хлопець у хаті заснув.</p>
	<p>І вони заснули, і сплять собі. А Івась не спить. Полежав він годину або дві. А в ті хаті вуйко й вуйна сплять. Івась потихоньку збирається, іде до стайні, відчеплює коні від жолоба, виводить надвір, сідає на одного коня і махом їде до цвинтаря. А купці-гендлярі уже там.</p>
	<p>— Я вам привів коні. Маєте. Через два-три дні аби ви пригнали бички тому ґазді, що я вам сказав. Скажете йому, що це за того вола, що «віл вола з’їв». І аби він нікого не проклинав. А як ви це не зробите, то я з вами розрахуюся по-свойому. Бо я самий того вола вкрав і від свого вуйка краду ці коні. То не мій тато, то я служу в него. І все.</p>
	<p>Приходить хлопець додому, лягає на постіль і спить. Вдосвіта каже вуйко:</p>
	<p>— Катерино, йди всип коням січки. Вуйна встала, відтворила двері.</p>
	<p>— Івасю, йди дай коням їсти. Івась не обзивається. Вуйко каже:</p>
	<p>— Іди сама всип їсти. Видиш, що хлопець змучений. Він йойкав, не спав.</p>
	<p>Пішла вона до стайні. Входить, а коней в стайни нема. Скричала, вбігає до хати.</p>
	<p>— Кому давати їсти? Коней нема в стайни. Злодії вкрали. Вуйко встає з постелі, вибігає до стайні, кричить:</p>
	<p>— Де коні поділися?!</p>
	<p>На той крик вибігає з хати Івась.</p>
	<p>— Вуйку, видите, я не хотів іти до хати спати. Якби я спав у стайні, були би коні не вкрали.</p>
	<p>— Ну що ж, — каже, — робити?</p>
	<p>Покрутився вуйко, покрутився — пропали коні, і все. Він собі купує другі. І далі йде в него господарка.</p>
	<p>Івась підростає, Ганнуся вуйкова теж підростає. Івась закохується в Ганнусю, а Ганнуся — в Івася. І кохаються вони. Вуйко це помітив і каже до жінки:</p>
	<p>— Ти знаєш, наша Ганнуся за Івасем підзирає.</p>
	<p>— Хай буде, — каже жінка, — він хлопець роботящий. З него може бути господар. Хай побираються молоді.</p>
	<p>— Що ти, жінко, з розуму зійшла? — каже вуйко. — Я ж такий славний ґазда та й за наймита доню свою віддам? Цего не було й не буде.</p>
	<p>Жінка каже:</p>
	<p>— Ей, слухай, ми тіко маєм маєтку того і тіко ти віддав уже тих грошей, побудував тих будинків для держави — побудував церкву, побудував кримінал, — а ми не можем утримати нашу дитину? Ти ж знаєш, що вона його любить, а він її. Най побираються й жиють.</p>
	<p>— Мені сором буде, аби моя дочка пішла за наймита.</p>
	<p>Отак вони гризлися, гризлися, і нарешті відправляє ґазда Івася.</p>
	<p>— Іди, в мене роботи для тебе нема. Приходить Івась додому. Каже дєдя:</p>
	<p>— Чого ти, Івасю, прийшов?</p>
	<p>— Мене вуйко відправив.</p>
	<p>— Та й що тепер будеш, Івасю, робити дома? Йди хіба до двору служити.</p>
	<p>— Не піду. Не буду в селі робити. Я тікаю з цего села. Пішов Івась у місто, шукає роботи. Підходять до него жиди.</p>
	<p>— Що ти, молодику, тут робиш?</p>
	<p>— Та шукаю, — каже, — роботи.</p>
	<p>— Може, би ти нині пішов до мене? Я маю кусок города, би-с мені скопав.</p>
	<p>Івась той городець йому скопав і заробив собі вісім корон. Вже ся втішив Івась. На другий день знов підходять до него жиди.</p>
	<p>— Чуєш, — каже, — Іване, ходи до мене, дрова мені попиляєш.</p>
	<p>— Я не маю чим, нема пилки.</p>
	<p>— Ходи, я тобі дістану пилки.</p>
	<p>Виносить йому якусь там пилку, тупу, неострену. Мучиться він з тою пилкою цілий день. Підходить до него такий, як він, але вже старий рубач — рубає по місті дрова. Та й каже до Івася:</p>
	<p>— Ти такий молодий і здоровий і так мало за день дров напиляв?</p>
	<p>— Жид два мені нездалу пилку. Я пиляв, пиляв...</p>
	<p>— Ходи зо мною, в мене переночуєш, а вранці, як бог дасть, підем на ринок, там нас будуть питати на роботу. І я тобі свої пилки дам.</p>
	<p>Рано пішли вони на ринок. Як звичайно, такі робітники приходять рано. Той хоче того, а другий так само хоче робочого чоловіка. Вже рубачі розходяться по людях. Іде Івась з тим рубачем до одного жида дрова пиляти. Вже Івасеви стало краще. Добра пилка, робота йому добре йде. Найшов собі доброго спільника, ходять вони разом на роботу щодня.</p>
	<p>Одного разу іде він рано до роботи і здибається з своєю Ганнусею. Ганнуся в плач.</p>
	<p>— Де ти, Івасю, пропадаєш? Вже два тижні минуло, як я тебе виділа.</p>
	<p>— Що ж, Ганнусю, раз мене твій тато відправив, мушу шукати собі роботи в місті. Твій тато — то не є людина, що він мене з тобою розлучив.</p>
	<p>А вона йому каже:</p>
	<p>— Ти все одно заходи до нас. Я хочу тебе видіти. Мене ні їда ся не бере через тебе, ні спання, ні робота. Мама посилає мене води принести з керниці, а я пішла на город. Мама каже: «Ти де пішла? Що ти, здуріла, дівко?» — «Ей, мамо, то я забулася». — «То тобі, видко, той Іван так вліз у голову». І так мені дні сходять. Мені день стає роком без тебе!</p>
	<p>Івась каже:</p>
	<p>— Слухай, Ганнусю, ходи зі мною. Я йду на ринок, бо там вже чекають на мене. Я мушу йти до роботи.</p>
	<p>З плачем вони розходяться.</p>
	<p>— Ввечері я в тебе буду.</p>
	<p>Ввечір він приходить. Здибалися вони собі, поговорили. Пішов він до свого села, дає татови свому п’ять корон. Тато ся втішив.</p>
	<p>— Івасю, дитино, ти вже тіко грошей заробив!</p>
	<p>Переночував він у тата, а раненько йде в місто і стає до свої роботи. Отак щодня проходить Івасеве життя, щодень дрова рубає. Здибаються з ним у місті товариші з його села.</p>
	<p>— Що ти, Іване, зробився дроворубом?</p>
	<p>— Ну, а що буду робити? Ви багачі, а я що, я — бідний чоловік. Я заробляю собі щодня на прожиток.</p>
	<p>Так пройшов рік. Почався другий. А Ганнуся кожного разу до него підходить. Не дає йому спокою. Одного разу каже він до Ганнусі:</p>
	<p>— Я хочу поговорити з твоїм татом.</p>
	<p>— Приходи, приходи, Івасю.</p>
	<p>Раз у неділю зібрався Івась і приходить до того вуйка.</p>
	<p>— Слава Ісусу Христу!</p>
	<p>— Слава навіки. Де ти ся, Іване, взяв тут?</p>
	<p>— Та прийшов до вас. Хочу з вами поговорити.</p>
	<p>— Знаєш, Іване, зо мною поговорити, то треба заплатити. За десять мінут одна корона.</p>
	<p>Став бідний Івась та й думає. Подумав, подумав.</p>
	<p>— Добре, буду платити вам корону за десять мінут, — каже, бо ж має коло себе вісім корон.</p>
	<p>— Гай, ходи до хати, — каже вуйко.</p>
	<p>Сідає вуйко коло стола, кладе на стіл дзиґарок.</p>
	<p>— Сідай коло мене. Що ти хоч’ говорити? Дивися на дзиґарок. Каже Івась:</p>
	<p>— Вуйку, я у вас служив, робив і спізнався з вашою Ганнусею. Хочу з нею женитися.</p>
	<p>А Ганнуся в сінях стоїть і підслухає, що вони говорять. Старий каже:</p>
	<p>— Слухай, ти в мене служив, та й ти хоч’, аби я за тебе віддавав свою доньку? Перейшло десять мінут — клади корону. Дивися, я такий, — каже, — багатир, я прославлений, мене знають у цілій державі. Мене навіть цісар знає. А ти хоч’, аби я за тебе віддавав свою Ганнусю? Я поставив церкву, поставив кримінал. А ти хоч’ мої Ганнусі. Перейшло десять мінут — клади корону. Далі говорять вони.</p>
	<p>—...А чим ти прославився? Що пішов у місто жидам воду носити? Та дрова рубати?</p>
	<p>Вони говорять, а час проходить. Кладе той знов корону. Поговорили, і він видав уже всі корони.</p>
	<p>— Я те, вуйку, не маю грошей.</p>
	<p>— То забирайся з хати.</p>
	<p>— Та ще слово вам скажу.</p>
	<p>— Не хочу нічо’ від тебе чути. Не маєш грошей — тікай геть з хати. А Ганнуся умліває в сінях. Івась виходить з хати. І каже до Ганнусі:</p>
	<p>— Прощай.</p>
	<p>Ганнуся його не пускає. Паде татови в коліна.</p>
	<p>— Тату мій рідненький! Тату мій рідненький! Нащо ви прогоните Івася?</p>
	<p>— Іди, дурненька, йди. В тебе ще зелений розум. Будеш старша — то й зрозумієш.</p>
	<p>Івась забрався і пішов.</p>
	<p>Пройшло ще п’ять місяців, а Ганнуся далі до него підходить, до Івася.</p>
	<p>Одного разу Ганнусин тато збирається їхати з жінкою на місяць на відпочинок. Ганнуся лишається дома. Є ще там наймит і наймичка. Ганнуся приходить до Івася.</p>
	<p>— Івасю, тепер ми собі пожиєм. Дома нема ні тата, ні мами. Ходи до нас.</p>
	<p>Приходить він до Ганнусі, і жиють вони собі разом. Каже він до неї:</p>
	<p>— Ти знаєш, лишай свою маму, лишай тата, ходи зо мною. Ми не пропадем у світі. Я буду заробляти, і будем собі жити.</p>
	<p>Ганнуся стала, подумала.</p>
	<p>— Ти знаєш, у нас в хаті є завинена скринька. Там тато має скарби. Гроші має. Заберем тото і будем тікати відци.</p>
	<p>Розбиває він ту скриньку — там є гроші, печатка. Він бере ту печатку, бере ті гроші і йде до суду. І каже:</p>
	<p>— Я хочу продати цей маєток.</p>
	<p>Дав по місті афіші, що є в продажі такий-то маєток. Поставив ціну. На другий день є купці. Барон приїхав, пан великий. Погодилися, ідуть до суду. Каже Івась:</p>
	<p>— Я продаю все майно: поле, хату, худобу — разом усе продаю. Все, як є.</p>
	<p>Нотар робить контракт і передає до підпису. Івась кладе вуйків підпис і печатку. Передає документ баронови. Барон перебрав усе на себе, а Івась бере гроші й Ганнусю і їдуть до агента, щоб їхати в Америку. Вибрали шіфкарту і поїхали в Америку.</p>
	<p>Тато з мамою приїжджають додому. Питається вуйко наймита:</p>
	<p>— Що тут нового? А той каже:</p>
	<p>— Вуйку, тут уже нема Ганнусі. Івась тут у нас був. Кілька днів був. Зібралися з Ганнусею, і нема їх. А тут якийсь пан прийшов. І каже мені, що вже він тут ґазда. Я нагоню його відци: «Чого ти сюди прийшов?» А він на мене скричав, що він ґазда тут.</p>
	<p>Приходить на то барон:</p>
	<p>— А що ви тут хочете? — питає вуйко.</p>
	<p>— Та як «що хочете»? Це ж моє все тут. А що ти тут хочеш? Барон витягає документ.</p>
	<p>— От маєш. Я заплатив гроші, це тепер моє. А ти преч відси. А що вуйко? Йде до суду і каже:</p>
	<p>— Що це ся стало? А там йому кажуть:</p>
	<p>— От дивися — твоя печатка, твій підпис. Ти розписався, що продаєш усе майно. І будь здоров.</p>
	<p>Той приходить в село — не має де бути. Барон ще тілько мав сумління, що там наймив йому хатчину і дав до тої хатчини жити. А Івась пише з Америки письмо:</p>
	<p>«Дорогий вуйку! Як я у вас служив з малого хлопця і пізнався з вашою донькою Ганнусею, ви не хотіли її за мене дати. Я вас просив, вона падала на коліна перед вами, плакала — ви не хотіли дати її за мене. Я з вами хотів поговорити, а ви сказали: «За десять мінут розмови плати корону». Сказали, що ви прославилися на всю державу, що вас цісар знає. Зараз ви мені тато, бо ваша донька Ганнуся — моя жінка. Ви прославилися, і я разом з вами прославився. Я ще малий був і вкрав вола. Ми з вами його зарізали і їли. То я вкрав у вас коні і віддав купцям за два бички. А ті бички віддав тому ґазді за вкраденого в него вола.</p>
	<p>Тепер я продав ваш маєток, і ми виїхали з Ганнусею в Америку і тут жиєм. Будьте добрі, їдьте до нас. Я висилаю вам гроші. Ми вас тут зустрінем, і будете з нами жити. А за мене вже знають в Америці. Ви прославилися в старім краю, а я — в Америці».</p>
	<p>Поїхав вуйко з жінкою до них в Америку. А свому татови й братам висилав Івась з Америки гроші. Отак і прославився.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Пробабин, Городенківського району, Івано-Франківської області 28 березня 1989 року Качур Михайло Федорович (1906 року народження)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Покуття/">Фольклор Покуття</a></li>
	</ul>
</footer>
<!--#include virtual="/-/inc/general__page_end.inc" -->
