<!--#include virtual="/-/inc/general__page_start.inc" -->
<title>Біднякове щастя ☼ Українська народна казка ☼ Народна творчість</title>
<meta name="Description" content="Українська народна казка Буковини «Біднякове щастя» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Біднякове щастя.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Біднякове щастя <br><span class="article__headerDescription">Українська народна казка Буковини</span></h1>
	<p>Багач мав з бідним у межу ниву. Разом орали і разом сіяли. В багача такий великий урожай, що аж бог радується, а в бідного лиш там та не там колос, та й той щось зриває. Радиться він з синами: — Це нічого, лиш багачеве Щастя зриває нашу пшеницю.</p>
	<p>А сини кажуть:</p>
	<p>— Тату, як так, то ми багачеве Щастя піймем. Гай я перший піду стерегти, — каже старший.</p>
	<p>Пішов старший син. Сидів, сидів, захотів спати, ляг і заснув. І нічого не встеріг, знов хтось позривав колоски.</p>
	<p>На другу ніч пішов на ниву середущий син. Знов те саме, сидів він, сидів, ляг спати і нічого не бачив.</p>
	<p>А на третю ніч пішов найменший син. Захтів і він спати. То назбирав будяків і обклався ними. Лиш захоче спати, повернеться і пробудиться. Знов захоче спати, знов уколеться і пробудиться. Дивиться — прилітає птаха. Рве колос на ниві бідного і кидає на ниву багача. А він лиш — «цап»! І піймив її.</p>
	<p>— А, це ти нашу ниву обідняєш, а багачеву наповняєш? А вона йому:</p>
	<p>— Пусти мене.</p>
	<p>— Ні, — каже, — не пустю. Не пустю, доки моя нива не буде така урожайна, як багачева. А ти що за їдна, що таку пакость робиш?</p>
	<p>— Я — багачеве Щастя. А він питає:</p>
	<p>— А де ж моє Щастя?</p>
	<p>— Я тобі покажу. Твоє Щастя спить у бузині. Я тебе поведу туди. Повела його птиця у ту бузину, а там лежить здоровий такий чоловік. Піймив його хлопець і почав бити.</p>
	<p>— Як ти спиш, — каже, — то я тебе розбудю. А той чоловік йому:</p>
	<p>— Стань, не бий. Я вже не буду спати. Все багачеве щастя буде в тебе. Слухай, що він буде жінці казати, як буде возити пшеницю з поля.</p>
	<p>Пустив хлопець птаху та й пішов.</p>
	<p>Почав багач возити пшеницю з поля. А бідний слухає, що він буде казати. Багач і каже:</p>
	<p>— Бідний хоче мати, а спить. А як хочеш мати, треба не спати. А бідний це чує.</p>
	<p>Привіз багач раз, другий раз, третій раз. Та й каже тоді до жінки:</p>
	<p>— Біжи винеси гроші та покладемо у п’ятім ряду старти. Ніхто за них не буде знати і ніхто їх відци не возьме.</p>
	<p>А бідний це чує. Той лиш поїхав ще раз за снопами, а бідний через пліт та й узяв гроші в тім п’ятім ряду.</p>
	<p>І так бідний з тих грошей розбагатів, що вже й того багача покрив. А як розбагатів, та й приходи і приноси багачеви гроші.</p>
	<p>— Нате вам гроші.</p>
	<p>— Які гроші?</p>
	<p>— Я вам винен.</p>
	<p>— А коли я вам давав?</p>
	<p>— А ви казали, щоб я не спав. А я не спав та й ваші гроші в стирті взяв.</p>
	<p>І ніколи більше той бідний не бідував.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Василівці, Сокирянського району, Чернівецької області 11 серпня 1911 року Мельник Єлена Матвіївна (1904 року народження)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Буковини/">Фольклор Буковини</a></li>
	</ul>
</footer>
<!--#include virtual="/-/inc/general__page_end.inc" -->
