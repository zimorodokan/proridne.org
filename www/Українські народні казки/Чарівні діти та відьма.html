<!--#include virtual="/-/inc/general__page_start.inc" -->
<title>Чарівні діти та відьма ☼ Українська народна казка ☼ Народна творчість</title>
<meta name="Description" content="Українська народна казка Закарпаття «Чарівні діти та відьма» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Чарівні діти та відьма.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Чарівні діти та відьма <br><span class="article__headerDescription">Українська народна казка Закарпаття</span></h1>
	<p>Давно, знаєте, не було комбайнів, серпами жали пшеницю. Раз три сестри пішли до єдного пана жати пшеницю. Серпами. І на полуднє приніс того пана слуга їм їсти. Вони склали три сніпки, а в однім сніпку був золотий колос. Нащо там золотий колос? То буде якесь чудо. Так подумали вони, а панський слуга сів позаду недалеко від них, щоб записати, що вони будуть говорити. А вони пообідали, та й каже старша сестра:</p>
	<p>— Якби мене цей пан узяв за жінку, то я би з єдного колоса пшениці п’ятдесятьом людям їсти приготувала.</p>
	<p>Слуга записав. А середуща:</p>
	<p>— Того не буде. Якби він мене взяв, то я би з єдного стебла конопель зробила би п’ятдесятьом людям одягу на всяк день.</p>
	<p>І то файно. А май менша — то була май файна — каже:</p>
	<p>— Ай, то би недобре. Якби мене взяв, то я би до году таких двоє дітей вродила! Зуби — золото, волосся — золото, на світі би не було таких.</p>
	<p>І слуга все записав. А ввечері доповів панови. І пан викликав їх до себе додому. І питає старшу:</p>
	<p>— Що ти говорила?</p>
	<p>Вона сказала, що говорила, і пан заплатив їй.</p>
	<p>— Іди геть. А ти що говорила? — звідав середущу. Середуща сказала, що говорила. Він заплатив їй.</p>
	<p>— Іди геть. А ти менша, що говорила?</p>
	<p>— Я сказала так. Якби ви мене взяли, то я би таких до году двоє дітей уродила...</p>
	<p>— Ти будеш мені за жінку. А як не буде того?</p>
	<p>— Я даю свою шию рубати.</p>
	<p>І пібралися вони, іде то з дня на день, з тижня на тиждень, з місяця на місяць. Приходи дев’ятий місяць. Пана викликали на якісь збори, пан пішов і там загостився. Пан не стежив за тим, що в нього робиться дома. Бо коли чоловік вип’є, то він не думає, як жити далі. Він ся там загостив.</p>
	<p>А серед слуг того пана була відьма, яка знала всілякі чари. Вона хотіла свою доньку за пана приворожити. А в її доньки такі зуби страшні!</p>
	<p>Та відьма нічого не зробила б, якби був дома пан. А пана не було. Увиділа відьма, що жіночка буде родити, і кличе:</p>
	<p>— Йой, ходи, донько, на хлів, бо не мож у хаті діти родити. Запровадила її відьма на хлів, там, де сіно складали, і завила їй очі.</p>
	<p>А як уродилися ті діти, то таке світло вдарило, що відьму засліпило, і вона впала.</p>
	<p>Та, на щастя відьми, в той день ощенилася сука. Відьма поклала коло молодої жінки дві собачки, а ті діти поклала в ящик і верла в річку. Пройшов дощ, і вода понесла той ящик все далі й далі. І понесла річкою крізь ліс.</p>
	<p>А там на березі сидів лісничий і їмав рибу. Побачив він той ящик, зачепив його та притяг до берега. Підоймав, а там щось є. Заносить до хиж, а там діточки. І-і-і-о-ой. Ізрадовалися лісничий з жінкою, у них дітей не було. Дали дітям цуцлики й поклали їх спати. Та й нагодовали дітей, і діти далі сплять. А від них світиться на всю хату.</p>
	<p>А на рано діти встають, і такі вони вже великі, гиби їм уже п’ять-шість років. Що це за чудо? То справжнє чудо. І говорять уже діти. Хлопець на лісничого «няньо» каже, а дівочка на його жону — «мамо».</p>
	<p>Ще невеликий час пройшов, і почав ходити хлопець з лісничим на вадаску. Каже він:</p>
	<p>— Що нам би треба? Дикуна?</p>
	<p>Стрілив — лежить перед ними вбитий дикун.</p>
	<p>— Оленя?</p>
	<p>Стрілив — уже олень перед них. Що хотів, то було.</p>
	<p>А дівочка робить усе вдома. Помила танжері і, як ішла через хату, поховзлася, впала, і всі танжері побилися. І-і-і! Як ухопила хазяйка віник та її віником!</p>
	<p>— Ти-и! Ти що наробила?! Ти найдичка, ти не моя дитина! Ти річною в ящику припливла! Ти сяка, ти така!</p>
	<p>Ну що? Плаче дівочка.</p>
	<p>Приходить з лісу хлопець, її братик.</p>
	<p>— Що ти плачеш?</p>
	<p>— Йдім собі геть. Вона побила ня. Ми не її діти. Ми відти й відти припливли в ящику.</p>
	<p>Обціловали їх діти й пішли.</p>
	<p>— Йдем понад річкою.</p>
	<p>Пішли понад річкою, вийшли з того лісу та йдуть далі.</p>
	<p>А що ж пан зробив? Відьма сказала йому, що його жінка вродила щенят. І він сказав зробити такий стіл і прив’язав її до того стола, аби там пропадала. І поклав на той стіл таблицю й написав так: хто знає читати, най плює на ню, а хто не знає, най їй дає кусок хліба.</p>
	<p>І вона там спочиває. А пан, чоловік її, ходить знати, чи вона вже пропала.</p>
	<p>А діти вийшли з лісу, подивилися й кажуть:</p>
	<p>— Там жінка прив’язана. Ану йдім дивитися.</p>
	<p>Прийшли, відв’язали. Та й верли вірьовку. Подумав хлопець: «Там такий файний садок, косички файні. Аби там була й хатка файна.»</p>
	<p>І зробилася там хатка. В тій хатці вшитко є, що їм треба. Завели вони відв’язану жінку до свої хати, помилася вона, дали на ню плаття красноє. І не знали вони, що то їх мама.</p>
	<p>Вийшла вона та й ходить там. Та й звідає дітей:</p>
	<p>— Діточки, відки ви?</p>
	<p>Вони сказали, а вона їх обняла, обціловала та й заплакала:</p>
	<p>— Діточки, — плаче, — я страждала за вас. Ви мої діти. А хлопець пішов до панського дому та й кличе:</p>
	<p>— Ану сюди, няню!</p>
	<p>Він підійшов, а мати діточа каже так:</p>
	<p>— Тут мої діти, за котрі я страждала.</p>
	<p>А він упав на колінки, попросив пробачення й попросив їх додому.</p>
	<p>— Ні, — відповідає хлопець. — Відци до вашого дому має бути стежка золотими табличками укладена, тоді я прийду до вас у гості.</p>
	<p>А де в кого тілько золота є? Не зробив того пан.</p>
	<p>Прийшли вони додому, скликали прокурора, суддю й засідателів. Аби посудити тоту відьму, що таке зробила: верла під ню псята, а діти в воду. Хлопець каже:</p>
	<p>— Нє, не ви будете її судити, а я сам буду судити. Ідіть до стайні, там у вас кінь Сірай стоїть, котрий їсть денно три віка грані, та якусь лопату візьміть.</p>
	<p>Привели того коня, прив’язали її волосся коневи до хвоста. Кузнець дав коневи лопатою по заду, і кінь пішов, як куля. І куди падало волосся, наросли хащі, куди падали коси, пусті землі наросли, а куди кости — каміння.</p>
	<p>А вони жили всі разом, і в них було мирне та веселе життя. І наша казочка кончилася.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Вучкове, Міжгірського району, Закарпатської області 31 липня 2002 року Юрик Дмитро Іванович (1911 року народження)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Закарпаття/">Фольклор Закарпаття</a></li>
		<li><a href="/Українська міфологія/Відьма.html">Відьма в українській міфології</a></li>
	</ul>
</footer>
<!--#include virtual="/-/inc/general__page_end.inc" -->
