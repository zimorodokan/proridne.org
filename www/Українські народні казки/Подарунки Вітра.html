<!--#include virtual="/-/inc/general__page_start.inc" -->
<title>Подарунки Вітра ☼ Українська народна казка ☼ Народна творчість</title>
<meta name="Description" content="Українська народна казка Буковини «Подарунки Вітра» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Подарунки Вітра.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Подарунки Вітра <br><span class="article__headerDescription">Українська народна казка Буковини</span></h1>
	<p>Були дід і баба, і дуже бідно вони жили. Свариться баба з Дідом:</p>
	<p>— Відколи я віддалася за тебе, то все бідуєм і бідуєм. І все через тебе.</p>
	<p>Мав дід трохи грошей і взяв собі за ті гроші гектар поля на рік. Та й посіяв на тім полі пшеницю. Ходить дід у поле, дивиться — файна пшениця росте. Каже дід бабі:</p>
	<p>— Добре нам тепер буде, будем мати свій хліб.</p>
	<p>Прийшов він раз на поле, подивився — пшеницю вже можна жати. Нагострив дід серпи — завтра підуть з бабою жати. А вночі звіялася буря з градом, і град дуже побив дідови всю пшеницю. Приходи він з поля і каже:</p>
	<p>— Бабо, побив град нашу пшеницю.</p>
	<p>А баба ще сильніше почала сваритися з дідом:</p>
	<p>— Треба було жати вчора, треба було позавчора!</p>
	<p>Набридло дідови те діло, кинув він бабу і пішов. Ішов, скілко йшов, та й зайшов у ліс. І побачив у лісі хату. Заходи у ту хату, а там баба. Привитався, а баба й питає його:</p>
	<p>— Куди, чоловіче добрий, ідеш?</p>
	<p>А він каже, що баба свариться з ним за пшеницю.</p>
	<p>— Виросла нам файна пшениця, а вночі звіялася буря з градом і побила всю.</p>
	<p>— І в людей побив град?</p>
	<p>— Нє, лиш мій гектар побив, — каже дід. Баба йому:</p>
	<p>— Мої сини — вітри. Котрийсь із них це діло зробив. Прийдуть додому, спитаю їх.</p>
	<p>Приходи старший син, баба питає його, а він каже:</p>
	<p>— Нє, я в тій стороні не був.</p>
	<p>Приходи другий син, питає баба і його, а він тоже каже, що не був у тій стороні. Приходи третій син. Стара спитала його, а він засміявся та й каже:</p>
	<p>— Правильно, я зробив це діло. Але тобі, діду, поможу. На тобі оцю скатерку. Як простелиш її, то що схочеш — буде тобі їсти й пити всього доволі.</p>
	<p>Дід узяв скатерку і пішов.</p>
	<p>За день додому не дійшов. Прийшлося йому ночувати в корчмаря. А корчмар каже йому:</p>
	<p>— Діду, це корчма, тут все дають лиш за гроші. Це не то що у вуйка якогось ночувати і повечеряти без грошей.</p>
	<p>— Мені не треба нічого, у мене все є, — каже дід.</p>
	<p>Бере застелює стіл скатеркою, і з’явилося на тій скатерці їсти й пити, що хочеш. Сів з дідом і корчмар, сіла корчмарева жінка. Наїлися, напилися. А корчмар усе старався напоїти діда. Напився дід добре і лягає спати. Корчмар ту скатерку ховає, а другу таку кладе на стіл. Устав дід рано, взяв зі стола скатерку і пішов додому.</p>
	<p>Баба побачила діда і знов свариться з ним. А дід їй каже:</p>
	<p>— Мовчи, бабо, тепер ми заживем.</p>
	<p>І простелив скатерку. А на скатерці нема нічого. Баба ще більше свариться з дідом:</p>
	<p>— То ти ще обманюєш мене?!</p>
	<p>Думає дід: «Що ж це зробилося зі скатеркою? То, мабуть, Вітер обдурив мене». І пішов дід знов до Вітра. А Вітер каже:</p>
	<p>— Добре, на тобі гаманець і будеш мати грошей, скілко треба. Лиш спорожниш, а він знов повний.</p>
	<p>Взяв дід того гаманця і пішов додому. Але за день не міг зайти додому і знов зайшов до того корчмаря. Корчмар зустрів його, як старого знайомого. Поклали діда за стіл, сіли, п’ють, їдять. А корчмар до діда:</p>
	<p>— Покажіть, діду, ще якісь чудеса. Що у вас цікавого є?</p>
	<p>А дід виймає гаманець і показує корчмареви. Спорожнив гаманець на стіл — купа золота! Поклав у кишеню, витягає назад, спорожняє — знов купа золота!</p>
	<p>Напоїв діда корчмар. Дід заснув, а корчмар витягає гаманець з дідової кишені, а в кишеню дідови кладе інший гаманець. Встав дід рано і пішов додому. Жінка знов свариться з дідом:</p>
	<p>— Ти знов прийшов?!</p>
	<p>Та сяк, та так на діда. А дід їй:</p>
	<p>— Стань, бабо, тепер ми будемо добре жити до самої смерти. Витягає дід гаманець, витрушує на стіл — нічого нема. А баба ще гірше свариться:</p>
	<p>— Другий раз мене обманюєш!</p>
	<p>Виходи дід з хати і знов йде до Вітра. Приходи і каже Вітрови:</p>
	<p>— Не слухається мене гаманець, нема в нім більше грошей.</p>
	<p>А Вітер все знає, що дід роби, лиш не каже нічого. Посміхнувся Вітер і дає дідови сумку. Та й каже:</p>
	<p>— Як захочеш бачити, що в сумці є, відкрий її і крикни: «Два з сумки!» А як не схочеш більше бачити тих двох, то крикни: «Два в сумку!» — і закрий сумку назад.</p>
	<p>Вийшов дід і йде додому. І захтілося йому бачити, що є в сумці. Відкрив сумку та й каже:</p>
	<p>— Два з сумки!</p>
	<p>Як вийшли два з сумки, як узяли діда молотити! Пригадав дід, що Вітер казав.</p>
	<p>— Два в сумку! — крикнув він, і тих два лишили його та й пішли в сумку.</p>
	<p>Дід закрив сумку і пішов далі.</p>
	<p>Приходи він знов до корчмаря. Той зрадів, як забачив його.</p>
	<p>— О, старий знайомий прийшов.</p>
	<p>Та кладе діда за стіл. Наїлися, напилися добре. А корчмар і каже:</p>
	<p>— Ану, діду, що за чудеса в тебе є? Показуй.</p>
	<p>А дід думає: «Я зараз тобі покажу». Та відкрив сумку.</p>
	<p>— Ану, два з сумки!</p>
	<p>Як вийшли два з сумки, як зловили корчмаря бити, то б’ють до смерти! Корчмар проси діда:</p>
	<p>— Бери, діду, що хочеш, тілко лиши мене живого. А дід каже:</p>
	<p>— Дай мою скатерку і гаманець, тоді лишу. Корчмар кричить жінці:</p>
	<p>— Давай дідови скатерку і гаманець і най він іде з богом! Винесла вона, бере дід скатерку й гаманець.</p>
	<p>— Два в сумку! — крикнув він, закрив сумку, почепив її на плечі і пішов.</p>
	<p>Приходи дід додому, а баба знов з дідом свариться. Дід думає: «За те, бабо, що ти зо мною стілко сваришся, намну я тобі зараз боки». Відкрив дід сумку і крикнув:</p>
	<p>— Два з сумки!</p>
	<p>Як вийшли два з сумки, як зачали бабу бити! Б’ють, а баба кричить. Побачив дід, що доста вже бабі, і крикнув:</p>
	<p>— Два в сумку!</p>
	<p>І закрив сумку. Бере скатерку, застеляє стіл. А на столі — що лиш на світі буває, їж і пий. Сіли дід з бабою за стіл, наїлися, напилися, що хтіли.</p>
	<p>А дід був дуже добрий чоловік. Каже бабі:</p>
	<p>— Бабо, іди попроси до нас у гості сусідів.</p>
	<p>Напросила баба сусідів, і сусіди наїлися й напилися, що хтіли й скілко хтіли.</p>
	<p>І часто дід просив до себе сусідів. Просив, поки дочувся пан, що в діда такі чудеса є: скатерка, що їж і пий, скілко хочеш, і гаманець, що ніколи його до кінця не спорожниш. Приїхав пан бричкою до діда, зайшов до хати і каже дідови:</p>
	<p>— Здрастуй, дєдушка!</p>
	<p>— Здрастуйте.</p>
	<p>— Я чув, що в тебе, дєдушка, чудесна скатерка є, що простелиш її — і їж, і пий, скілко хочеш.</p>
	<p>— Є, — каже дід.</p>
	<p>Та як простелив скатерку, дак пан зроду не бачив напитків таких і закусок, як з’явилися на скатерці. Сів пан з дідом і з бабою за стіл, наївся, напився, скілко хтів, а потому й питає діда:</p>
	<p>— А де ж твій чудесний гаманець?</p>
	<p>Показує дід і гаманець. А пан подивився і каже:</p>
	<p>— Цю скатерку і цей гаманець замотай у бумагу і винеси мені в бричку. Та поклади під сидіння.</p>
	<p>Дід став просити пана:</p>
	<p>— Я старий, баба стара. Як же ми будем жити?</p>
	<p>Дак пан не хоче й слухати. Побачив дід, що по-доброму нічого не може зробити, та й признається:</p>
	<p>— У мене ще їдна річ є. Відкрив дід сумку і крикнув:</p>
	<p>— Два з сумки! Рахуйте панови кости!</p>
	<p>Як вийшли два з сумки, як узяли пана в роботу! Пан кричить не своїм голосом:</p>
	<p>— Мені не треба нічого! Лиши мене тілко живого!</p>
	<p>А дід мовчить, най пана ще помолотять. А тоді крикнув:</p>
	<p>— Два в сумку!</p>
	<p>І закрив сумку. Пан поїхав, а дід з бабою лишилися. І мали з чого жити, поки не вмерли. І їв дід, і пив, і сусідів годував та напував. І більше баба з ним не сварилася.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Вашківці, Сокирянського району, Чернівецької області Скаженюк Дьордій Степанович (1907)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>


<article class="articleMain">
	<h1 class="articleMain__header">Подарунки Вітра <br><span class="article__headerDescription">Українська народна казка Буковини</span></h1>
	<p>Були дід і баба, і дуже вони бідно жили. Свариться баба з дідом: «Відколи я віддалася за тебе, то все бідуєм і бідуєм. І все через тебе».</p>
	<p>Мав дід трохи грошей, і взяв він собі за ті гроші гектар поля на рік. І посіяв на тім полі пшеницю.</p>
	<p>Ходить дід у поле, дивиться — файна пшениця росте. Каже дід бабі: «Добре нам тепер буде, будемо мати свій хліб». Прийшов він раз на поле, подивився — пшеницю вже можна жати. Нагострив дід серпи, завтра підуть з бабою жати. А вночі звіялася буря з градом, і град побив дідові всю пшеницю. Приходить дід з поля і каже:</p>
	<p>— Бабо, побив град нашу пшеницю. А баба ще гірше свариться з дідом:</p>
	<p>— Треба було жати вчора, треба було позавчора! Набридло це дідові, покинув він бабу й пішов.</p>
	<p>Ішов, скільки йшов, і зайшов у ліс. І забачив у лісі хатку. Заходить у хатку, а там якась баба. Привітався він, а баба й питає:</p>
	<p>— Куди, чоловіче добрий, ідеш?</p>
	<p>А він і розказує, що баба свариться з ним за пшеницю!</p>
	<p>— Виросла нам файна пшениця, а вночі звіялася буря з градом і побила всю.</p>
	<p>— І в людей побив град?</p>
	<p>— Ні, лиш мій гектар побив. Баба й каже:</p>
	<p>— Мої сини — Вітри. Котрийсь із них зробив це. Прийдуть додому, спитаю їх.</p>
	<p>Приходить старший син, баба питає його, а він каже?</p>
	<p>— Ні, я в тій стороні не був.</p>
	<p>Приходить другий син, питає стара і його. І другий каже, що не був у тій стороні. Приходить третій. Мати спитала його, а він засміявся та й каже:</p>
	<p>— Так, це я зробив. Але я тобі, діду, допоможу. На оцю скатерку. Як простелиш її, то що схочеш тобі буде. І їсти, і пити — всього доволі.</p>
	<p>Дід узяв скатерку й пішов.</p>
	<p>За день він додому не дійшов. Довелося ночувати у корчмі. А корчмар каже йому:</p>
	<p>— Діду, це корчма, тут усе дають лиш за гроші. Це не те, що у вуйка якогось переночувати і повечеряти задурно.</p>
	<p>— Мені нічого не треба, у мене все є, — каже дід. Та бере застеляє стіл скатеркою, і з’явилося на тій скатерці їсти й пити, що хочеш. Сів із дідом і корчмар за стіл, сіла й корчмарева жінка. Наїлися, напилися. А корчмар усе старається напоїти діда.</p>
	<p>Напився дід і лягає спати. А корчмар зняв чарівну скатерку зі столу, заховав її, а на стіл поклав іншу. Устав дід рано, взяв скатерку і пішов додому.</p>
	<p>Баба забачила діда і знов свариться з ним. А дід їй каже:</p>
	<p>— Мовчи, бабо, тепер ми заживем.</p>
	<p>І простелив дід скатерку. А на скатерці нічого нема. Баба ще гірше свариться:</p>
	<p>— То ти ще й обманюєш мене?!</p>
	<p>Думає дід: «Що ж це зробилося зі скатеркою? То, мабуть, Вітер обдурив мене». І пішов дід знову до Вітра. А Вітер каже:</p>
	<p>— Діду, як загубив мою скатерку, то дам тобі гаманець. Будеш мати з нього грошей стільки, скільки схочеш. Лиш спорожниш його, а він уже знов повний.</p>
	<p>Дід узяв того гаманця і пішов додому.</p>
	<p>За день дід не міг дійти додому і знов зайшов до корчмаря. Той зустрів його як старого знайомого. Посадив діда за стіл, п’ють, їдять. Корчмар і запитує:</p>
	<p>— Покажіть, діду, ще якісь чудеса. Що у вас є цікавого?</p>
	<p>А дід виймає гаманець і показує корчмареві. Спорожнив гаманець на стіл — купа золота! Поклав гаманець у кишеню, тоді витягає, спорожняє — знов купа золота.</p>
	<p>Напоїв діда корчмар. Дід заснув, а корчмар витягнув із дідової кишені гаманець, а в кишеню поклав інший.</p>
	<p>Встав дід рано і пішов додому. А жінка знов свариться з дідом. Дід і каже:</p>
	<p>— Стань, бабо, тепер ми будемо добре жити до самої смерті.</p>
	<p>Витягає дід гаманець, витрушує на стіл — нічого нема. А баба ще гірше свариться.</p>
	<p>— Другий раз мене обманюєш!</p>
	<p>Іде дід знову до Вітра. І скаржиться:</p>
	<p>— Не слухається мене гаманець, нема в нім більше грошей.</p>
	<p>А Вітер знає, що робиться, лиш не каже дідові нічого. Усміхнувся він і сказав:</p>
	<p>— Даю тобі, діду, ще оцю сумку. Як захочеш бачити, що в ній є, то відкрий її і крикни: «Два з сумки!» А як не захочеш більше бачити тих двох, то крикни: «Два в сумку!» — і закрий сумку.</p>
	<p>Вийшов дід і йде додому. І захотілося йому бачити, що є в сумці. Відкрив він сумку і каже: «Два з сумки!» Як вийшли два з сумки, як зачали діда молотити! Пригадав дід, що Вітер казав. «Два в сумку!» — крикнув він, і тих два лишили його і пішли в сумку. Дід закрив сумку і пішов далі. І прийшов знов до того корчмаря. Зрадів корчмар. «О, старий знайомий прийшов!» Та садить діда за стіл. Наїлися, напилися. А корчмар запитує:</p>
	<p>— Ану, діду, що за чудеса в тебе є? Показуй. Дід і каже:</p>
	<p>— Два з сумки!</p>
	<p>Як вийшли два з сумки! Як зачали корчмаря бити, як зачали молотити! Б’ють до смерті. Корчмар кричить:</p>
	<p>— Жінко, віддай дідові його скатерку й гаманець, най він мене лишить живого!</p>
	<p>Узяв дід скатерку й гаманець.</p>
	<p>— Два в сумку! — крикнув він, закрив сумку й пішов.</p>
	<p>Приходить дід додому, а баба знов свариться. Дід думає: «За те, бабо, що ти зі мною стільки сваришся, провчу тебе». Та відкрив сумку.</p>
	<p>— Два з сумки!</p>
	<p>Як вийшли два з сумки, як зловили бабу! Б’ють, аж порох летить! Побачив дід, що вже досить бабі, і крикнув:</p>
	<p>— Два в сумку!</p>
	<p>Та бере скатерку, застеляє стіл. І на столі, що лиш на світі буває, — їж і пий. Сіли вони з бабою за стіл. Дід був дуже хороший чоловік. Каже він бабі:</p>
	<p>— Бабо, іди попроси до нас у гості сусідів. Напросила баба сусідів, і сусіди наїлися й напилися, скільки хотіли й чого хотіли.</p>
	<p>І дочувся пан, що в діда є такі чудеса: скатерка й гаманець. Приїхав він бричкою до діда, зайшов до хати.</p>
	<p>— Здрастуй, діду!</p>
	<p>— Здрастуйте.</p>
	<p>— Чув я, що в тебе, діду, чудесна скатерка є.</p>
	<p>— Еге, — каже дід, — є.</p>
	<p>Простелив дід скатерку. Пан зроду не бачив таких напитків і наїдків. Сів пан з дідом і бабою за стіл, наївся, напився, чого тільки хотів, а потому й питає діда:</p>
	<p>— Де ж твій чудесний гаманець?</p>
	<p>Показує дід і гаманець. А пан подивився та й каже дідові:</p>
	<p>— Цю скатерку й цей гаманець загорни в папір, віднеси в мою бричку і поклади під сидіння.</p>
	<p>Дід почав просити пана:</p>
	<p>— Я старий, баба стара, як же ми будемо без цього жити? Не беріть, прошу вас.</p>
	<p>А пан не хоче й слухати. Забачив дід, що не впросить, та й каже:</p>
	<p>— У мене ще одна цікава річ є. Та відкрив сумку і крикнув:</p>
	<p>— Два з сумки! Рахуйте панові кості!</p>
	<p>Як вискочили два з сумки, як узяли пана в роботу! Пан кричить не своїм голосом:</p>
	<p>— Не треба мені нічого! Лиши мене тільки живого!</p>
	<p>А дід мовчить, най пана ще помолотять. А тоді крикнув:</p>
	<p>Два в сумку! І закрив сумку.</p>
	<p>Поїхав пан, а дід з бабою лишилися. І мали вони чим жити, поки не вмерли. І самі їли-пили і сусідів годували. І більше баба з дідом не сварилася.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p>Подарунки Вітра. Сравнительный указатель сюжетов: Восточнославянская сказка. Составитель Л. Бараг, И. Березовский, К. Кабашников, Н. Новиков. — Л.: Наука, 1979 563 і 564 + 580* (деталь) Записано 23 травня 1979 року у селі Вашківцях Сокирянського району Чернівецької області від Дьордія Степановича Скаженюка (1907 року народження, молдаванин, родом із села Колінківців Хотинського р-ну. У Вашківцях проживає 30 року Удівець, колгоспний пенсіонер).</p>
			<p>Чарівна квітка: Українські народні казки з-над Дністра. Запис, упорядкування, примітки та словник М. А. Зінчука; Художники: Н. В. Кирилова і П. А. Гулін. — Ужгород: Карпати, 1986. — 301 с: іл.</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Буковини/">Фольклор Буковини</a></li>
	</ul>
</footer>
<!--#include virtual="/-/inc/general__page_end.inc" -->
