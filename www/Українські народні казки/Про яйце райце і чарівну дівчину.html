<!--#include virtual="/-/inc/general__page_start.inc" -->
<title>Про яйце райце і чарівну дівчину ☼ Українська народна казка ☼ Народна творчість</title>
<meta name="Description" content="Українська народна казка Покуття «Про яйце райце і чарівну дівчину» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Про яйце райце і чарівну дівчину.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Про яйце райце і чарівну дівчину <br><span class="article__headerDescription">Українська народна казка Покуття</span></h1>
	<p>Миш виповіла комареви війну. Комар скликав усю птицю, а миш — усю звір. Воювали вони, довго билися. Миш війну програла, а комар виграв. Миші розгнівалися на птицю і підгризли найстаршому птахови — крукови — крила. Крук не міг вилетіти нагору, бо мав знищені крила. Сидів він на дереві. Прийшов побережник і хотів його убити з рушниці. А крук проситься в него:</p>
	<p>— Не бий мене, я тобі стану в пригоді.</p>
	<p>Чоловік подумав: «Та в якій пригоді він мені стане? Стріляю». І знов виміряє стріляти з рушниці. А крук знов проситься:</p>
	<p>— Не стріляй у мене, я тобі стану в пригоді.</p>
	<p>Але чоловік того не слухає і таки вже виміряє. От зараз стрілить. А крук знов проситься:</p>
	<p>— Не стріляй мене, озми мене додому. Я тобі стану в пригоді. Тоді чоловік поліз на дерево, здоймив крука і забрав його додому.</p>
	<p>А крук йому й каже:</p>
	<p>— Ти мене підгодуй трохи, а я тобі стану в пригоді. — Чоловік думає: «Та в якій пригоді він мені стане?» Але в него дітей не було, в того чоловіка, а худоби було багато. І каже крук:</p>
	<p>— Ріж мені телицю.</p>
	<p>Чоловік зарізав телицю, і крук їсть. А жінка свариться з чоловіком:</p>
	<p>— Що ти робиш?!</p>
	<p>Крук з’їв телицю та й каже:</p>
	<p>— Пусти мене надвір. Я трошки політаю та й вернуся.</p>
	<p>Чоловік узяв та й пустив його. Крук політав трошки, політав низенько та й назад до хати вернувся.</p>
	<p>— Ріж мені другу телицю.</p>
	<p>Чоловік зарізав. Крук з’їв другу телицю і каже:</p>
	<p>— Пусти мене надвір, най я трошки політаю.</p>
	<p>Чоловік пустив. Крук політав, політав, так високо-високо, і назад вернувся до хати. Та й каже чоловікови:</p>
	<p>— Ріж третю телицю. Але щонайбільшу і щонайситнішу. Чоловік так і зробив. Крук з’їв третю телицю і каже:</p>
	<p>— Пусти мене надвір.</p>
	<p>Він пустив. Крук як полетів, так полетів. І довго не вертався. А жінка знов зачала сваритися з чоловіком.</p>
	<p>Потому, на другий день, крук вернувся додому. І тоді каже до чоловіка:</p>
	<p>— Ходім надвір, я тебе трошки озму на крила і піднесу вгору. Вийшли на подвір’я, і крук каже:</p>
	<p>— Сідай мені на крила.</p>
	<p>Чоловік не хотів, боявся, але таки сів. Крук підлетів з ним не дуже високо і пустив його згори на землю. Чоловік летить до землі, а крук за ним. Ще два метри до землі, і крук бере його на крила. Сіли на землю і спочивають. Знов каже крук:</p>
	<p>— Сідай ще раз, ще раз полетимо.</p>
	<p>А чоловік уже не хоче, боїться. Але сів. Як полетів з ним крук, то полетів аж під хмари. І відти пустив його крук на землю. Чоловік летить униз, а крук за ним. Як долітав чоловік до землі, то думав, що аж тепер йому конець буде. А крук попід него, злапав його на крила і сіли вони на землю. Відпочили, крук каже:</p>
	<p>— Сідай ще раз, ще раз полетимо.</p>
	<p>А чоловік знов не хоче. Але потому сів. А крук як поніс його, так поніс аж за хмари. І відти крук пустив його надолину. Чоловік летить і думає, що тепер уже смерть йому буде. А крук летів за ним. До землі було ще пару метрів, і крук узяв його на крила, і вони сіли на землю. Тоді крук каже:</p>
	<p>— А як тобі здавалося сих три рази, як я тебе пускав на землю?</p>
	<p>— Ну, та як здавалося? Здавалося, що зараз загину, і все. А крук каже:</p>
	<p>— Такий самий страх я мав тоді, коли ти хотів у мене стріляти. Тоді зайшли вони до хати, пообідали, і крук каже:</p>
	<p>— Збирайся, полетимо до моїх родичів.</p>
	<p>Чоловік зібрався. Жінка не пускає, плаче, але він таки хоче летіти. Сів на крука, і полетіли вони.</p>
	<p>Летить крук, минає гори, минає море, минає ліси. Прилітає у величезний густий ліс, сідає на таку велику плиту. І каже:</p>
	<p>— Я ховаюся, а ти постукаєш у сисю плиту. Відти вилізе велика змія, буде вона мати шість голів. Аби-с її не боявся, бо се буде моя мама. Як вона буде тебе питати, чи ти не здибав її сина, то ти скажеш, що «я видів і вам його приведу». А за то, що ти мене не вбив і відгодував, моя мама буде тобі давати срібло-злото. А ти би не брав. Скажеш мамі, най дасть тобі яйце-райце.</p>
	<p>Крук сховався, а чоловік постукав у плиту. Вилізає змія і каже:</p>
	<p>— Хто тебе сюди заніс? Сюди ворон кости не заносить. А чоловік каже:</p>
	<p>— Я світовий чоловік. Ходжу світом та й сюди зайшов. А змія його й питає:</p>
	<p>— Як ти ходиш світом, може, ти де видів мого сина-крука або чув про него? Уже три роки, як він пішов на війну і не вертається.</p>
	<p>Чоловік каже:</p>
	<p>— Я вашого сина знаю, і він зараз буде в хаті.</p>
	<p>Тоді крук підходить до свої мами, і дуже радіє мама, що уздріла свого сина. Зайшли вони в глибоку печеру. Там була хата, а в хаті все золотом сіяє. Дала змія їм пообідати, і крук розказує мамі, як чоловік врятував йому життя. Та й питає змія:</p>
	<p>— Що тобі за се дати? Чоловік каже:</p>
	<p>— Дайте мені яйце-райце.</p>
	<p>Дає йому змія яйце-райце. Дає і каже:</p>
	<p>— Бери його в пазуху і сідай на мене. Я відвезу тебе на чисту дорогу.</p>
	<p>Сів чоловік на змію, летять вони лісами, і все її боїться і розлітається. Вивезла чоловіка на чисту дорогу і каже йому:</p>
	<p>— Прийдеш додому, зробиш велику загороду і тоді розіб’єш у загороді се яйце.</p>
	<p>Подякувала змія чоловікови за те, що вигодував її сина, і вернулася, а чоловік пішов додому.</p>
	<p>Ішов чоловік, і дуже схотілося йому пити води. Найшов керничку, зігнувся пити. А яйце з пазухи викачалося і дуже скоро покачалося в ліс. Чоловік сів та й плаче. «Що мені жінка скаже!» Але прилітає до него та сама змія і питає:</p>
	<p>— Чого ти плачеш? А він каже:</p>
	<p>— Від мене яйце-райце утекло. Змія каже:</p>
	<p>— Я зловлю тобі яйце-райце, але поміни мені то, за що ти дома не знаєш. На два роки його поміни.</p>
	<p>Чоловік подумав: «За жінку знаю, за худобу знаю — за все знаю». Та й каже:</p>
	<p>— Ну то най то, що я за него не знаю, буде твоє.</p>
	<p>Змія скочила в ліс, зловила яйце, принесла його та й дала чоловікови. І полетіла. А чоловік пішов далі. Прийшов додому, дивиться, а в него уродився хлопчик. А він про се не знав.</p>
	<p>Але нічого. Городить чоловік ґражду. Загородив і розбив там яйце-райце. Посипався з него порох, а з того пороху постала худоба. І корови, і бички, і коні — багато худоби. Худоба росте здорова, і хлопчик росте, а чоловік дуже задуманий тим, що помінив хлопчика змії. Підріс він і питає тата:</p>
	<p>— Тату, чого ви такі сумні? У нас же все є, нічо’ нам не бракує. А тато каже:</p>
	<p>— За се все майно ти підеш до змії на два роки служити.</p>
	<p>— Не журіться, тату, — каже хлопчик, — я два роки відбуду та й прийду.</p>
	<p>Як сповнилося хлопцеви вісімнадцять років, змія прийшла і забрала його. І сказала йому:</p>
	<p>— Я тобі завдам три роботи. Зробиш їх — підеш додому, а не зробиш, то за першою роботою угинеш.</p>
	<p>Привела його змія до великого-великого озера та й каже йому:</p>
	<p>— Видиш осе море? До ранку аби тут води не було і ся земля була засіяна пшеницею, ту пшеницю зібрати, змолотити, змолоти. І спечи мені свіжу паляницю, і принести до хати. Виконаєш — підеш додому, а не виконаєш, то смерть тобі буде.</p>
	<p>Хлопець іде та й плаче, бо знає, що не годен то виконати. А в тих краях жила чарівна дівчина. Уздріла вона сего хлопця і дуже собі його сподобала. Питає його:</p>
	<p>— Чого ти плачеш? А він їй:</p>
	<p>— Я молодий, жити хочу. А змія дала мені таку роботу, що мушу загинути, бо не виконаю се.</p>
	<p>Вона питає:</p>
	<p>— Скажи, яку роботу.</p>
	<p>Він їй розказав. Вона йому:</p>
	<p>— Не плач, іди лягай спати. А як буде розвидатися, аби-с прийшов до мене. Я дам тобі свіжу паляницю з тої муки — понесеш змії.</p>
	<p>Хлопець пішов спати, а дівчина як свиснула у два пальці, то злетілося чортів з цілого світу. І питають:</p>
	<p>— Що тобі потрібно, чарівна дівчино? Вона їм каже:</p>
	<p>— Видите осе море? До ранку аби тут лишилася лиш стерня. Ту пшеницю, що тут посієте, зжати, змолотити, змолоти, спечи з неї паляницю і мені принести.</p>
	<p>Чорти з того озера воду спустили. Одні зачали орати, другі сіяти.</p>
	<p>І до ранку свіжу паляницю з тої пшениці принесли. Хлопець прийшов, дівчина дала йому ту паляницю, і він поніс змії. Змія паляницю взяла і подумала, що тут хтось помагає. Каже йому:</p>
	<p>— Вже одну роботу ти виконав, лишилося дві. Видиш сей ліс? Треба його зорати, засіяти пшеницею, зжати, змолотити, змолоти, спечи з тої муки паляницю і мені принести.</p>
	<p>Хлопець знов іде д’тій дівчині та й плаче. Дівчина питає:</p>
	<p>— А що казала робити?</p>
	<p>Він розказав, а вона йому й каже:</p>
	<p>— Йди лягай спати, а рано прийдеш за паляницею.</p>
	<p>Він ліг, а дівчина вийшла та як свиснула. І злетілися всі чорти.</p>
	<p>— Що тобі треба, чарівна дівчино? Вона їм:</p>
	<p>— Видите сей ліс? До ранку тут має лишитися стерня. А з посіяної тут пшениці до ранку має знов бути свіжа паляниця.</p>
	<p>Чорти се все зробили, принесли й подали їй свіжу паляницю.</p>
	<p>Рано хлопець прийшов, дівчина дала йому паляницю. Він поніс її змії. Змія взяла паляницю і знов подумала: «Хтось йому помагає». І каже тоді хлопцеви:</p>
	<p>— Є для тебе ще одна робота. Виконаєш її і вже йдеш додому. Не виконаєш — смерть. Маєш мені принести золотого зайця. Принесеш — будеш свобідний.</p>
	<p>Пішов хлопець до чарівної дівчини. А дівчина питається:</p>
	<p>— А що вона казала?</p>
	<p>— Казала принести золотого зайця. Дівчина каже:</p>
	<p>— Ой, се трудна справа. Але нічого. Я перекидаюся на золотого зайця, а ти бери мене на руки і неси до неї. Принесеш, покладеш на стіл і скажеш: «Бувай здорова, я своє скінчив». Будеш виходити з хати, би-с за собою не запер двері, аби-с лишив утворені і я могла утечи.</p>
	<p>Дівчина перекинулася на зайця, хлопець узяв її на руки і поніс до змії. Поклав на стіл і каже:</p>
	<p>— Будьте здорові, я своє скінчив.</p>
	<p>Скоро вийшов надвір, двері лишив відчинені, а заєць за ним. Перемінилися вони на два птахи і зачали утікати. Змія здогадалася, що се йому допомагала чарівна дівчина, і посилає свого чоловіка.</p>
	<p>— Поганяй їх, і що по дорозі здибаєш, аби-с знищив, бо се будуть вони обидвоє.</p>
	<p>Летить змій за ними, а дівчина каже:</p>
	<p>— Ой, летить за нами старий. Буде лихо. Я перекидаюся на старий монастир, а ти на старого монаха. Як буде тебе змій питати, чи ти не видів хлопця й дівчину, котрі втікали, то скажеш: «Я видів їх, як сей монастир будували».</p>
	<p>Прилетів змій і питає монаха:</p>
	<p>— Чи ти видів, аби сюди бігли хлопець і дівчина? Монах каже:</p>
	<p>— Бігли тоді, як будувався сей монастир.</p>
	<p>Змій вертається додому, а вони перекидаються на птахів і тікають далі. Старий приходить додому, а змія питає:</p>
	<p>— А що здибав по дорозі? Він:</p>
	<p>— Був старий монастир та й монах. Я питав, коли бігли туди хлопець і дівчина. То монах сказав, що бігли, як той монастир будувався.</p>
	<p>Змія каже:</p>
	<p>— Ти дурню! Се вони обидвоє були. Чому ти не знищив їх? Лети ще раз. Що здибаєш, то то би знищив, бо се вони.</p>
	<p>Старий летить знов. А дівчина каже:</p>
	<p>— О, старий летить знов. Я перекидаюся в лан пшениці дозрілої, а ти в польового. Як буде змій питати, чи не бігли хлопець і дівчина, ти скажеш, що бігли тоді, як сю пшеницю сіяли.</p>
	<p>Прилітає змій і питає «польового»:</p>
	<p>— Чи не видів, як сюди бігли хлопець і дівчина? «Польовий» каже:</p>
	<p>— Бігли. Тоді, як сіяли сю пшеницю.</p>
	<p>І старий знов вернувся додому. А вони обоє перекинулися на птахів і тікають. Прилітає старий додому, а змія питає:</p>
	<p>— Кого ти видів?</p>
	<p>— Здибав лан пшениці й польового. Я питав його, чи не бігли хлопець і дівчина. А польовий сказав, що бігли тоді, як сіяли ту пшеницю.</p>
	<p>— Ти дурний! Та се вони були, треба було їх знищити. Лечу я сама. Каже дівчина до хлопця:</p>
	<p>— Отепер ми можем пропасти, бо стара летить. Я перекидаюся на море, а ти на рибу.</p>
	<p>Стара прилітає і зачинає в тому морі воду пити. Вона знає, що се вони. П’є і п’є. Риба вже не має де бути, вже у намулі вона. Але змія нарешті пукає, і вода розливається. Тоді дівчина каже:</p>
	<p>— Ми свобідні, бо стара пукла!</p>
	<p>І вже вони йдуть собі, як звичайно, — хлопець і дівчина. Не перемінюються на птахів. Приходять у те село, де він родився, і вона каже йому, хлопцеви:</p>
	<p>— Ти йди додому і скажи родичам про мене, а я лишуся на дорозі й буду на тебе чекати. А ти як прийдеш додому, би-с усіх цілував у хаті, а маленьку дитину би-с не цілував. Бо як поцілуєш, то забудеш за мене.</p>
	<p>Він прийшов додому, родичі дуже зраділи, і зачав усіх у хаті цілувати. Та й поцілував маленьку дитину і за дівчину забув. Лишився він вдома, а дівчина чекала на дорозі й чекала. А його не було. Тоді вона пішла до ксьондза і наймилася там служити.</p>
	<p>А почерез рік хлопець уже хоче женитися. Та й вже роблять коровай. Тота дівчина приходить на коровай, дівчата зайшли за стіл увивати квітками деревце. Дівчина зробила з паперу голуба й голубку і поклала на деревце. Дівчата відспівали весільні пісні і затихли. Чують, голубка вуркотить до голуба і каже:</p>
	<p>— Ти забув, як змія завдала тобі три роботи? Море сушити, і пшеницю сіяти, і печи їй паляницю...</p>
	<p>А голуб каже:</p>
	<p>— Забув, забув.</p>
	<p>— Ти забув, як змія тобі казала золотого зайця принести? Я перекинулася на зайця, і ти мене ніс до змії.</p>
	<p>А голуб каже:</p>
	<p>— Забув, забув.</p>
	<p>— Ти забув, як ми перемінювалися на птахів, як тікали обидвоє? А голуб каже:</p>
	<p>— Забув, забув.</p>
	<p>— Ти забув, як ми прийшли додому, як я казала тобі не цілувати маленьку дитину, бо за мене забудеш? Забув?</p>
	<p>А голуб:</p>
	<p>— Забув, забув. І каже голубка:</p>
	<p>— Пригадай, мій милий. Я тут, недалеко тебе.</p>
	<p>Хлопець усе пригадав і її за столом пізнав. І сказав до дівчини:</p>
	<p>— Я тепер все пригадав, і завтра ми обидвоє беремо шлюб.</p>
	<p>На другий день взяли вони шлюб, а та друга дівчина лишилася.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Торговиця, Городенківського району, Івано-Франківської області 4 вересня 1987 року Гринюк Євдокія Михайлівна (1917 року народження)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Покуття/">Фольклор Покуття</a></li>
	</ul>
</footer>
<!--#include virtual="/-/inc/general__page_end.inc" -->
