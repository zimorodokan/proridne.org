<!--#include virtual="/-/inc/general__page_start.inc" -->
<title>Майка ☼ Українська народна казка ☼ Народна творчість</title>
<meta name="Description" content="Українська народна казка Бойківщини «Майка» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Майка.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Майка <br><span class="article__headerDescription">Українська народна казка Бойківщини</span></h1>
	<p>Це було дуже давно, не за нашої пам’яти. Навіть наші діди не пам’ятають того, але розказують, що таке було. Один пастух щороку ходив у полонини, в гори, з вівцями. А в той час строго заборонялося дівчатам і жінкам підходити в полонини. Коли він пас вівці, до него підійшла красива молода дівчина. Каже він до неї:</p>
	<p>— Як ти могла сюди зайти, як жінкам і дівчатам у нас строго забороняється заходити на полонини?</p>
	<p>А вона йому:</p>
	<p>— Я не сільська дівчина, я — лісова пані, майка. Якщо хочеш — буду до тебе приходити, аби тобі не було скучно.</p>
	<p>Він погодився, і приходила вона кожного вечора до дванадцятої години. А по півночі відходила від него геть.</p>
	<p>Коли закінчилося літо і він зібрався іти з вівцями додому, вона прийшла до него і говорить:</p>
	<p>— Забери мене з собою, я буду тобі за жінку.</p>
	<p>Але він боявся брати її з собою, бо не знав, що будуть казати йому батьки. Прийшов він додому з вівцями і розказав про неї своїм батькам. А батьки розказали священикови. А той каже:</p>
	<p>— Якщо сама погоджується жити з ним, то, значить, вона — майка, Боже сотворіння, і він може брати її собі за жінку.</p>
	<p>На другу весну зібрався іти з вівцями в полонину. Приходить, а на полонині дівчата-майки танцюють і співають Божі пісні. Перебув він там ціле літо, і вона приходила до него щовечора в колибу: все йому розказувала, все пояснювала, і знов сказала, що погоджується бути йому за жінку. Але ж він був простий сільський хлопець і боявся з нею зв’язуватися. Коли восени йшов додому на зимівлю, вона прийшла з майками і провожала його, аж поки не вийшли з лісу.</p>
	<p>Він прийшов додому і розказав то все старим людям. Вони пояснили йому, що майки — то погублені душі. Їх погубили, коди вони були ще малими дітьми, ще новонародженими, і вони щасливі. Жити де-небудь не можуть, лиш на святім місци.</p>
	<p>Коли прийшла третя весна, він збирається йти з вівцями на полонину, а батько й мати йому кажуть:</p>
	<p>— Якщо вона тобі сподобалась і ти хочеш з нею жити, то запитайся, чи вона піде, та забереш її додому.</p>
	<p>Коли він прийшов з вівцями на полонину, побачив велике коло дівчат у білі одежі. Співали й танцювали, а вона посередині. І знову підходила вона до него кожного вечора, і питала, чого він не хоче забрати її до себе додому. А він відказав їй, що коли буде йти додому на зимівлю, забере її з собою.</p>
	<p>Так і зробив. Восени забрав її з собою, пригнав вівці і прийшов з нею на подвір’я. Позаганяв вівці, а батько й мати вийшли на подвір’я і нічого їй не сказали. А він говорить до неї:</p>
	<p>— Заходи зі мною до хати. Вона йому:</p>
	<p>— Я не можу зайти з тобою до хати, коли твій батько і твоя мати не стрінули мене.</p>
	<p>Вийшли батько й мати, вклонилися їй, а вона вклонилася їм і каже:</p>
	<p>— Якщо ви мене приймаєте зі щирим серцем, то я буду вашому синови жінкою, а вам невісткою, і ніколи вас не вкривджу.</p>
	<p>Пішли вони до священика, висповідалися, розказали йому всю свою історію, і він дозволив їм побратися. Зачали вони собі жити як чоловік з жінкою.</p>
	<p>На четвертий рік збирається він на. полонину пасти вівці, а вона його не пускає. Але він не послухав її і пішов на полонину. Підходить на полонину, а ті всі дівчата-майки стрінули його і зачали плакати, що не привів їх найстаршу майку-провідницю.</p>
	<p>Під Зелені свята, святої неділі, підійшов батько й каже:</p>
	<p>— Йди додому, казала жінка, щоб ти конче йшов додому, бо вона буде родити сина.</p>
	<p>Він лишив вівці на батька, а сам прийшов додому. Вона народила йому сина і дала йому ім’я Іван. І чоловік уже на полонину більше не повертався, бо вона його не пускала — він собі дома господарював з батьками й з нею. Вони з мамою дуже в згоді жили, мама полюбила її дуже. Дитині не було ще й року, як вона дуже захворіла. Він з мамою ходив по лікарях, по жінках, щоб вилікувати, щось помогти дитині. Та ніхто не міг ніякої помочи дати. Вона була сумна і плакала.</p>
	<p>Одного разу дитина зачала дуже мучитися. Батько й мати плачуть, а жінка каже до чоловіка:</p>
	<p>— Бери скрипку та грай. А чоловік їй:</p>
	<p>— Як я можу грати на скрипку, як у нас так мучиться дитина? Вона йому:</p>
	<p>— Я тобі кажу, бери скрипку та грай!</p>
	<p>Він узяв скрипку і зачав грати — дитина померла.</p>
	<p>Зробили похорон, поховали дитину. Поховали, а він каже до жінки:</p>
	<p>— Чого ти мене примушувала грати на скрипку, як наша дитина так ся мучила?</p>
	<p>А вона йому відповідає:</p>
	<p>— Я тобі тої тайни сказати не можу, бо як я скажу тобі, то з тобою жити не буду.</p>
	<p>Відійшов він від неї. Але його батько й мати все докучали йому, аби він допитався, чого вона примушувала його грати на скрипку. Він підходить до неї й просить:</p>
	<p>— Розкажи мені, чого ти примушувала мене грати на скрипку. Вона й каже:</p>
	<p>— Я тобі все розкажу, але жити з тобою не буду. І зачала вона йому розказувати:</p>
	<p>— Коли дитина дуже мучилася, прийшли ангел і диявол по її душу. Зачали межи собою боротьбу велику. Диявол зачав перемагати і хотів забрати душу дитини. Я сказала: «Бери скрипку та грай». Ти зачав грати, і диявол пішов танцювати. А ангел забрав душу дитини і поніс до раю.</p>
	<p>В той час вона зникла, і він її більше не бачив: ходив ще дванадцять літ на полонину з вівцями, тужив за нею і хотів ще з нею стрінутися, але вже не мож було.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Перегінське, Рожнятівського району, Івано-Франківської області 23 жовтня 1996 року Максимець Василь Онуфрійович (1929 року народження)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Бойківщини/">Фольклор Бойківщини</a></li>
	</ul>
</footer>
<!--#include virtual="/-/inc/general__page_end.inc" -->
