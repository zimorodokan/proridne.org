<!--#include virtual="/-/inc/general__page_start.inc" -->
<title>Як пропав заздрісний брат ☼ Українська народна казка ☼ Народна творчість</title>
<meta name="Description" content="Українська народна казка Покуття «Як пропав заздрісний брат» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Як пропав заздрісний брат.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Як пропав заздрісний брат <br><span class="article__headerDescription">Українська народна казка Покуття</span></h1>
	<p>Було два браття, оден був дуже багатий, а другий — дуже бідний. У того бідного було багато дітей, а багач був бездітний. От каже жінка бідного: — Чоловіче, пішов би ти до брата, може би дав якої муки, аби дітям щось зварити, бо ми вже гинем з голоду.</p>
	<p>Чоловік устав досвіта, зібрався і пішов. А брат його далеко жив. Він прийшов до него аж увечір. Прийшов та й каже:</p>
	<p>— Добрий вечір!</p>
	<p>А вони якраз вечеряють. Ідо него не говорять ні брат, ні жінка його. Не обзиваються, а він сів собі та й посидів. Вони мовчать, і він не знає, що говорити. Устав та й іде додому, бо вони не кажуть ночувати.</p>
	<p>Іде він лісом та й каже:</p>
	<p>— Боже мій, Боже, яка в мене біда! Жінка в мене голодна, діти голодні, я голоден.</p>
	<p>А то хтось каже:</p>
	<p>— Я твоя Біда.</p>
	<p>Він оглянувся кругом — не видно нікого. Іде він далі і знов повторює:</p>
	<p>— Боже мій, Боже, яка в мене біда! Жінка в мене голодна, діти голодні і я голоден.</p>
	<p>А то знов каже:</p>
	<p>— Я твоя Біда.</p>
	<p>Він оглянувся, а то жінка стоїть. Та й каже він:</p>
	<p>— Як ти моя біда, то ходи зо мною.</p>
	<p>— Добре, іду, — каже вона.</p>
	<p>Привів він її додому і розказує жінці, що він прийшов до брата, сказав «добрий день», а брат до него не говорив і жінка не говорила. І він посидів трошки і пішов додому, бо не казали ночувати. Та й розповів, як здибав у лісі Біду. Та й тоді каже чоловік:</p>
	<p>— Бідо, що з тобою робити? А вона каже:</p>
	<p>— Роби, що хочеш.</p>
	<p>— Я, — каже, — зроблю деревище, покладу тебе в него, віднесу на цвинтар і закопаю.</p>
	<p>А вона каже:</p>
	<p>— Най буде.</p>
	<p>Він зробив деревище та й каже:</p>
	<p>— Лягай, Бідо.</p>
	<p>Вона лягла в деревище, він забив її цвяхами і відніс на цвинтар, і там закопав. Та й вернувся додому, а жінка каже:</p>
	<p>— Пішов би ти рано в ліс та приніс якогось гілля, аби ми запалили. Як нема що їсти, то аби хоч тепло в хаті було.</p>
	<p>— Най буде, — сказав він, а на рано зібрався і пішов у ліс. Та й подумав він: «Тепер ще рано. Пан може прийти та й злапати мене.»</p>
	<p>Дивиться він, купка ріщя лежить, а коло того ріщя такий дуб росте великий. Він виліз на того дуба та й чекає. Але дивиться, ідуть збуї. Він ліг на галузу, щоби вони його не побачили, та й лежить. Порахував ті збуї — дванадцять їх. Прийшли вони, взяли з-під ріщя ключ, розімкнули своє підземне сховище і пішли в него. Побули вони там трохи та й повиходили. І пішли. Він знов порахував, кілко їх є, є дванадцять, всі повиходили. Він за ними дивився, доки їх видів.</p>
	<p>Як вони зайшла далеко, він зліз з дуба, узяв той ключ і розмикає то сховище. Заходить туди, а там золота, а там грошей — усього! Він не знає, що брати. Але думає: «Озму хліба й солонини, бо в мене діти голодні, жінка голодна». Набрав хліба й солонини, а потому набрав золота, вийшов, замкнув сховище, поклав на місце ключ і пішов.</p>
	<p>Прийшов він додому, нагодував жінку й дітей. Та й побудував собі нову хату, стайню, худоби та поля накупив. Уже розбагатів.</p>
	<p>А брат його дізнався, що він розбагатів. І каже до жінки:</p>
	<p>— Жінко, поїхали б ми до брата в гості.</p>
	<p>— Добре, поїдем, — сказала жінка.</p>
	<p>Зібралися вони і їдуть. Приїхали, а брат вийшов та й каже:</p>
	<p>— Хоч ти до мене й не говорив, але добре, що приїхав.</p>
	<p>Розпряг коні, взяв до стайні, а братови сказав іти до хати. Дав коням їсти, увійшов до хати і каже до жінки:</p>
	<p>— Клади все на стіл. Хоч, — каже, — брат до мене тоді й не говорив, ми його приймемо.</p>
	<p>І брат сів з жінкою за стіл, та й не їсть, не п’є — нічого. А брат його просить їсти, пити. Та й питає:</p>
	<p>— Чого ти не іш, не п’єш? Їж, пий.</p>
	<p>А той каже:</p>
	<p>— Ой, я би тебе щось запитався, але в тебе тут жінка, діти.</p>
	<p>— А в мене жінка, діти і я — то одно. Питайся. А він і питає:</p>
	<p>— Брате, скажи мені, як це ти так розбагатів? А він каже:</p>
	<p>— Ти пам’ятаєш, як я в тебе був? У мене не було тоді нічого, і ти до мене не говорив. А я йшов від тебе лісом та й казав: «Боже мій, Боже, яка в мене біда! Жінка в мене голодна, діти голодні, я голоден». А то каже хтось: «Я твоя Біда». Я оглянувся і не видів нікого...</p>
	<p>І він розповів братови, як закопав Біду і як побачив у лісі дванадцять збуїв.</p>
	<p>—...І вийшли збуї, замкнули сховище й пішли. Я порахував — є всі дванадцять, і я дивився за ними, доки їх видів, а тоді зліз з дуба, узяв ключ і розімкнув сховище. А там хліба, солонини, золота, грошей багато. Я подумав, що дома жінка й діти голодні, і взявся перший раз за хліб і солонину. А потому набрав золота, замкнув і пішов...</p>
	<p>А брат далі не їсть і не п’є. Господар просить брата:</p>
	<p>— Пий, їж. Чого ти не їш і не п’єш? Брат каже:</p>
	<p>— Ми вже збираємося додому.</p>
	<p>Виїхали вони на дорогу, і каже брат до жінки:</p>
	<p>— Поїдем на цвинтар Біду відкопати.</p>
	<p>Приїхали на цвинтар, відкопують Біду та й кажуть:</p>
	<p>— Бідо, ти є? А вона каже:</p>
	<p>— Є.</p>
	<p>— Ти йдеш з нами?</p>
	<p>— Йду, — каже Біда.</p>
	<p>І взяли вони Біду з собою. Привезли її додому, а на другий день їм коні погинули, на третій худоба погинула, на четвертий свині. А жінка каже:</p>
	<p>— Чоловіче, пішов би ти та ріщя приніс.</p>
	<p>— Най буде, я йду, — каже він.</p>
	<p>Приходить він у ліс — є та купка ріщя, що брат розказував, є той дуб. Виліз він на того дуба. Ідуть збуї. Він порахував їх — є дванадцять. Взяли ключ, розімкнули сховище, зайшли туди. Побули там, повиходили, замкнули й пішли. А він уже другий раз не рахував, скілко їх пішло. Зліз з дуба, взяв ключ, розімкнув і заходить туди. Коли чує голос:</p>
	<p>— Ага, ми тебе давно чекаєм. Ти вже у нас був. І там його убили. А жінка осталася з Бідою, і бідувала, і оплакувала чоловіка, і ждала його, і не могла дождатися.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Ганьківці, Снятинського району, Івано-Франківської області 12 квітня 1987 року Ворощук Калина Іванівна (1925)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Покуття/">Фольклор Покуття</a></li>
	</ul>
</footer>
<!--#include virtual="/-/inc/general__page_end.inc" -->
