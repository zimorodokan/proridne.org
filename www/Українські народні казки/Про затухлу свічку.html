<!--#include virtual="/-/inc/general__page_start.inc" -->
<title>Про затухлу свічку ☼ Українська народна казка ☼ Народна творчість</title>
<meta name="Description" content="Українська народна казка Подніпров’я (Наддніпрянщини) «Про затухлу свічку» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Про затухлу свічку.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Про затухлу свічку <br><span class="article__headerDescription">Українська народна казка Подніпров’я (Наддніпрянщини)</span></h1>
	<p>Було це дуже-дуже давно. Один багатий, ну дуже багатий чоловік, вирішив дізнатись, де кінець світу. Всі його збивали, щоб він не йшов шукати кінця світу, а він собі задумав і годі. Каже:</p>
	<p>— Збивайте мене, все одно піду пошукаю! Засуши мені, жінко, багато сухарів. А сала не давай, бо від нього треба багато води пити. Склади мені добру торбу, то я й піду.</p>
	<p>Раз задумав, то й пішов. Іде рік, два і більше, а кінця світу немає. Кого не спитає, ніхто не знає, де той кінець. От зустрів він одного старого діда та й питається:</p>
	<p>— Скажіть мені, чоловіче, де кінець світу?</p>
	<p>Старий чоловік каже, що є кінець, але до нього дуже довго йти. Треба йти глибоким яром, перейти його, а там буде на горі стояти невеличка будочка, вона дуже швидко обертається. Треба підождати, бо вона в якусь мить обертається трохи повільніше, ніж зазвичай. Вловити ту мить, вхопитись рукою за двері і вскочити туди. Там буде кінець світу.</p>
	<p>Подякував чоловік дідові та й пішов. Ще довго йшов і яром, і дорогою, поки вийшов на гору високу-високу. А там стоїть будочка, що дуже швидко обертається. Чоловік не може вхопитись за двері, щоб зайти туди. Але ось будка почала обертатися трохи повільніше, він вхопився за клямку дверей і вскочив.</p>
	<p>Дивиться, а там стоїть повнісінько свічок. Одні горять, другі догоряють, а треті вже не горять. Підходить до нього білий-білий старичок, а чоловік у нього питає, що це за свічки. Чого одні горять, інші догоряють, а ті вже потухли. А старичок каже:</p>
	<p>— Це коли народжується дитина, то загоряється свічка. А якщо догоряє, то людина скоро вмре. Ось і твоя свічка догоряє. А твоєї жінки ще буде довго горіти.</p>
	<p>Подивився чоловік — дійсно його свічка вже догоряє, а жінчина ще тільки до половини догоріла. Тоді він каже:</p>
	<p>— Поміняймо місцями мою і жінчину свічку, бо я ще хочу жити.</p>
	<p>А старичок каже:</p>
	<p>— Ні, так не можна. Яка догоряє, та людина мусить вмерти. Бо хто прийшов сюди, то звідси вже не вертається на землю. Ти будеш тут умирати.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>36 (5096). Про затухлу свічку. СУС порівн. 332. Записано 2008 року. Бай Ганна Пилипівна (1919). Черкаська область, Монастирищенський район, Аврамівка</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Наддніпрянщини/">Фольклор Подніпров’я (Наддніпрянщини)</a></li>
	</ul>
</footer>
<!--#include virtual="/-/inc/general__page_end.inc" -->
