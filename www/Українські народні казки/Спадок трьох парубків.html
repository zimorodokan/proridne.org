<!--#include virtual="/-/inc/general__page_start.inc" -->
<title>Спадок трьох парубків ☼ Українська народна казка ☼ Народна творчість</title>
<meta name="Description" content="Українська народна казка Закарпаття «Спадок трьох парубків» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Спадок трьох парубків.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Спадок трьох парубків <br><span class="article__headerDescription">Українська народна казка Закарпаття</span></h1>
	<p>Був один бідний-пребідний дідо. Не мав він нічого з господарства, тільки мав трьох хлопців і мачку, когута й косу. Коли він помирав, розділив він помежи сини ото, що мав. Найстаршому синови він дав косу, середущому когута, а наймолодшому мачку. Старший брат говорить:</p>
	<p>— Я, хлопці, піду щось заробити.</p>
	<p>Та й іде він, іде, проходить єден варош, другий, далі й третій. А ту якраз пшениця достигла. А ґаздове не знали, як збирати зерно, та почали по зерну стріляти. Той хлопець позирає:</p>
	<p>— Я вам покажу, як із зерном робити.</p>
	<p>Набив він косу, як має бути, і став косити пшеницю. Зійшлися ґаздове, позирають, як то красно, як то добре, як скошене зерно паде на землю. А хлопець узяв і зробив пару снопів. І показав, як треба зерно обмолотити. Взяв гордов і почав оббивати колос.</p>
	<p>Коли хлопець показав, як робиться з зерном, оті ґаздове просять:</p>
	<p>— Продай нам ото діло.</p>
	<p>Не зовуть, як то називається — коса. Не знають того. Хлопець відповідає:</p>
	<p>— Продам, але дайте мені тилько грошей, кілько можу понести. Заплатили вони парубкови, і парубок вернувся додому. І стали вони добре жити, бо вже мали гроші. Тоді середущий парубок каже:</p>
	<p>— Хлопці, і я піду. Та продам когута.</p>
	<p>І він пішов і прийшов у той варош, де його брат був. Припросився він у одного ґазди на ніч. А ґазда його питається:</p>
	<p>— Що то за звір?</p>
	<p>— То не звір. Увидите рано, в чотири години, як він вас ізжене. Ліг він собі на піч і когута поклав коло себе. Рано, в чотири години, когут запів. Став він піти кожну годину. А в тім вароші когутів не було. І той ґазда когута купив. Дав йому за когута много грошей, і парубок вернувся дому.</p>
	<p>Самомолодший брат почав йойкати, що він несе свою мачку продати. Іде він і попав точно в той варош, де його браття були. І попав саме до того ґазди на ніч. Ліг він на піч спати, а мачку положив коло себе. Та як задули лампу, миші почали бігати по хижі. Мачка почала ті миші їмати. І наносила за ніч цілу купу.</p>
	<p>Коли ґазда рано устав, він побачив чудо. Велика купа мишей! І почав парубка благати, щоби він продав тото. Дав багато грошей, і парубок забрався дому. Радий був ґазда. Але він забувся спитати, що воно їсть. Парубок уже був досить далеко, а ґазда за ним біжить і гойкає:</p>
	<p>— Слухай, я забув спитатися, що воно їсть! Парубок отвічає:</p>
	<p>— Що йому дасте, то буде їсти. При біді й квас.</p>
	<p>А той ґазда був мало глухий. І йому причулося, же мачка буде їсти «і вас». Приходить він дому та говорить жінці:</p>
	<p>— Ой купили ми біду. Та воно все їсть, а при біді і нас. Почали вони мачку бити, гонити. Мачка втікла на під, а вони взяли й хижу запалили. Хижа горіла, а мачка утікала з хижі на хижу, з пода на під. А вони так і палили хижу за хижою. Так, що осталася одна церква. Мачка втікла на церкву. Ґаздове й церкву запалили. Церква була дерев’яна, і вона згоріла. Тоді вони почали думати, що робити далі.</p>
	<p>Вони пішли в ліс, почали рубати січ, будувати хижі. Коли побудували хижі та церкву, стали вони думати, що з тою просікою робити. На тото приходить самоменший парубок, що продав мачку. Але його не впізнали, бо вже пройшли роки, і він виріс. Каже їм:</p>
	<p>— Заплатіть мені, і я вам скажу, що вам робити. Купіть три міхи соли, посійте на тій просіці й будете мати свою сіль.</p>
	<p>Вони йому заплатили і так зробили, посіяли сіль. Виросла жалива. А жалива жалить. Кожний ґазда ішов і дивився, як сіль росте. Та й кожного жалива обжалювала. Кожний казав:</p>
	<p>— Буде файна сіль, солена.</p>
	<p>Тота жалива росла, і з’явився на ту просіку медвідь. І ходить, і толочить ту «сіль». І тоти ґаздове стали радитися, хто би вигнав відти того звіря. То був такий тупий народ, що не знав нич.</p>
	<p>А парубкови, видно, бог помагав. Попадає він знов у тото село. І ґаздове йому говорять і не впізнають, же то він їм мачку продав:</p>
	<p>— Заплатиме великі гроші, і він буде в нас попом.</p>
	<p>І став він ходити в ту просіку та вбив того медвідя. І тоді стала добре «сіль» рости. І того парубка поставили попом. А парубок не знав ніякої одправи Божої, тилько знав єдно: «Алілуя, алілуя!» Та людям казав: що буде він робити, тото би й люде робити. А сам був озутий в бочкорах. Коли почав махати кадилом і співати «алілуя, алілуя», грань упала йому в бочкори, і загорілася онуча. Став він дробіцькати ногами. А люде за ним. Та були такі жони, що не могли вже дробіцькати, вийшли з церкви та ідуть дому. А назустріч їм ідуть жони до церкви. Та й питаються, що за свято. А жони відповідають:</p>
	<p>— Свято дробіцькання.</p>
	<p>Я вчора був на тім святі, і піп ще й теперка дробіцькає.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Туриця, Перечинського району, Закарпатської області 28 березня 1991 року Коба Михайло Андрійович (1929 року народження)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Закарпаття/">Фольклор Закарпаття</a></li>
	</ul>
</footer>
<!--#include virtual="/-/inc/general__page_end.inc" -->
