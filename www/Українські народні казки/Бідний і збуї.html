<!--#include virtual="/-/inc/general__page_start.inc" -->
<title>Бідний і збуї ☼ Українська народна казка ☼ Народна творчість</title>
<meta name="Description" content="Українська народна казка Покуття «Бідний і збуї» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Бідний і збуї.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Бідний і збуї <br><span class="article__headerDescription">Українська народна казка Покуття</span></h1>
	<p>В одному селі був такий бідний чоловік, що не мав ні худоби, ні поля. Все ходив на роботи. Що заробив, тим жив. І завидував своїм сусідам, що вони ліпше живуть, а він не має нічого. Хата в него старенька, паде вже. Каже він до жінки:</p>
	<p>— Чого ми так бідуєм? Що нам робити? А вона йому:</p>
	<p>— Ади, тут наш недалекий сусід так файно жиє, так усе має. Запитайся його, що то треба робити, аби було відки жити.</p>
	<p>— Добре, я запитаюся, — сказав чоловік. Прийшов він до того недалекого сусіди та й каже:</p>
	<p>— Порадьте мене, що я маю робити, аби мені було якось легше. Я бідую.</p>
	<p>А той ґазда йому й каже:</p>
	<p>— Треба дідькови душу записати, та й будеш мати все. А чоловік бідний:</p>
	<p>— Я би-м записався, але не знаю, де той дідько, куди до него йти.</p>
	<p>— Іди, — каже, — за далекі ліси, там така пустиня є, таке каміння. Там найдеш дідька і запишеш йому душу.</p>
	<p>Збирається чоловік, бере в торбину хліба та й іде. Іде він та й іде, довго йде. Уже минув ліси, уже видить велике каміння. Вздрів він, що дуже-дуже далеко пройшла якась людина. Дивився він, де та людина діється, куди вона піде. Нарешті воно зникло. Як було, так зникло. А він той пляц тримає на очах, аби не заблукав десь убік, а просто йшов на той пляц.</p>
	<p>Доходить до того пляцу, де та людина зникла, а там лежить плита. Попробував ту плиту відвернути, а там діра. Лізе він в ту діру. А тамка зробилося ясно, рівний пляц там е і хата. Зайшов він до хати, а там сидять кругом стола дванадцять чоловіків. Він входить та й каже:</p>
	<p>— Добрий день, панове дідьки! Вони йому відповідають:</p>
	<p>— Сідайте. Він сів.</p>
	<p>— А чого ви до нас прийшли?</p>
	<p>— Панове дідьки, я хочу вам свою душу записати.</p>
	<p>— Чого?</p>
	<p>— Та того, що я дуже бідую, не маю відки жити. Хату маю стареньку, та й та паде вже. Хочу вам записати душу, може, ви мені щось поможете.</p>
	<p>— Гай, бери пиши.</p>
	<p>Та й записали його там. Каже оден з них чоловікови:</p>
	<p>— Гай, ходи за мною.</p>
	<p>Вводить його той до комори, а там кругом бочки з грішми стоять.</p>
	<p>— Мішок маєш?</p>
	<p>— Та маю гозди торбину.</p>
	<p>— Що з сеї торбини? То треба мішка.</p>
	<p>Дали вони йому свій мішок. Насипали йому грошей трохи не півміха та й кажуть:</p>
	<p>— Гай, бери.</p>
	<p>Він попробував та й не годен винести той мішок наверх. Тоді взяв оден ті гроші і виніс нагору. Завдали йому на плечі та й кажуть:</p>
	<p>— Гай, неси. Але не кажи нікому, що ти в нас був.</p>
	<p>— Йой, я не скажу нікому.</p>
	<p>— Бо як скажеш, то будем тебе мучити. А то не дідьки були, то збуї.</p>
	<p>Відійшов він трохи з тим мішком, найшов підходящий пляц, висипав трохи грошей, сховав, а решту поніс додому. Приніс додому, висипав, тоді вернувся за тими, що сховав, і ще тоти приніс.</p>
	<p>Тоді купив собі корову, коні, віз, плуг, борони — все, що треба було. Накупив поля, зачав будуватися.</p>
	<p>А людям стало дивно й страшно. Відки сей чоловік має гроші? І будується, і поле купив, і всього накупив. Відки це? Чи він десь ходить красти, чи він когось убиває? Відки він бере? І людям не терпиться, доносять се до жандармерії. Приходять жандарми та й питають його:</p>
	<p>— Відки ти се маєш? Ти ж, чоловіче, був бідний. Зачали його притискати, би сказав, а він їм:</p>
	<p>— Не скажу, бо мені казали не казати.</p>
	<p>— Хто тобі казав? Не хоче казати.</p>
	<p>— Не хочеш казати, то ми тебе забираєм і замикаєм. І не відпустим, поки ти не скажеш.</p>
	<p>— Мені казали не казати, і все.</p>
	<p>— А хто тобі казав не казати?</p>
	<p>І дотисли до того, що він сказав:</p>
	<p>— Дідьки мені сказали не казати.</p>
	<p>— А де тоти дідьки?</p>
	<p>— Там далеко. За лісом.</p>
	<p>— Веди нас показувати.</p>
	<p>— А я не годен з вами йти.</p>
	<p>— Ми будем тебе вести, а ти будеш нам показувати.</p>
	<p>Беруть його і ведуть на той пляц, де він видів дідька. Прийшли до тої плити, відвернули її, а там діра. Зібралося їх багато, тих жандарів і війська, і пішли вони в ту діру. Влізли — а там хата. Вони туди зайшли, жандари й військо, та й тих збуїв похапали, пов’язали і забрали відти. Та й гроші забрали. А чоловікови нічого не було. Збуїв закували, і вони пропали в темницях. А тому чоловікови вже ніхто нічого не казав.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Торговиця, Городенківського району, Івано-Франківської області 20 травня 1989 року Липчук Параска Петрівна (1913 року народження)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Покуття/">Фольклор Покуття</a></li>
	</ul>
</footer>
<!--#include virtual="/-/inc/general__page_end.inc" -->
