<!--#include virtual="/-/inc/general__page_start.inc" -->
<title>Піп і його слуга ☼ Українська народна казка ☼ Народна творчість</title>
<meta name="Description" content="Українська народна казка Закарпаття «Піп і його слуга» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Піп і його слуга.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Піп і його слуга <br><span class="article__headerDescription">Українська народна казка Закарпаття</span></h1>
	<p>Мав чоловік три сини. І оті сини були дуже ліниві. Коли б отець подбав, то їли б. Раз старший син розсердився і каже:</p>
	<p>— Няню, я тобі укажу, що зароблю гроші.</p>
	<p>Зібрався і йде по світу. Прийшов на одне село. А там піп стояв на своїх воротах і дивився горі-долу вулицею. Старший син прийшов до попа, поклонився:</p>
	<p>— Добрий ранок.</p>
	<p>— Доброго здоров’я! Куди ти, легіню, йдеш?</p>
	<p>— Я йду, чи не найняв би ся служити.</p>
	<p>— Та ходи ти до мене служити.</p>
	<p>Зайшли вони на фару та почали домовлятися. Піп говорить:</p>
	<p>— Слухай ти, легіню, будеш у мене служити, айбо чи пристанеш на таке: коли ти на мене розсердишся, я тобі видеру ремінь з хребта. А коли я на тебе, то ти мені.</p>
	<p>Леґінь на це пристав. Переспав у попа ніч, а рано встає і питає, що тепер має робити.</p>
	<p>— Та підеш з гусьми на толоку.</p>
	<p>Хлопчище погнав гуси на толоку, айбо голоден, їсти йому не дали. Піп обіцяв, що принесе.</p>
	<p>Хлопець чекає, чекає, сніданок не несуть. Аж у шість годин приходить піп і питає його:</p>
	<p>— Чи ти, неборе, не голоден?</p>
	<p>— Де б у чорта не голоден!</p>
	<p>— Ти, видно, сердишся на мене!</p>
	<p>— Де б не сердився, коли ви з мене знущаєтесь!</p>
	<p>— Ну, лягай, най тобі видеру ремінь з хребта!</p>
	<p>І піп вирізав хлопцеві ремінь з хребта і відправив хлопця додому:</p>
	<p>— Ти мені недобрий слуга! Хлопець прийшов додому смутний.</p>
	<p>Зібрався середущий син:</p>
	<p>— Будете видіти, що я вам, няньку, зароблю гроші!</p>
	<p>І він попав до того попа служити, та і йому зле повелося, бо і йому піп видер ремінь з хребта.</p>
	<p>Наймолодший брат Іван ударився в груди й каже:</p>
	<p>— Я, няньку, зароблю гроші усім нам!</p>
	<p>І зібрався, і йде. Потрапив у те саме село і попав до того самого попа. Красно поклонився. Піп його питає:</p>
	<p>— Куди ти, хлопче, подорожуєш?</p>
	<p>— Шукаю службу.</p>
	<p>— Та ходи до мене служити. Зайшли на фару і почали домовлятися:</p>
	<p>— Ну, слухай, хлопче: коли ти на мене розсердишся, то я тобі видеру ремінь з хребта, а як я на тебе, то ти мені. Чи пристаєш на се?</p>
	<p>— Пристаю! Лиш скажіть мені, доки вам треба служити та й яку ви даєте плату слузі?</p>
	<p>— Будеш мені служити, доки зозуля не буде кувати, а плата п’ятсот золотих.</p>
	<p>— Добре, але маєте мені давати такий харч, який самі їсте.</p>
	<p>Піп пристав. І Йван зостався у попа служити. Раненько пробудився і просить роботу.</p>
	<p>— Підеш з гусьми на толоку. Їсти я тобі винесу.</p>
	<p>Іван з гусьми зібрався на толоку і чекає сніданок. Сонце вже високо, а попа не видно, Іван голоден. Що він надумав? Вирубав собі жердь і всі гуси побив. Одну обскуб, наклав огню та пече. Другі гуси склав навколо себе у круг. Наївся, напився, ліг межи гуси та спить.</p>
	<p>Приносить піп Іванові їсти:</p>
	<p>— Що ти, Іване, наробив, невже ти гуси побив?</p>
	<p>— Ой, ні, отче, гуси якнайкраще, смачно пасуться. Чи ви не сердитесь?</p>
	<p>— Ні, не серджуся!</p>
	<p>І пішов піп додому. А вдома каже попаді:</p>
	<p>— Не гаразд, бо Іван побив усі гуси! Яку йому дамо завтра роботу?</p>
	<p>— Хіба кури годувати? — каже попадя. Ввечері, як Іван вернувся, каже йому піп.</p>
	<p>— Ну, Йване, завтра встанеш рано та будеш годувати кури. Ото легка робота.</p>
	<p>Іван рано встав і кидає курям кукурудзи. Нараз прийде одна, далі друга. Іван собі думає:</p>
	<p>— Це біда! Одна курка від другої їсть.</p>
	<p>Узяв прутик та вбив усі п’ятдесят курей і склав коло кукурудзи.</p>
	<p>Приходить піп і видить, що Іван усі кури побив.</p>
	<p>— Що ти, Іване, дієш?</p>
	<p>— Що я, отче, дію? Дію гаразд, бо тепер красно їдять, а перше їли одна від другої! Та ніби ви, отче, сердитесь?</p>
	<p>— Ні, не серджуся. Вернувся піп до хижі й каже:</p>
	<p>— Жоно, не гаразд. Іван усі кури побив! Що з ним будемо робити?</p>
	<p>— Завтра най іде орати.</p>
	<p>Запрягли чотири воли і пішли орати. Піп тільки завів йому воли на ниву й каже:</p>
	<p>— Ори ти, Іване, сам, а я йду за обідом!</p>
	<p>Іван кілька разів обійшов ниву, а далі став і дивиться, чи піп не йде з обідом. Піп не йшов.</p>
	<p>Що Іван надумав? Убив сокирою вола, наклав огню і пече м’ясо. Як наївся, остаток закопав у землю, а хвіст відрізав та заклав другому волові в рот.</p>
	<p>Піп вернувся з обідом.</p>
	<p>— Що ти, Іване, наробив?</p>
	<p>— Що я наробив? Воли поголодніли, та один другого з’їв! Ачей ви, отче, сердитесь?</p>
	<p>— Ні, не серджуся.</p>
	<p>Приходить піп додому і говорить жоні:</p>
	<p>— Не гаразд! Іван зарізав вола і велику шкоду нам вчинив.</p>
	<p>— Знаєш що? — каже попадя. — Ззарання збуди матір та най вилізе на горіх та кукає, як зозуля.</p>
	<p>Так і вчинили. Раненько піп збудив Івана і каже:</p>
	<p>— Уставай, Іване, бо зозуля кукає. Вже тобі минув рік. Іван устав, вийшов на двір і слухає зозулин голос. А далі додумався. Витяг рушницю й стрілив у зозулю. Попові не сказав нічого, вернувся до хижі і ліг спати.</p>
	<p>Піп, коли вийшов на двір, увидів під горіхом мертву матір. Дуже зажурився:</p>
	<p>— Іван убив маму! Що з ним маємо робити?</p>
	<p>— Вижени його спати на оборіг і запали з ним сіно, — каже попадя.</p>
	<p>Піп прийшов до Івана й каже:</p>
	<p>— Ввечері підеш спати на оборіг! Айбо у попа були чотири обороги. Іван пішов спати.</p>
	<p>Вночі піп підпалив оборіг, і від нього всі чотири загорілися й згоріли.</p>
	<p>Вернувся до хижі спокійний, думаючи, що Іван згорів. А рано заходить Іван і вклоняється:</p>
	<p>— Добрий ранок, отче,</p>
	<p>— Де ти спав, Іване?</p>
	<p>— Я спав на хліві.</p>
	<p>— А ввечері де будеш спати?</p>
	<p>— На хліві.</p>
	<p>Уночі запалив піп і хлів. Згоріла й худоба, і велике майно. Рано Іван заходить і вклоняється:</p>
	<p>— Добрий ранок, отче.</p>
	<p>— Де ти, Іване, спав?</p>
	<p>— Я спав на фарі .</p>
	<p>— А де будеш спати ввечері?</p>
	<p>— Буду спати на фарі.</p>
	<p>Тепер пін став радитися з жоною, що мають діяти.</p>
	<p>Знаєш що, жоно? Я додумався фару полити гасом, запалити, лиш книги забрати і втікти.</p>
	<p>Піп зсипав книги у мішок і фару запалив. А Іван побачив, що робить піп. Скоро книги покидав з мішка, лиш одну лишив кінець ніг, а другу кінець голови і заліз у мішок.</p>
	<p>А коли фара почала горіти, піп ухопив мішок на плечі й давай тікати. Як вийшли з села і добігли до річки, говорить піп попаді:</p>
	<p>— Ой, які тяжкі божі книги!</p>
	<p>Коли переходили річку розтокою, де треба було брести, Іван з мішка тихо говорить попові:</p>
	<p>— Тримай вище, отче, вище! Бо мені ноги мочаться. Піп каже попаді:</p>
	<p>— Чуєш? Божі слова говорять...</p>
	<p>Перейшли на заріччя і розклалися спати. Піп розв’язує мішок, бере книгу і хоче молитись. А Іван виліз із мішка:</p>
	<p>— Добрий вечір, отче! Піп оглядається:</p>
	<p>— Та ти тут, Іване?</p>
	<p>— Ой, я тут, бо ще зозуля не кувала, ще я не дослужив рік.</p>
	<p>— Та скажи ти мені, Іване, де ти тепер будеш спати?</p>
	<p>— Де буду спати? Та лиш з вами, на заріччі. Я буду спати від коди, а ви у середині, а попадя від берега.</p>
	<p>Піп відкликав попадю набік, і почали радитись, що як Іван засне, та штовхнуть його у ріку.</p>
	<p>Вночі Іван, як усі поснули, переклав попадю до води, а сам ліг від берега. Будить попа.</p>
	<p>— Вставай, отче, бо Іван заснув. Кидаймо його у воду.</p>
	<p>Піп взяв за ноги, а Іван за голову, розмахнули попадею і кинули у воду.</p>
	<p>Тут впізнав піп Івана й каже:</p>
	<p>— Та ти, Іване, тут? Ти мене добре уладив! Позбавив ти мене жони.</p>
	<p>— Ачей ви, отче, сердитеся на мене?</p>
	<p>— Ой, ні, не серджуся! Ну, Іване, коли ти мене так уладив, то я тепер з тобою йду на мандрівку.</p>
	<p>Так вони обоє йдуть по світу. Зустрічають циганина. Питає їх циганин:</p>
	<p>— Куди ви йдете, люди?</p>
	<p>— Йдемо на мандрівку!</p>
	<p>— Візьміть і мене.</p>
	<p>— Ходи, циганине, — каже Іван. Ідуть далі і стрічають жебрака.</p>
	<p>— Куди ви йдете, люди?</p>
	<p>— Йдемо мандрувати.</p>
	<p>— Прийміть і мене!</p>
	<p>Іван прийняв і жебрака. Ідуть уже четверо. У дорозі застала їх ніч. Прийшли вони до одної молодої жінки, красно вклонилися, і Іван проситься:</p>
	<p>— Невісточко, чи ми не переспали б у вас?</p>
	<p>Молода жінка понурила голову і подумала: «Що на се сказати?»</p>
	<p>— Люди, най би ви в мене спали, айбо до мене прийде велика повінь, і я за вас не відповідаю, як утопитеся.</p>
	<p>Піп каже, що він не вміє плавати, і дуже злякався.</p>
	<p>— А ти вмієш? — питає Іван жебрака.</p>
	<p>— Трохи вмію.</p>
	<p>— А ти, циганине, вмієш?</p>
	<p>— Я так умію плавати, як камінь.</p>
	<p>Іван був хитрий і зрозумів, що повінь — то невістчин коханець. Жебрака поклав спати на піч, циганина на кут, а попа на горище у корито, щоб не втопився. Як усіх порозкладав, лампу загасив, і всі заснули.</p>
	<p>Айбо Іван не спить. Лежить на лавиці під самим вікном і чекає повені. Вночі чує, щось під хижею талапає. Далі чує, хтось постукав у вікно й тихим голосом кличе:</p>
	<p>— Марічко, чи спиш? Уставай скорше! А Іван Маріччиним голосом відповідає:</p>
	<p>— Йди собі геть, неборе, бо у мене подорожні люди сплять! Не можу тебе пустити.</p>
	<p>— Марічко, на, приніс я тобі палінки і калач, і ковбасу, та най не несу назад додому...</p>
	<p>Іван був дуже голоден, відчинив вікно і все взяв. Склав на стіл і почав їсти. Пробудився жебрак і питає:</p>
	<p>— Що ти, Іване, їси? Дай і мені трохи, бо я дуже голоден.</p>
	<p>Іван поліз у кишеню, знайшов там качан кукурудзи і подав жебракові. Жебрак спробував укусити качана, айбо не міг, І питає Йвана:</p>
	<p>— Що се, Йване?</p>
	<p>— Се ковбаса! Як не можеш їсти сиру, то йди спечи!</p>
	<p>На куті лежав циганин, і в темноті світилися його зуби, як жар. Жебрак підійшов до печі й поклав качан циганинові в зуби і держить: трохи почекав, й далі каже:</p>
	<p>— Іване, айбо се не печеться!</p>
	<p>— Ну, коли не пече, то бери води і залий огонь. Жебрак зачерпнув води і налляв циганові повен рот. Циганин налякався і заревів:</p>
	<p>— Йой, йой, люди! Вода! Повінь!</p>
	<p>Пін це почув і почав у кориті так колисатися, що упав з горища й потовкся.</p>
	<p>А Іван відчинив вікно і втік. І йде собі, думаючи:</p>
	<p>«Хоч я гроші й не заробив, та обдурив попа».</p>
	<p>І пішов мандрувати по світу і, може, ще й нині мандрує.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p>Піп і його слуга. «Сравнительный указатель сюжетов: Восточнославянская сказка / Сост. Л. Бараг, И. Березовский, К. Кабашников, Н. Новиков. — Л.: Наука, 1979.» — 1000. Подається за: «Закарпатські казки Андрія Калина / Запис текстів і вступ, стаття П. Лінтура; Упорядник Г. Ігнатович. — Ужгород: Закарпатське обласне видавництво, 1955.», с. 195 — 201. Варіанти: Ревть — «Як чоловік відьму підкував, а кішку вчив працювати: Закарпатські народні казки. Гумор та сатира / Запис текстів та впорядкування П. Лінтура. — Ужгород: Карпати, 1966.», с. 191 — 195; Гандера — «Дідо-всевідо: Закарпатські народні казки / Запис текстів та впорядкування П. Лінтура. — Ужгород: Карпати, 1969.», с. 194 — 197; Плешинець — Архів П. В. Лінтура.; Грига — Архів П. В. Лінтура.; Гебрян — Архів П. В. Лінтура.</p>
			<p><a href="/Український фольклор Книги/Петро Лінтур ☼ Зачаровані казкою/">Зачаровані казкою: Українські народні казки Закарпаття в записах П. В. Лінтура</a> [Упорядники І. М. Сенька та В. В. Лінтур; вступна стаття, примітки та словник І. М. Сенька; післямова П. В. Лінтура; Редколегія: В. І. Данканич, О. І. Дей, П. К. Добрянський та ін.; Художник М. М. Дем’ян]. — Ужгород: Карпати, 1984. — 528 с, іл. (Бібліотека «Карпати»).</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Закарпаття/">Фольклор Закарпаття</a></li>
	</ul>
</footer>
<!--#include virtual="/-/inc/general__page_end.inc" -->
