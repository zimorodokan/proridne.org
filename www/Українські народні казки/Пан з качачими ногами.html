<!--#include virtual="/-/inc/general__page_start.inc" -->
<title>Пан з качачими ногами ☼ Українська народна казка ☼ Народна творчість</title>
<meta name="Description" content="Українська народна казка Бойківщини «Пан з качачими ногами» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Пан з качачими ногами.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Пан з качачими ногами <br><span class="article__headerDescription">Українська народна казка Бойківщини</span></h1>
	<p>Жили собі чоловік з жінкою і мали доньку. Донька була не дуже гарна. А кожного року зимою ходили на вечорниці. По сусідах пряли нитки, і файні дівки сідали завше під лямпочку. А тота нефайна все возьме куделю та й у кут сяде. До тих файних дівок приходили хлопці, обіймали їх, говорили з ними, а з тою нефайною — ніхто.</p>
	<p>Тота нефайна старалася, завше все повісмо пряла. А тоти файні, як кажуть, практикували, не дуже роботу пильнували.</p>
	<p>Приходить раз на ті вечорниці пан. Сказав «добрий вечір», подивився по всіх дівчатах і сідає коло тої нефайної. Хлопці подивилися на то й нічого не сказали. А той пан цілий вечір коло неї просидів. А як розходилися, каже:</p>
	<p>— Аби ти й завтра прийшла на вечорниці. А вона йому:</p>
	<p>— Прийду.</p>
	<p>Другого вечора прийшла вона на вечорниці. Приходить і він. Подивилася вона, як він поріг переступав, — а в него качачі ноги. Сів коло неї, говорить. А потім вийшли надвір, йдуть додому, і він їй знову каже:</p>
	<p>— Аби прийшла на вечорниці і завтра.</p>
	<p>— Нє, я не прийду.</p>
	<p>— Як не прийдеш на вечорниці, помре твоя мама.</p>
	<p>— Най помирає, я не прийду.</p>
	<p>І не прийшла вона. І вмерла мама. Три дни він не приходив. Четвертої днини приходить, а вона — нє. Приходить він до неї під хату і каже:</p>
	<p>— Аби завтра прийшла.</p>
	<p>— Нє, не прийду.</p>
	<p>— Як не прийдеш, помре тобі тато.</p>
	<p>— Най помирає, але я не прийду.</p>
	<p>Помер і тато. Не приходив він три дни. Четвертої днини приходить — її на вечорницях нема. Він знов іде під її хату і через вікно говорить:</p>
	<p>— Аби завтра прийшла на вечорниці.</p>
	<p>— Прийду.</p>
	<p>Вона прийшла. І говорили вони, а що говорили, я не знаю. Вона пряла і звила собі всі нитки на клубок. А як скінчилися вечорниці, ідуть вони й говорять. Вона йому до плаща, до ґудзика, причепила нитку. Він іде, а клубок розмотується. І цілий клубок розмотався. Вона за тою ниткою іде, йде, доки нитки стане. Коли нитка закінчилася, вона зробила на тому місці знак і пішла додому.</p>
	<p>Другого вечора приходить він — її нема. Каже знов у вікно:</p>
	<p>— Аби завтра прийшла на вечорниці.</p>
	<p>— Нє, не прийду.</p>
	<p>— Як не прийдеш, то помреш.</p>
	<p>— Най вмираю — не піду.</p>
	<p>Не мала вона вже ні тата, ні мами, бо померли. Мала тілько вуйка. Прийшла до вуйка і каже:</p>
	<p>— Вуйку, коли я помру, аби ви мене в домовину не клали, як людину, горілиць, а долілиць, животом донизу.</p>
	<p>І вона померла. Померла, і так її погребли, як вона казала. Погребли на цвинтарі. А через три дни вона встала і прийшла додому. Прийшла і лягла собі на ліжко.</p>
	<p>А в ту хату, як і всюди буває, діти пішли щось шукати. Бо там тато вмер, мама вмерла, дівка вмерла — там щось має бути. Діти входять до хати — тота лежить на ліжку. Діти увиділи її, напудилися і втекли. Прийшли додому й кажуть:</p>
	<p>— Так і так, тота Маруся дома.</p>
	<p>Тих дітей родичі не вірять у таке, ідуть дивитися — точно, вона дома.</p>
	<p>І пішла поголоска, що в тім і тім селі вмерла мати, вмер отець, вмерла донька і воскресла. Прийшла та поголоска до одного пана. Пан каже:</p>
	<p>— Тота дівка в мене колись робила на жнивах. А в того пана був син, і каже він:</p>
	<p>— Тату, я йду дивитися, чи правда то, чи неправда.</p>
	<p>Зібрався панський син, пішов у тото село, найшов собі товаришів і питається їх, чи то правда. Хлопці йому кажуть:</p>
	<p>— Правда. Вона вернулася з цвинтаря.</p>
	<p>— Ходім, — каже, — туди, я би хотів видіти ту дівчину.</p>
	<p>А та дівчина, як воскресла, дуже-дуже файна стала. Така прекрасна, що на селі такої більше не було. Хлопці привели того панського сина, пару хвилин у хаті посиділи і пішли. А панський син лишився. Лишився та й говорить з нею:</p>
	<p>— Вийди за мене заміж. Вона каже:</p>
	<p>— Як я можу за тебе йти, як я така бідна?</p>
	<p>— Най буде. Я тебе полюбив, хочу з тобою женитися.</p>
	<p>Вона на тото не відповіла нічого. Він виздоровкався, пішов додому і каже татови панови:</p>
	<p>— Я буду з нею женитися.</p>
	<p>А пан йому:</p>
	<p>— Як ти будеш з нею женитися, як вона така нефайна? А син:</p>
	<p>— Вона така файна, що більше на селі такої нема.</p>
	<p>А до неї до хати приходить пан з качачими ногами і каже:</p>
	<p>— Хто тобі сказав, аби тебе погребли долілиць?</p>
	<p>— Ну хто? — каже. — Я сама собі надумала. Він їй:</p>
	<p>— Дивися на мої ноги. Мої ноги вже не качачі, а такі, як у всіх людей.</p>
	<p>Вона питається:</p>
	<p>— А чого в тебе таке сталося?</p>
	<p>— Бо як я був малий, то мене мама так кляла: «Аби ти так сувався, як качка сувається». І так мені ся стало, що я ходив качачими ногами. Якби ти не воскресла, я би ходив так до самої смерти.</p>
	<p>Він подякував їй, забрався й пішов. А той панський син прийшов, і вони поженилися. Я був на тім весіллю, пив, їв, у роті сухо було, а в животі ніби віником позамітав. І байці конець, розбився горнець.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Ясень, Рожнятівського району, Івано-Франківської області 21 липня 1994 року Лучканич Василь Павлович (1916 року народження)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Бойківщини/">Фольклор Бойківщини</a></li>
	</ul>
</footer>
<!--#include virtual="/-/inc/general__page_end.inc" -->
