<!--#include virtual="/-/inc/general__page_start.inc" -->
<title>Зіронька ☼ Українська народна казка ☼ Народна творчість</title>
<meta name="Description" content="Українська народна казка Гуцульщини «Зіронька» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Зіронька.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Зіронька <br><span class="article__headerDescription">Українська народна казка Гуцульщини</span></h1>
	<p>В одному селі була вдова, мала одну дівчинку. Назвала її мама Зіронькою і дуже тішилася нею. А дєдя її помер, як Зіронька була ще мала. Бідна була та вдова, лиш тільки кізочку тримала. Та й Зіронька ходила ту кізочку пасти. Та дівчинка була така красна, що в світі було трудно таку знайти.</p>
	<p>Пішла Зіронька пасти кізочку під самий ліс і заснула. І коза заблукала в темному лісі. А це вже смеркалося, вже стемнілося. Дівчинка боялася іти в ліс шукати кізочку, думала, що її вовк із’їв. І зачала дуже плакати.</p>
	<p>Але йде з долини старенький дідок, дуже старенький. Зупинився він коло дівчинки та й питає її:</p>
	<p>— Чого ти, дівчинко, так плачеш?</p>
	<p>— А як мені не плакати, дідику, коли в мене кізочка пропала в лісі? А я боюся йти шукати її, бо вже стемнілося. Що мені мама скаже дома?!</p>
	<p>— А як тебе звати, дівчинко?</p>
	<p>— Зіронька мене звати.</p>
	<p>— Не плач, я зараз твою кізоньку виведу з лісу. Пішов дідок у ліс і виводить кізоньку.</p>
	<p>— На тобі, — каже, — дівчинко, твою кізоньку і не плач. Каже дівчинка Зіронька:</p>
	<p>— Добре, дідуську, але де я буду ночувати? Бо вже темно.</p>
	<p>— У мене будеш ночувати, — каже дідок, — а рано підеш собі до свеї хати.</p>
	<p>Повів її дідок до свеї хатинки, маленької-маленької, одно лиш віконечко в ній було. Погодував дівчинку дідок, постелив їй на лаві і сказав:</p>
	<p>— Відпочивай, дівчинко, а рано підеш собі з кізонькою додому. Рано дівчинка устала та й дивиться по тій хатинці, а то так багато скрипок і сопілок у дідика на клинках висять. Аж очі сіяють, як дивитися на них.</p>
	<p>— Ви музикант, дідусю, — каже дівчинка, — що у вас стільки скрипок є?</p>
	<p>— Так, Зіронько, я музикант, граю на скрипці.</p>
	<p>Як узяв дідок скрипку до рук, як заграв, то дівчинка аж істремтіла.</p>
	<p>Вона зроду не чула такої музики.</p>
	<p>— Дідуську милий, якби хтось мене навчив так грати, то віддала би все, що маю.</p>
	<p>Дідусь усміхнувся та й сказав Зіроньці:</p>
	<p>— Я тебе зараз навчу грати.</p>
	<p>— Та як, дідусю, навчите? То учать по рокови, по два й по три, та й то не годні добре навчитися, а ви кажете, що зараз мене навчите.</p>
	<p>Подав дідок дівчинці скрипку в руки і сказав:</p>
	<p>— Ану клади пальці на струни, а в другу руку бери смик і тягни по струнах.</p>
	<p>Дівчинка потягла смиком по струнах, і скрипка так заграла! Так, як би сам дідок грав. А дідок каже:</p>
	<p>— То скрипка зачарована. Лиш по ній кивати пальцями та й смиком, і вона сама грає.</p>
	<p>Дідок посяг на полицю і подав дівчинці сопілку.</p>
	<p>— Ану дуй у сопілку.</p>
	<p>Подула дівчинка в сопілку, і сопілка так заграла, що в світі не годен ніхто так заграти. Два таланти їй дідок дав, грати на скрипці і в сопілку.</p>
	<p>— Тепер іди до свеї хати, і нехай мама не журиться. Я тебе обдарував двома талантами, такими, що проживеш з ними цілий свій вік. І твої діти проживуть. Бо тебе не тільки будуть просити грати весіллями й забавами, а будуть приїхати за тобою з королівств і з царського двору.</p>
	<p>І обцілувала Зіронька діда за такий дар великий. Дідок сказав так:</p>
	<p>— Молися за мене богу, що я тебе обдарував. Я обдарував тебе, бо ти бідна дівчинка, напівсирота. Мені було дуже жаль тебе, як ти плакала, що в тебе кізонька пропала. А тепер іди собі з богом до свеї хатини.</p>
	<p>Ішла дівчинка з козою стежками і вийшла на широку дорогу. Та сіла на окіп і сказала сама до себе:</p>
	<p>— Ану спробую заграти на скрипці. Може, то лиш у діда скрипка так грала, а в мене не буде?</p>
	<p>І потягла смиком як-небудь по струнах, і скрипка так заграла — чудеса! Тоді вийняла з пазухи сопілку, подула в неї — так само файно й сопілка заграла.</p>
	<p>Нараз дивиться дівчинка, а навпроти неї йде дорогою такий файний панич, як лялька. Прекрасний панич! Підійшов до Зіроньки, зупинився та й питає:</p>
	<p>— Ти не виділа, хто так файно грав на скрипці й на сопілці? Я зроду не чув такої музики, як чув отепер недавно.</p>
	<p>— Та то я, — каже, — грала. Ось у мене скрипка є, а ось сопілка. Та й попросив її леґінь:</p>
	<p>— Заграй мені, най я почую зблизька.</p>
	<p>І вона почала грати. Леґінь засторопів від такої музики делікатної. Не знав, де він стоїть і що з ним робиться. Питається:</p>
	<p>— Як тебе звати, дівчинко? Ти така гарна, що в світі такої не видів я.</p>
	<p>— Зіронька.</p>
	<p>— Ой, Зіронька моя дорога! — каже панич. — А я з королівського роду. Мене тато послав на практику, бо буде передавати на мене королівство.</p>
	<p>Дівчинка встала, взяла кізоньку на мотузок та й додому йде. А королівський син вернувся та й з нею рядом іде. Куди Зіронька, туди й він іде за нею. Дівчинка засоромилася, що веде козу та й з нею рядом іде королівський син. Дійшла до свеї стежки, щоб повертати до хати, і йому каже:</p>
	<p>— Ось дорога, ідіть нею далі, бо я вже йду до хати.</p>
	<p>— А він каже:</p>
	<p>— Ні, я йду з тобою до твої хати. Хочу видіти, де ти живеш, бо я маю слати старостів до тебе. Вийдеш заміж за мене, Зіронько моя мила та пишна?</p>
	<p>А Зіронька каже:</p>
	<p>— Що ви, паничу, насміюєтеся з мене бідної? Та ж по світі є дочки царів і королів, а ви задивилися на мене нещасну?</p>
	<p>Ідуть вони, а мама її вийшла назустріч. Рада, що не роз’їли дочку звірі. А панич каже:</p>
	<p>— Тітонько, я привів вам вашу донечку, мою наречену. Вона мені буде жінкою.</p>
	<p>Каже вдова:</p>
	<p>— Та куди нам, таким бідним, таким нещасним, до вас? Що ви, на сміх таке заговорили?</p>
	<p>— Я, — каже, — королівський син. Я своє слово не порушую. Через три дні зустрічайте тата мого, маму, тітку — всю родину. Приїдемо сватати вашу Зіроньку.</p>
	<p>І від’їхав королевич у своє королівство.</p>
	<p>А в тім селі були багаті парубки, що через якийсь час хотіли її сватати, бо вона була дуже файна. А ще притім як грала в скрипку, то все село сходилося на її подвір’ячко слухати.</p>
	<p>А королевич приїхав до свого тата й мами такий втішний, такий веселий, що зроду такий не був. Тато й мама питають:</p>
	<p>— Чим ти так веселишся? Ти ще зроду не був такий веселий.</p>
	<p>— Та я таку собі дівчину файну найшов, що ви такої ще не виділи. А ще так на скрипку й сопілку грає, що ви зроду такої гри не чули. Звати її Зіронька.</p>
	<p>— А що то за дівчина, чи царівна, чи дочка якогось барона? — питається тато.</p>
	<p>— Ні, тату й мамо, це проста дівчина з села, бідна напівсирота. Тільки мама в неї є. Проста хатина в них, луб’ям укрита.</p>
	<p>А тато каже:</p>
	<p>— Я собі скорше кулю дам у груди, ніж таке тобі дозволю. Мені ганьба буде від царів та від королів.</p>
	<p>— Тату, ви дасте собі кулю в груди, а я за вами і собі кулю в груди, коли ви не даєте мені взяти за жінку Зіроньку.</p>
	<p>Вийшли старий із старою до свої світлиці, а син пішов надвір. Радяться старий із старою, що мають робити із цею справою. Каже жінка:</p>
	<p>— Чоловіче, він може й погубити себе. Не допустім цього, бо будемо цілий вік банувати. Пристаньмо, нехай жениться.</p>
	<p>Закликали вони сина знадвір’я до світлиці. Як увійшов син у світлицю та як почув, що вони йому дозволили, упав на коліна і почав цілувати їх у руки.</p>
	<p>Каже старий до старої:</p>
	<p>— Їхаймо.</p>
	<p>Набрали їди й напоїв, набрав король з собою міністрів та й генералів. Та й війська. І вирушили з королівської столиці. А королівський син попереду їде з татом і з мамою. І в таких шатах, і все блищить від золота. Заїхали в то село. А народ сільський дивиться — що це є? Це ж ціле королівство приїхало. Люди полишали роботи і біжать дивитися.</p>
	<p>Приїхали до тої хатини. Злазить князь із фаетона, за собою валізку несе. Увійшов собі самий у ту хатину, розкрив валізу і сказав:</p>
	<p>— Зіронько, скидай з себе ті лахи і вбирайся в королівське. І каже він свої мамі:</p>
	<p>— От, мамо, яку я маю наречену! Що ні описати, ні змалювати! Стрічай, Зіронько, мого тата й маму.</p>
	<p>Позлізали тато й мама і вся родина з фаетонів. Вона обцілувала їх усіх. Мама штурхає свого чоловіка і каже:</p>
	<p>— Чоловіче, це лялька, а не дівчина. Скільки я не їздила державами, я такої ще не виділа.</p>
	<p>— Правду кажеш, стара, і я ще такої не видів. А князь каже:</p>
	<p>— Зіронько, ану візьми свої інструменти та заграй моїм гостям, най вони почують музики.</p>
	<p>Подали їй до рук інструменти. Як вона заграла, як весь народ почув, так завмер. Усе панство задеревіло, так вона заграла. Хіба би краще архангел Гавриїл у небі заграв. Так вона заграла, бо сам бог обдарував її такою музикою. Та й таким нареченим він її обдарував.</p>
	<p>Тоді сказав королівський син:</p>
	<p>— Я забираю її до себе в королівський палац.</p>
	<p>А її мама вчула ці слова і дуже гірко заплакала, що лишається сама. Але рада була, що бере доньку королівський син. А він каже:</p>
	<p>— Не плачте, тітонько, ми й вас заберемо з собою. Ви будете жити в нас, як у раю. А це все віддайте своїй рідні.</p>
	<p>І мама закликала свою сестру. «Бери, сестро, все, що я маю, бо я відходжу». Поцілувалися з сестрою, розпрощалися. Взяв королевич стару матір у фаетон і поїхали вони в своє королівство. Попереду вся родина, а позаду військо.</p>
	<p>А через три дні зробили весілля, повінчалися і стали жити.</p>
	<p>А через тиждень король зробив у себе фестиваль великий. Все поз’їха́лося, грають музи’ки. А король виступив на трибуну та й каже.</p>
	<p>— Панове, послухайте, як грає моя невістка!</p>
	<p>— Хочемо чути! — гукнув народ.</p>
	<p>Вийшла невістка та як заграла на скрипку, весь народ ув’яв, бо не чув ще зроду такої музики. Лиш очі всі повитріщали.</p>
	<p>Тоді вийшов на сцену один цар і подарував Зіроньці дорогоцінні квіти. Та й сказав:</p>
	<p>— Панове, якби я таку невістку дістав для свого сина, то я би цілий вік на руках носив її.</p>
	<p>А король був гордий, що таку невістку має, і банував, що забороняв синови її брати.</p>
	<p>І з усіх держав просили, щоби вона приїхала до них грати, і король дозволяв, і їздила вона по всьому світі.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Хутір Калинки́, Косівського району, Івано-Франківської області 12 липня 2002 року Колобейчук Григорій Дмитрович (народж. 1930)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Гуцульщини/">Фольклор Гуцульщини</a></li>
	</ul>
</footer>
<!--#include virtual="/-/inc/general__page_end.inc" -->
