<!--#include virtual="/-/inc/general__page_start.inc" -->
<title>І це минеться, дурню ☼ Українська народна казка ☼ Народна творчість</title>
<meta name="Description" content="Українська народна казка Гуцульщини «І це минеться, дурню» ☼ Український фольклор, усна народна творчість України">
<link rel="canonical" href="https://proridne.org/Українські народні казки/І це минеться, дурню.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">І це минеться, дурню <br><span class="article__headerDescription">Українська народна казка Гуцульщини</span></h1>
	<p>Був у однім селі бідний циган. Спеціальність його була лиш тільки перстені робити. Дівкам, парубкам робив. І робив він дуже файно. Пішла про него чутка далеко. І почув про цего майстра дідич. «Що це так народ його хвалить? — подумав дідич. — Іду його спрактикувати». Сів дідич на фаетон.</p>
	<p>— Ану рушай, кучер! Поїдемо в одно село. Приїхає дідич в то село, спиняє на дорозі людей.</p>
	<p>— В котрій хаті жиє циган, що робить красні перстені?</p>
	<p>— Покажемо, пане. Подумали люди:</p>
	<p>— «Най заробить бідний циган у пана грошей. Пан багатий». Став пан перед циганської халупи, входить у халупу.</p>
	<p>— Дзінь добрий, цигане! — Циган відповідає:</p>
	<p>— Дзінь добрий, ласкавий пане.</p>
	<p>— Ти знаєш, чого я до тебе приїхав?</p>
	<p>— Кажіть, ласкавий пане.</p>
	<p>— Я чув, що ти великий майстер, прекрасно робиш перстені.</p>
	<p>— Та як можу, пане ласкавий, так і роблю.</p>
	<p>Витягає пан з кишені пуделечко, витягає відти кусок золота.</p>
	<p>— З цего золота мені треба зробити перстень на міру таку й таку. І там маєш помістити мою фамілію і знімку мою й жіночу.</p>
	<p>Обміряв циган панський палець і сказав:</p>
	<p>— Коли зроблю, принесу до вас.</p>
	<p>Пан від’їхав, а циган зачав робити той перстень. Міряє так, міряє сяк. Поміщує панську фамілію і приміщує його знімку. І жіночу примірює, але вкласти не годен, нема місця. Три добі міряв, і вкладав, і мучився. Дуже старався це зробити. Бо пан сказав, як виходив: «Коли не зробиш, то знай, що велику кару будеш мати від мене». Бо пан годен був зробити, що схотів.</p>
	<p>Не вийшла нещасному циганови та робота. Циган улютився та й сказав:</p>
	<p>— Все одно вмирати. Не пишу на перстені його фамілію, не вкладаю його знімки, а пишу: «І це минеться, дурню». І зробив він так, і не ніс того перстеня сам, а передав. Панови доручили той перстень, пан прочитав і трохи не сказився, а циган утік на десяте село.</p>
	<p>В однім селі був з’їзд панів. З’їхалися всі пани до одного. Щоби грати в карти на гроші. І цей пан теж їде грати. Узяв з собою багато грошей. Та й натяг золотий перстень на палець, той, що циган ізробив.</p>
	<p>І програв пан усі гроші. І сказав:</p>
	<p>— Прошу вас, а можна грати на мій маєток?</p>
	<p>— Можна. Але ми тобі не вшацуємо&nbsp;<sup>*</sup> його на ту суму, яку він може коштувати, тільки наполовину. Бо в картах так іде діло.</p>
	<p>І програв дідич свій маєток: землю, худобу, стайні. Лишився палац та й жінка.</p>
	<p>— А можна грати на палац мій?</p>
	<p>— Можна.</p>
	<p>І програв палац. Осталася лиш жінка.</p>
	<p>— Приймаєтеся, аби я на жінку грав?</p>
	<p>— Приймаємся.</p>
	<p>— В яку суму враховуєте мою жінку?</p>
	<p>— В таку суму, як весь твій маєток. Програв і жінку. Як біда, то біда.</p>
	<p>Здоймили пани скатерть із стола, а там в дошці був сук. Поставили коло того сука мисочку солі. І сказали йому:</p>
	<p>— Цілуй сук і лизни солі два рази. Та й на тобі ці дві торбі. Одну почерез одно плече, а другу почерез друге. І на тобі цю кальбуку&nbsp;<sup>*</sup>, аби тебе пси не розірвали селами, бо ти йдеш на прошений хліб.</p>
	<p>Вийшов він з торбами та й пішов. Та й глянув на свій перстень і прочитав: «І це минеться, дурню». «Може, і минеться», — подумав пан і пішов селами просити хліба.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__footnotes">
			<p><sup>*</sup> Шацува́ти — оцінювати.</p>
			<p><sup>*</sup> Кальбу́ка — ціпок для старих або немічних.</p>
		</div>
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Хутір Калинки́, Косівського району, Івано-Франківської області 12 січня 1986 року Колобейчук Григорій Дмитрович (народж. 1930)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Гуцульщини/">Фольклор Гуцульщини</a></li>
	</ul>
</footer>
<!--#include virtual="/-/inc/general__page_end.inc" -->
