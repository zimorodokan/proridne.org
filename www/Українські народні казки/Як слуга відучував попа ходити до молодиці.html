<!--#include virtual="/-/inc/general__page_start.inc" -->
<title>Як слуга відучував попа ходити до молодиці ☼ Українська народна казка ☼ Народна творчість</title>
<meta name="Description" content="Українська народна казка Закарпаття «Як слуга відучував попа ходити до молодиці» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Як слуга відучував попа ходити до молодиці.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Як слуга відучував попа ходити до молодиці <br><span class="article__headerDescription">Українська народна казка Закарпаття</span></h1>
	<p>Слухайте мене Горішнього та й Мелика грішного. То оті два, що рубали дрова, та й ті три, що ганяли вітри, та й ті чотири, що горох молотили, та й ті п’ять, що у вівсяній соломі сплять, та й ті шість, що держать кобилу за хвіст, та й ті сім, що у них була церква з книша, пирогами побита, а ковбасні двері яйцем замкнені.</p>
	<p>Прийшов я до церкви. Я там поклонився і об яйце голову розбив. Зайшов я до церкви, а там попище, як вівсяний снопище, ходить коло престола, і тягнеться за ним свинська застола. Питає мене піп:</p>
	<p>— Що треба, хлопче?</p>
	<p>— Пирогів, панотче!</p>
	<p>— Йди до попаді — дала іншим, то дасть і тобі. Прийшов я до попаді, а попадя сидить за столом і приклалася ковбаном.</p>
	<p>— Попаде, попаде, від вас ковбан пропаде!</p>
	<p>А попадя вхопила поліно і — хрясь мені в коліно! Я не знав, що робити, як попадю перепросити. Попадю перепросити не мож, бо вона плаче, як дощ. А чому плаче? Бо піп у царину скаче!</p>
	<p>Та досить фіглювати — час казку зачинати.</p>
	<p>Жив чоловік та й жінка. Жінка весь час хворіла. Нікому було робити на ґаздівстві, й газда пішов шукати слугу. Зустрічає хлопця.</p>
	<p>— Куди ти йдеш?</p>
	<p>— Хотів би найнятися служити.</p>
	<p>— Та мені якраз треба слугу.</p>
	<p>— Ну, то я буду служити у вас.</p>
	<p>— А як тебе звати?</p>
	<p>— Іван.</p>
	<p>— Ой, моя жона таке ім’я не любить</p>
	<p>Вони розійшлися, а леґінь швиденько переодягнувся, взяв крисаню й іншою дорогою побіг наперед. Чоловік дорожить далі. Зустрічав легіня.</p>
	<p>— Куди ти йдеш, хлопче?</p>
	<p>— Хотів би найнятися служити.</p>
	<p>— Та мені якраз потрібно слугу.</p>
	<p>— То я буду служити у вас.</p>
	<p>— А як тебе звати?</p>
	<p>— Іван.</p>
	<p>— Ой, моя жона таке ім’я не любить... А що ти би попросив за службу?</p>
	<p>— Нічого, лише їсти і пополудню дві години прогулятися. Чоловік подумав, подумав і каже:</p>
	<p>— Ну, хай буде.</p>
	<p>І вони прийшли додому. Сіли за стіл, погостилися.</p>
	<p>— А тепер, Іване, добре виспися, відпочинь, бо ранком підемо на поле орати.</p>
	<p>На другий день запрягли волів і пішли орати. Полуденок узяли з собою.</p>
	<p>Як настав обід, волів випрягли, дали їм сіна й самі сіли трохи відпочити та поїсти. Каже слуга:</p>
	<p>— Ви лягайте спати, а я погуляю. Гуляючи, він прибіг додому і з двора закричав:</p>
	<p>— Ей, газдиньо!</p>
	<p>А ґаздиня потай любилася з попом, і якраз лежали на постелі. Коли почули голос слуги, схопилися з ліжка. Піп перелякався.</p>
	<p>— Що робити? Де сховатися?</p>
	<p>— Біжіть у хлів і лягайте в ясла під переїдки.</p>
	<p>Іван запримітив пана превелебного, коли той тікав у хлів, і каже ґаздині:</p>
	<p>— Ґазда наказав вичистити хлів.</p>
	<p>— Ой Іванку, я вичищу сама, не мусиш ти трудитися. Ти й так у полі наробився.</p>
	<p>— Ні, я мушу виконати наказ свого ґазди, — і рушив у хлів. Узяв залізні вила й почав ними штрикати у ясла. Піп перелякався і промовив:</p>
	<p>— Ой, Іванку, не пробий мене вилами! Дам тобі сто срібних, лиш не скажи газдові!</p>
	<p>Слуга взяв гроші, стягнув з плота газдинину хустку й, прогулюючись, повернувся в поле. По дорозі хустку дав циганці.</p>
	<p>Подає ґазді сто срібних. Той здивувався:</p>
	<p>— Звідки в тебе стільки грошей?</p>
	<p>— А я продав газдинину хустку.</p>
	<p>— Сто срібних не дадуть за все наше дрантя!</p>
	<p>Запрягли волів і до вечора орали, а увечері повернулися додому.</p>
	<p>Жінка тремтить і думає собі: слуга, певно, розповів усе чоловікові. Але Іван не сказав ґазді, що спіймав коло жінки любаса-попа.</p>
	<p>Переночували, а ранком ідуть знову на поле орати. На полуднє випрягли волів, дали їм сіна і самі сіли обідати. Як наїлися, слуга каже:</p>
	<p>— Ну, ґаздо, ви відпочивайте, а я прогуляюся.</p>
	<p>І, гуляючи, — додому. Піп і ґаздиня не думали, що Іван прийде, бо полуденок узяли із собою. Пан превелебний налякався і не знав, Що діяти.</p>
	<p>— Вилізьте на під і там сховайтеся у бочку з пір’ям. Піп так і зробив. Виліз на горище і сховався в бочку. Слуга відчинив двері, а ґаздиня питає його:</p>
	<p>— Що тобі, Іванку, треба?</p>
	<p>— Газда послав мене по бочку, в якій лежить пір’я.</p>
	<p>— Ой Іванку, в нас є друга бочка, не лізь ти на під. Але слуга не слухав її:</p>
	<p>— Я мушу виконати наказ!</p>
	<p>І покотив бочку з попом до лазива, спустив її вниз. Бочка упала в сіни, й піп дуже побився.</p>
	<p>— Ой Іванку, не скажи ґазді, дам тобі ще сто срібних! Слуга гроші взяв, бочку підняв на плечі й несе. Зустрів циганку:</p>
	<p>— У тебе є діти?</p>
	<p>— О-йой, ще й скільки!</p>
	<p>— Ну, то пригодиться тобі пір’я, — і дав циганці бочку. Сміючись, гуляючи, повернувся до ґазди:</p>
	<p>— Тут маєте ще сто срібних. — Звідки в тебе гроші?</p>
	<p>— Я продав циганці пір’я, що було в бочці. — Якби ти продав їй усю нашу птицю, то стільки би не коштувала.</p>
	<p>Увечері прийшли вони додому, переспали ніч і на другий день знову йдуть орати. Чоловік хоче брати їсти, але Іван каже:</p>
	<p>— Но треба нам полуденок.</p>
	<p>— Чому?</p>
	<p>— Бо ґаздиня сама принесе.</p>
	<p>А слуга підслухав, як вона домовлялась із своїм любасом, що завтра приготує йому смачний обід і принесе на поле.</p>
	<p>— Тільки як я вас знайду? — питала хазяйка.</p>
	<p>— Побачиш бика з білою латкою на череві — туди й приходь, — пояснив їй піп.</p>
	<p>Як наближалося полуднє, Іван узяв верету, в якій привезли сіна, і обв’язав бика.</p>
	<p>— Нащо обв’язуєш бика? — здивувався ґазда.</p>
	<p>— Так мухи його дуже кусають...</p>
	<p>Вийшла ґаздиня на поле з обідом і дивиться, де бик а білою латкою. «Ага, там є!» — зраділа вона, як побачила бика у вереті, й рушила туди. Підходить ближче — а там чоловік!</p>
	<p>Іван її позвав:</p>
	<p>— Сюди, сюди, господинько!</p>
	<p>Що мала робити? Мусила смачний полуденок понести своїм. Чоловік зачудувався:</p>
	<p>— Скільки ґаздуємо, живемо разом, а ніколи ти мені не носила їсти. Завжди була хвора.</p>
	<p>— Та, неборята, нині я не хвора — зробила добрий полуденок і принесла вам.</p>
	<p>Сіли вони їсти. А слуга набрав пончиків і пирогів і побіг на поле, де орав піп. Йдучи, накидав пончиків і пирогів на землю. Прийшов до попа й каже:</p>
	<p>— Пане превелебний, ґазда про все знає. Знає, що ви любитеся з його жінкою. Зараз тут буде з сокирою.</p>
	<p>Повернувся до свого хазяїна і — йому:</p>
	<p>— У пана превелебного поламалася теліжка. Просить вас поправити.</p>
	<p>Ґазда узяв сокиру і рушив на попове поле. Нахиляється за пончиками і пирогами, а піп подумав, що збирає каміння. Піп давай утікати! Ґазда не розуміє, що з ним сталося. Звав поправити теліжку, а тепер тікає?</p>
	<p>Повернувся ґазда, йде на своє поле, але по дорозі бачить пироги й пончики. Шкодував залишити й почав їх збирати.</p>
	<p>Слуга каже ґаздині:</p>
	<p>— Ваш чоловік, напевне, довідався, що ви з попом щось маєте. Дивіться — каміння на вас збирає.</p>
	<p>Ґаздиня — тікай!</p>
	<p>Тоді Іван говорить хазяїнові:</p>
	<p>— Ґаздиня зварила полуденок не вам, а пану превелебному. Дивіться, як злякалася, коли я їй сказав, що будете бити.</p>
	<p>Вони орали до вечора, а дома їх чекала смачненька вечеря: ґаздиня хотіла придобритися до свого чоловіка і приготувала йому доброго їсти, ще й паленки купила.</p>
	<p>Полягали спати, а на другий день знову пішли орати. Орали до полудня, а як пообідали, слуга пішов, як завжди, погуляти.</p>
	<p>І прибіг додому. Піп і ґаздиня не чекали слуги. Як почули надворі голос Івана, поскакали з постелі.</p>
	<p>— Ой, куди сховатися?</p>
	<p>— Біжіть у кліть, там є бочка з дьогтем, і туди сховайтеся. Ачей, там вас не буде шукати?</p>
	<p>Піп так і зробив. Сховався в бочку з дьогтем. Слуга — прямо до хати.</p>
	<p>— Що, Іванку, треба?</p>
	<p>— Треба принести дьогтю на теліжки, бо вісь суха і дуже скрипить.</p>
	<p>«Ну, — думає ґаздиня, — це просто нещастя з тим клятим слугою!»</p>
	<p>А Іван бочку заденчив, кинув на плече і несе на поле. Пан превелебний душиться і стогне, але той не слухає, лиш несе бочку з паном. На одному місці став і закричав:</p>
	<p>— Хто заплатить п’ятсот срібних, побачить таке, що світ ще не бачив!</p>
	<p>Люди зупиняються і дивляться, слухають, та стільки грошей не має ніхто. Раз везеться на кочії граф, а Іван кричить:</p>
	<p>— Хто заплатить п’ятсот срібних, побачить таке, що світ ще не бачив ніколи!</p>
	<p>Граф вийняв п’ятсот срібних, дав Іванові. Іван відкрив дно бочки і випустив попа — замащеного, чорного, як чорта. Граф перелякався, скочив на кочію і поїхав. Іван, сміючись, повернувся до ґазди.</p>
	<p>— Ну, тут маєте ще п’ятсот срібних!</p>
	<p>— Звідки?</p>
	<p>— Я продав бочку з дьогтем.</p>
	<p>І розповів, як пана превелебного провчив.</p>
	<p>— Думаю, що більше не буде любитися з вашою жінкою. А жінку навчіть розуму самі...</p>
	<p>Газда подякував слузі за вірну службу. Просив його, щоб ще послужив у нього пару років, але Іван далі не хотів.</p>
	<p>А казка — небилиця, та пай ґаздам лисіє потилиця!</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p>Як слуга відучував попа ходити до молодиці, «Сравнительный указатель сюжетов: Восточнославянская сказка / Сост. Л. Бараг, И. Березовский, К. Кабашников, Н. Новиков. — Л.: Наука, 1979.» — 1725. Друкується за: «Казки одного села / Запис текстів, післямова та примітки П. В. Лінтура; Упорядник Ю. Д. Туряниця. — Ужгород: Карпати, 1979.», с, 248 — 252. Варіанти: Гебрян — «Як чоловік відьму підкував, а кішку вчив працювати: Закарпатські народні казки. Гумор та сатира / Запис текстів та впорядкування П. Лінтура. — Ужгород: Карпати, 1966.», с. 172 — 176; Калин — «Дідо-всевідо: Закарпатські народні казки / Запис текстів та впорядкування П. Лінтура. — Ужгород: Карпати, 1969.», с. 215 — 218; Тегза-Порадюк — Архів П. В. Лінтура.; Холод — Архів П. В. Лінтура.; Ільтьо — Архів П. В. Лінтура.: Грига — Архів П. В. Лінтура.; Скубенич-Кость — Архів П. В. Лінтура.; Гебрян — Архів П. В. Лінтура.</p>
			<p><a href="/Український фольклор Книги/Петро Лінтур ☼ Зачаровані казкою/">Зачаровані казкою: Українські народні казки Закарпаття в записах П. В. Лінтура</a> [Упорядники І. М. Сенька та В. В. Лінтур; вступна стаття, примітки та словник І. М. Сенька; післямова П. В. Лінтура; Редколегія: В. І. Данканич, О. І. Дей, П. К. Добрянський та ін.; Художник М. М. Дем’ян]. — Ужгород: Карпати, 1984. — 528 с, іл. (Бібліотека «Карпати»).</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Закарпаття/">Фольклор Закарпаття</a></li>
	</ul>
</footer>
<!--#include virtual="/-/inc/general__page_end.inc" -->
