<!--#include virtual="/-/inc/general__page_start.inc" -->
<title>Мудра дівчина ☼ Українська народна казка ☼ Народна творчість</title>
<meta name="Description" content="Українська народна казка Буковини «Мудра дівчина» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Мудра дівчина.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Мудра дівчина <br><span class="article__headerDescription">Українська народна казка Буковини</span></h1>
	<p>Жили собі в сусідстві два чоловіки — бідний і багатий. Багатий мав штири корові, а бідний — їдну. І того бідного корова більше давала молока, як того всі штири разом. Багачеві діти йдуть до бідного і зазирають. Приходять додому і кажуть:</p>
	<p>— Татку, цего бідного корова більше дає молока, як наших штири. Багач їм:</p>
	<p>— Я в него ту корову заберу. Діти питають:</p>
	<p>— Як же ви, татку, заберете в него ту корову?</p>
	<p>— Ви примічайте, коли бідний вигони свою корову на водопій до річки. Тоді вигоньте й свою худобу.</p>
	<p>Вигнали свою корову діти того бідного, вигнали худобу й багачеві. Іде та худоба догори, від річки, багач виходи з усією сім’єю, загнав свою худобу на подвір’я і бідного корову тоже загнав. Позапирав залізні ворота і поклав завори. Бідного діти поплакали й пішли додому.</p>
	<p>Прийшли та й сказали татови й мамі:</p>
	<p>— Багач забрав нашу корову.</p>
	<p>Прийшла жінка під ворота багача, прийшов чоловік. А багач навіть і слухати не хоче. І не дав корову. Жінка й каже чоловікові:</p>
	<p>— Йди до поліції. І скажи старості, що він забрав нашу корову і не хоче дати.</p>
	<p>А той староста сам з куркулів і нічого бідному не помагає. Закликав він багача і каже:</p>
	<p>— Дай йому корову.</p>
	<p>Прийшли вони додому, а він дає не ту, але дає свою, найгіршу. Бідний зачав кричати, а той ударив бідного в голову і сказав:</p>
	<p>— Не береш, то й цеї не даю.</p>
	<p>Прийшов бідний додому та й плаче: «Що робити? Дає мені якусь ніяку. Я не хотів брати, а він мені ще голову набив». Каже жінка:</p>
	<p>— Йди до пана. Не може бути, щоб корова наша пропала. Пішли вони до пана, сказали. Посилає пан ватагу за багачем. Приходи багач. Пан питає:</p>
	<p>— В чім діло? Багач каже:</p>
	<p>— Він мав якусь коровку. Пустили її його діти межи мої корови, а вона зайшла з ними на моє подвір’я. Я йому даю, а він не хоче брати.</p>
	<p>Пан каже бідному:</p>
	<p>— Чо’ ти не хтів брати?</p>
	<p>— Бо він не мою корову дає, а свою найслабшу. Пан каже:</p>
	<p>— Ідіть обидва додому. А після обіду прийдете і відгадаєте три загадки. Хто ті загадки відгадає, того й буде корова.</p>
	<p>Плаче бідний. Але в него була дівчина, яка аж у сім років зачала говорити. І вона віщувала дещо. Та дівчина каже:</p>
	<p>— Тату, пан вам дасть три загадки. Перша загадка буде така: що май жирніше в світі? А ви скажете, що свята земля найжирніша, бо всіх насищає. Друга загадка буде така: що май солодше на світі? То ви скажете, що сон. Бо як людина схоче спати, то й мед упустить з рук. А потім пан запитає, що май шпарке на світі. А ви скажете, що май шпаркіша на світі думка. Йдіть, тату, лиш не забудьте то все, що я казала.</p>
	<p>Пішов бідний до пана. Приходить до пана й багач. Пан питає його:</p>
	<p>— Що є на світі май жирніше? Багач каже:</p>
	<p>— В мене, пане, є три кабани. То їден такий жирний, що само сало. Отой і є найжирніший.</p>
	<p>А пан:</p>
	<p>— Неправда.</p>
	<p>І питає бідного:</p>
	<p>— Що май жирніше на світі? А бідний:</p>
	<p>— Свята земля, пане. Вона годує весь мир.</p>
	<p>— Правильно. І питає багача:</p>
	<p>— Що май солодше на світі? Багач каже:</p>
	<p>— Майський мед. Солодшого нема на світі. Пан:</p>
	<p>— Неправда.</p>
	<p>І питає бідного:</p>
	<p>— Що май солодше на світі? Бідний каже:</p>
	<p>— Сон май солодший. Як схочеш спати, то й мед упустиш з рук.</p>
	<p>— Правда, — сказав пан. І спитав багача: — Ану відгадай ще одну загадку: що май шпарке на світі?</p>
	<p>Багач каже:</p>
	<p>— У мене є такий кінь, що не біжить, а летить. Пан:</p>
	<p>— Неправда твоя.</p>
	<p>І питає те саме бідного. А бідний каже:</p>
	<p>— Пане, найшпаркіша на світі думка. Можна весь вік ходити, а за хвилину все те передумати.</p>
	<p>— Правда твоя, — сказав пан. — Ідіть додому, і ти віддай бідному його корову. А ти возьми в него свою корову, і щоб через дві години був у мене.</p>
	<p>Пішов бідний, забрав корову. І не знає він, чого пан його кличе. Зажурився він. Взяв шапку на голову та й іде до пана. Прийшов і каже:</p>
	<p>— Пане, я прийшов.</p>
	<p>— Сідай. Сів бідний.</p>
	<p>— Звідки ти знав ці загадки? Хто тобі сказав? Не такі є люди, як ти, та й не знають, а ти так файно сказав.</p>
	<p>Бідний каже:</p>
	<p>— Пане, в мене є дівчина. Вона змалку сім років не говорила, а тепер заговорила. Це вона мені все сказала.</p>
	<p>Бере пан з миски два яєчка, загортає їх у папір і дає бідному.</p>
	<p>— Йди дай це свої дівчині. Щоби вона цеї ночі підсипала ці яйця під квочку і щоби виростила з них до дня два таких кугути, щоб були в борщ.</p>
	<p>Приходи він додому, дає ті яєчка дівчині і каже, що пан наказав: підсипати цих два яєчка під квочку, і щоб на завтра були кугути до борщу.</p>
	<p>Дівчина засміялася і каже:</p>
	<p>— Поставте там яєчка.</p>
	<p>Бере вона в папірець пучку проса і каже:</p>
	<p>— Скажіть панови, що не буде чим курчат годувати. Най пан це просо посіє. Най воно виросте і пан його зіжне й змолоти. І щоби на завтра було пшоно для цих кугутів.</p>
	<p>Дав бідний то просо панови і сказав, що з ним робити. Пан рве із старого мішка дві ниточки і каже: «На, і дай це своїй хитрій дочці. Та скажи, щоб вснувала валовини і зробила на верстаті мішки на просо».</p>
	<p>А вона взяла віник, вламала з него три патички і сказала батькови:</p>
	<p>— Ідіть до пана і скажіть, най зроби з цих патичків верстат, щоб я мала на чім вснувати.</p>
	<p>Той прийшов до пана з тими патичками, а пан йому:</p>
	<p>— Ти скажи, щоб вона сама прийшла до мене. Щоб ішла й не йшла, їхала й не їхала. І щоб була з подарунком і без подарунка.</p>
	<p>Прийшов бідний додому та й каже все це дочці. А вона:</p>
	<p>— Не журіться, зараз підем. Давайте козу. Привели козу.</p>
	<p>— Пійміть мені горобця, це буде подарунок панови. Піймили горобця. Держать його хлопці в хаті.</p>
	<p>— Дайте мені кота в мішку.</p>
	<p>Дали їй кота в мішку, і вона пішла до пана. Як вона йде? В їдній руці держить горобця. А на плечах у мішку кота. І їдною ногою йде по землі, а їдну задерла на козу. Коза йде, а вона скаче. І йде й не йде, і їде й не їде. Пан завидів, що вона зробила так, як він думав, і сказав наймитам, щоб спустили не менше, як зо п’ять-шість собак, щоб її пірвали. Собаки біжать проти неї, а вона пустила кота з мішка, і всі собаки пішли за котом, лиш порохи встали. А вона підходи на козі до пана та й каже:</p>
	<p>— Прошу пана на подарунок.</p>
	<p>Він простягнув руку, а дівчина поставила йому на долоню горобця, і горобець утік. Тоді пан зоставляє її в себе і каже:</p>
	<p>— У мене багато роботи. Ти будеш мені помагати розсудювати різні діла.</p>
	<p>І такі випадки були в селі, що вона часто розсудювала їх сама. І був такий випадок. Було троє бідних людей. Їден мав кобилу, та не мав хомута і воза. Другий мав тілко хомут, а третій лиш візочок. А колись мололи в млинах на річці. І як річка замерзне, то вже нема як молоти. Ці бідні люди не мали чим завезти зерно до млина. Той, що має хомут, каже:</p>
	<p>— Мой, бери мій хомут, справляй на свою кобилу, та запряжем її у його візок і повезем зерно до млина.</p>
	<p>Кум Сидор мав добрий візок, запрягли вони в него кобилу і поїхали втрьох до млина. Кожен узяв потроху зерна. У млині була черга, засиділися вони, і захватила їх ніч. Вони спали, а та кобила народила лоша. Устав той, що мав хомут, та й каже:</p>
	<p>— Мій хомут вхомутився, народив лоша. А той, що мав візок, каже:</p>
	<p>— Мой, це мій візок увізочився. А той, що його кобилка, каже:</p>
	<p>— Мой, дурні, це ж моя кобила мала.</p>
	<p>І так вони сварилися, що почали за чуприни ловитися. Не вірять їден другому. А люди направляють їх до пана і кажуть:</p>
	<p>— У пана є дівчина. Вона вас розсуди.</p>
	<p>Пішли всі три до пана. Пана не було дома. Приходять всі три, назустріч їм вийшла дівчина.</p>
	<p>— Що з вами, люди? — питає вона. Той, що його хомут, каже:</p>
	<p>— Ми всі разом приїхали до млина. І мій хомут ухомутився та й має лоша.</p>
	<p>Вона йому:</p>
	<p>— Ану тягніть цей хомут набік. Піде лоша за ним? Тягнуть хомут набік, кличуть — лоша не йде. Вона далі:</p>
	<p>— Ану ти тягни набік візок.</p>
	<p>Тягне той набік візок і кличе — лоша не йде.</p>
	<p>— Ану ти бери кобилу веди.</p>
	<p>Взяв бідний кобилу, а лоша йде за нею.</p>
	<p>— От, — каже, — чиє лоша.</p>
	<p>А вони не вірять, зачали сваритися. Не погодилися, що вона так розсудила. А вона й каже:</p>
	<p>— Чекайте, я вам щось розкажу. Я вчора густо посіяла просо коло річки. А риба вийшла з води і визбирала все просо.</p>
	<p>Ті два зачали й питає:</p>
	<p>— Не може бути, щоб риба визбирала з землі просо! А вона спитала:</p>
	<p>— А може бути, щоби цей ремінь з хомута вродив лоша? Або цей дерев’яний візок?</p>
	<p>І на цім кінець.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Кулішівка, Сокирянського району, Чернівецької області 5 серпня 1984 року Бендус Семен Микитович (1908 року народження)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>


<article class="articleMain">
	<h1 class="articleMain__header">Мудра дівчина <br><span class="article__headerDescription">Українська народна казка Бойківщини</span></h1>
	<p>Були два брати, багатий і бідний. І той бідний робив у багатого, доста робив. І єдного разу каже багатий брат свої жінці:</p>
	<p>— Ти знаєш що? Мій брат у нас робить. Та він не має корови. Я йому дам корову.</p>
	<p>А вона говорить:</p>
	<p>— Та дай. Я не проти.</p>
	<p>Та й прийшов бідний брат до нього робити, робив цілий день. А ввечері каже брат:</p>
	<p>— Но, брате, я тобі дам корову. Ти мені много робиш та й ще будеш робити. Ти відробиш.</p>
	<p>А бідний каже:</p>
	<p>— Йо-йой, брате, я тобі відроблю, я тобі добре відроблю:</p>
	<p>Та й дав багатий бідному корову. Та й через короткий час багатому стало тої корови жаль. Каже він до жони:</p>
	<p>— Я зле зробив, що йому корову дав. Було у нас п’ять, а тепер уже чотири. Треба корову відобрати.</p>
	<p>А жінка каже:</p>
	<p>— Як ти хочеш, та й відбирай. А що я знаю?</p>
	<p>І тоді багатий бідному говорить:</p>
	<p>— Ти віддай мені корову.</p>
	<p>— Та як я тобі дам корову? Ти дав мені, а я тобі відроблю. Та й уже я тобі робив.</p>
	<p>— Ай, я не хочу, би ти мені відробляв. Ти мені наробив, як кіт наплакав. Я тобі кажу: віддай корову.</p>
	<p>— Не віддам.</p>
	<p>— То даймося в суд.</p>
	<p>— Най буде в суд.</p>
	<p>А колись такого суду, як тепер, для села не було. На селі війт розбирав справи або пан. Бо вважали так, що війт — то мудрий чоловік, а пан — ще мудріший. Де був пан, там подавалися до пана. А в тому селі був пан, ще молодий, нежонатий. Та й багатий подав до того пана на суд, на розправу. А пан сказав:</p>
	<p>— Та прийдете завтра оба. Та я послухаю, як ви говорите, і буду видіти, чия правда.</p>
	<p>На друг й день прийшли вони оба. Багатий каже:</p>
	<p>— Я йому дав корову, жеби трохи подоїв, для .дітей молока би мав, а він не хоче віддати.</p>
	<p>А бідняк говорить:</p>
	<p>— Не так було. Він мені казав: «Ти мені робив і ще відробиш. Я тобі даю на все».</p>
	<p>А панови не хотілося справу обдумувати й розбирати. Та й каже:</p>
	<p>— Хто відгадає, що найситніше, що найпрудкіше і що найсолодше, того й буде корова. Завтра прийдете і скажете мені.</p>
	<p>Та пішли вони додому. Та й багатий подумав: «Я відгадаю. Що ситніше від панських кабанів? А що прудкіше від панських коней? А солодшого нема, як мед. І все».</p>
	<p>А бідний іде та й думає: «Він багатий, та він і мудріший, як й я. Та відгадає та й корову забере. Та й я вже корови мати не буду.</p>
	<p>І приходить бідний додому. А в нього була дівка. Кінчала інститут та вже мудра була. Та й отець прийшов, сів коло стола та й зажурився. А вона питає:</p>
	<p>— Тату, чого їй так зажурилися?</p>
	<p>— Та як не журитися? Трохи корову ми мали, а тепер брат відбере.</p>
	<p>— Та як відбере?</p>
	<p>— Та о, — каже, — ходили-сьми до пана, а пан сказав: хто відгадає, що найситніше, що найпрудкіше, що найсолодше, того буде корова. Я не відгадаю, а брат відгадає. Він мудріший, бо він багатший. Та й того я ся журю.</p>
	<p>— Е-е, тату, ви не журіться. Я, тату, вам повім, і ви відгадаєте.</p>
	<p>— Та як ти повіш?</p>
	<p>— А так. Найситніша земля, бо вона нас усіх годує. Наповає й годує. І нас, і тварин, і все. А найпрудкіша думка, бо в єдну хвилину цілий світ обійде. А найсолодший сон. Як чоловік натрудиться, як захоче спати, захоче спочити, то не поможе жодний мед, мусить лягти і заснути. Та. Й так ви скажете пану. А як буде пан питати, чи ви сами надумали, чи хтось підказав, ви скажете: «В мене така дівчина була, вона мені підказала».</p>
	<p>На другий день вони пішли до пана. Прийшли, а пан питає:</p>
	<p>— Ну як, котрий вже надумав?</p>
	<p>А багатий попереджає, хоче, щоб бідний не сказав, а він сказав перший і його корова була.</p>
	<p>— Я знаю. Я говорю. Що, — каже, — ситніше гід панських кабанів? Панські кабани найситніші. А що прудкіше від панських коней? Панські коні найпрудкіші. А що найсолодше? Мед!</p>
	<p>Пан говорить:</p>
	<p>— Ні-і, то не так. Ану ти, бідний, скажи.</p>
	<p>А бідний каже так:</p>
	<p>— Найситніша земля. Вона весь народ і всіх тварин годує.</p>
	<p>— Правда. А що найпрудкіше?</p>
	<p>— Думка. Бо думка за одну хвилину цілий світ обійде.</p>
	<p>— Правда, — сказав пан. — А що найсолодше?</p>
	<p>— Найсолодший сон. Бо як чоловік натрудиться і хоче спочити, то все покидає. Він засне, і то йому найсолодше.</p>
	<p>— Правда. А відки ти то все знаєш?</p>
	<p>А бідний говорить:</p>
	<p>— Та в мене така є дівка, що так мені підказала.</p>
	<p>— Ага, — каже, — вона така мудра? Мій меч, а її голова з плеч!</p>
	<p>Та пішов вирвав сім стебел льону та й каже:</p>
	<p>— На. Неси, — каже, — до тої свої дочки. Нехай вона мені зробить сто ліктів полотна.</p>
	<p>Узяв тото старий, іде та й плаче. Та як? З сімох стебел льону буде ото ліктів полотна? Та що з того буде? А він сказав: «Мій меч, з її голова з плеч».</p>
	<p>Та й приходить, а дівка питає:</p>
	<p>— А чого ви, тату, плачете?</p>
	<p>— Казав пан так і так…</p>
	<p>— Ви не плачте, ви не бійтеся.</p>
	<p>Пішла вона в кущі, вирвала сім прутиків лозових і каже:</p>
	<p>— Нате несіть до пана. Най мені зробить верстат до ткання, а я зроблю сто ліктів полотна.</p>
	<p>І він то поніс до пана.</p>
	<p>— Нате вам, пане. Дівка сказала, щоб ви з цього зробили верстат до ткання,</p>
	<p>— Е-е-е, то неможливо.</p>
	<p>— Як неможливо з сімох стебел сто ліктів полотна наткати, так неможливо з сімох прутиків верстат до ткання зробити.</p>
	<p>А він що робить? Дав тому бідному десять яєць варених. Зварив і дав.</p>
	<p>— На. Неси додому, дай своїй дочці, щоби вона мені вивела з тих яєць курчат.</p>
	<p>Та й той несе яйця та й плаче. Чи з варених яєць курята будуть? Приходить додому, а дівка:</p>
	<p>— Чого ви плачете?</p>
	<p>— Дурний я був, з паном собі зайшов, та ще пан мене заб’є.</p>
	<p>— За що?</p>
	<p>— Дав десять яєць варених, би ти вивела курята. Та де з варених яєць курята будуть?</p>
	<p>— Не бійтеся, тату, не плачте.</p>
	<p>Взяла вона пшона, зварила, дала в горнець і каже:</p>
	<p>— Несіть до пана. Та най посіє це просо, щоби виросло пшоно та я мала чим курята годувати.</p>
	<p>Той поніс.</p>
	<p>— Нате, пане, пшоно, посійте. Бо чим моя дочка буде курят годувати?</p>
	<p>— Е-е-е, то неможливо.</p>
	<p>Тоді пан говорить:</p>
	<p>— Все рівно мій меч, а її голова з плеч. Ти їй скажи так. Щоб вона завтра до мене прийшла гола й не гола, вбрана й не вбрана, та йшла й не йшла, їхала й не їхала, подарунок несла й не несла. Як прийде так до мене, то добре, а ніт, то сказав я, же мій меч, а її голова з плеч.</p>
	<p>Ну та й той прийшов додому знову плачучи.</p>
	<p>— Уб’є тебе, дівко. Ми собі заробили.</p>
	<p>А вона говорить:</p>
	<p>— Нич не бійтеся, Що пан сказав?</p>
	<p>— Так і так…</p>
	<p>— Ходіме в ліс.</p>
	<p>Пішли в ліс, їмили зайця, їмили пташка. Є пташок, є заєць — то добре. Пішли додому, на другий день рано дівка встала, збирається до пана. І ото таке, що в нас назирають сак, що рибу їмається ним, таке рідке, накинула на себе. І одну ногу уп’яла в черевик, а друга боса. Запрягла цапа в санки, став одною ногою на санки, другою на землю. І жене того цапа. І вбрана й не вбрана, гола й не гола, їде й не їде іде й не йде, боса й не боса, озута й не озута. Іде до пана.</p>
	<p>Пан вийшов на балкон, дивиться. «Файно. Іде, та як я сказав. Що ж то робити?» А в нього було таких два пси, як коні. Сказав слугам:</p>
	<p>— Ідіть поспускайте пси і натравіть на неї. Най її пси розірвуть і все, і по ній буде.</p>
	<p>Вони поспущали пси, натравили. Пси до неї добігають, а вона пустила зайця, і пси погналися за зайцем, а вона пішла далі.</p>
	<p>Приходить там, втворяє двері та й сказала:</p>
	<p>— Чи так я все зробила?</p>
	<p>— Та так.</p>
	<p>— То нате вам подарунок.</p>
	<p>Пан наставив руку, вона птаха пустила, птах пурх. Несла подарунок та й не несла, та й нема</p>
	<p>— Ну раз ти така розумна, ти будеш моя жона, — сказав пан.</p>
	<p>І поженилися вони, і живуть якийсь там час.</p>
	<p>А два сусіди спряглися. Були в них в єдного і в другого кобили. Посідали вони на фіру та й їдуть. А ур кобила стала і вродила лоша. Далі вони не поїдуть, бо лоша малейке. Та й вертаються додому.</p>
	<p>Вернулися вони, а той що його кобила вродила лоша, хоче брати кобилу з лошам додому. А той другий не дає. Каже:</p>
	<p>— То моє лоша.</p>
	<p>А той каже:</p>
	<p>— Та як? Відки твоє, як то моя кобила уродила?</p>
	<p>— Ні, то моя, — каже, — ти зле знаєш.</p>
	<p>Та й подаються вони на суд до того пана. Прийшли та й той говорить:</p>
	<p>— Моя кобила вродила.</p>
	<p>А другий говорить:</p>
	<p>— Моя.</p>
	<p>А пан каже:</p>
	<p>— Ідіть приведіть кобили, і я тоді вам скажу, а інакше не скажу.</p>
	<p>Привели вони, а пан й говорить:</p>
	<p>— Прив’яжіть кобил до дерева. До котрої котрої кобили лоша піде, того й буде лоша.</p>
	<p>Вони прив’язали кобил до дерева, а лоша нікуди не йде, бо лоша ниська вродилося, воно сліпе, воно ще нічого не видить. І не можу вони нічого розібратися.</p>
	<p>А панова молода жона говорить:</p>
	<p>— То не так робиться. Лошо сліпе, воно не знає, куди йому йти. А ви йдіть повідв’язуйте кобили. Котра з них мати лошати, то вона сама до нього побігне.</p>
	<p>Вони пішли повідв’язували кобил. Та так і сталося, котра кобила мати, та заіржала і побігла до свго лошати. А пак розсердився. Каже він так:</p>
	<p>— То таке може бути, би ти була мудріша, як я? Би ти оправу розбирала? Такого бути не може. Забирайся від мене геть. Іди собі додому. Бери собі, що тобі наймиліше, і йди.</p>
	<p>— Добре, — каже, — та я йду. Але як ми женилися, то ми горілку пили?</p>
	<p>— Так, пили, — каже він.</p>
	<p>— То й тепер, як ми розходимося, треба випити.</p>
	<p>— Я не проти, давай закуску, я даю горілку, і будеме пити.</p>
	<p>Зробили вони гостину, п’ють обоє. А вона була хитра та все йому:</p>
	<p>— Пий, пий, бо я йду геть, ми ся розходимо.</p>
	<p>Та так його силувала пити, що він де пив, там і заснув. А вона положила його на постіль і каже слугам:</p>
	<p>— Запрягайте коні, під’їжджайте сюди.</p>
	<p>Запріг слуга коні, під’їхав. А вона каже:</p>
	<p>— Берім його з постіллю на фіру. І їдьме. Де я скажу, там повернеш, Але помалейку їдь, нога поза ногу. Дуже помалу їдь.</p>
	<p>Та й занесли його на фіру. Та й вона з фірманом сіла і їдуть. А фіра як фіра, віз то на камінь наїде, то сюди, то туди. Хитає воза і хитає. Та й пан прокинувся, Подивився та й каже:</p>
	<p>— Гов-гов, — каже ур наче, — стій.</p>
	<p>— А що таке?</p>
	<p>— Де я їду?</p>
	<p>А вона йому говорить:</p>
	<p>— А я де їду?</p>
	<p>— Ти їдеш додому, бо я тебе прогнав.</p>
	<p>— А ти пам’ятаєш, як ти сказав?</p>
	<p>— Пам’ятаю.</p>
	<p>— Та як ти сказав?</p>
	<p>— Та казав я: що ти найліпше любиш, бери собі та й іди.</p>
	<p>Вона каже:</p>
	<p>— Я так і зробила. Я тебе найліпше люблю і я тебе забрала.</p>
	<p>— Вертайся додому.</p>
	<p>Вернулися вони додому і добре жиють по сьогоднішній день.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>159 (2192). Мудра дівчина. СУС 875. 30 березня 1990 р. Гладиш Іван Дмитрович (Сулимів) (1912). Львівська область, Турківський район, село Яворів</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Буковини/">Фольклор Буковини</a></li>
		<li><a href="/Фольклор Бойківщини/">Фольклор Бойківщини</a></li>
	</ul>
</footer>
<!--#include virtual="/-/inc/general__page_end.inc" -->
