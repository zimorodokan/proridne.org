<!--#include virtual="/-/inc/general__page_start.inc" -->
<title>Портурей-прапорщик ☼ Українська народна казка ☼ Народна творчість</title>
<meta name="Description" content="Українська народна казка Буковини «Портурей-прапорщик» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Портурей-прапорщик.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Портурей-прапорщик <br><span class="article__headerDescription">Українська народна казка Буковини</span></h1>
	<p>В одного царя була дочка. І не давав він їй світу бачити. Завів у підвал, де було темно, і туди їй приносили їсти, і нікуди вона не могла вийти. Служниці говорили їй, що є білий світ, а вона того білого світу не виділа. І каже:</p>
	<p>— Скажіть татови, най прийде до мене. Цар прийшов, а вона йому:</p>
	<p>— Тату, що я так провинила, що ви мені білого світу не даєте бачити? Цар їй:</p>
	<p>— Сьогодні ти будеш його бачити. Служниці виведуть тебе на білий світ.</p>
	<p>І сказав служницям, щоб запнули їй очі чорною кисейкою, бо як зразу увидить білий світ, то ще може отемніти.</p>
	<p>Повели її служниці в сад, а сад був понад синє море. Вона ходила, роздивлялася. Та й питає:</p>
	<p>— А що то синіє?</p>
	<p>— То синє море.</p>
	<p>— Ану поведіть мене туди, най я подивлюся на те море. Повели вони її туди. А там стояв корабель. Він пристав до берега ще тоді, коли вона вродилася, та так і стояв при березі п’ятнадцять літ. Вона й питає:</p>
	<p>— Що це таке? А їй кажуть:</p>
	<p>— Корабель.</p>
	<p>— Заведіть мене в той корабель, я хочу побачити, як він влаштований.</p>
	<p>А той міст від пристані до корабля вже зогнив і ломиться. Вона каже:</p>
	<p>— Підождіть мене на березі, а я сама сходжу на корабель.</p>
	<p>Вона тілко ступила на корабель, а він рушив і поїхав. Служниці прибігли назад і сказали, що її забрав корабель. А куди, ніхто не знає. Цар зібрав своїх солдатів і каже:</p>
	<p>— Хто найде мою дочку — половину держави оддаю. І як схоче, то возьме її заміж.</p>
	<p>Вийшов їден і сказав:</p>
	<p>— Дайте мені на три роки їсти і всього, що треба. І дайте мені корабель — я поїду її шукати.</p>
	<p>Звали того чоловіка Портурей-прапорщик.</p>
	<p>Скілко він їхав і скілко питав, ніхто про царську дочку не знав. Заїхав він так далеко, що туди орел кости не заносить. І сказав Портурей-прапорщик капітану, що зійде з солдатами на берег, щоб пошукати ще там.</p>
	<p>Пішли вони лісом, дивляться — будинок великий. Заходять вони туди, а там пусто. Каже Портурей одному:</p>
	<p>— Ти зоставайся в цім домі і вари їсти, а ми підем принесем з лісу свіжого м’яса.</p>
	<p>Два пішли, а їден зостався. Почав варити — чує: стукає хтось. А то був такий маленький дідок Кокоть, як рука по локоть. Каже він:</p>
	<p>— Отвори двері!</p>
	<p>Солдат не відтворив, сказав:</p>
	<p>— Невеликий ти пан, відтвори собі сам. Дідок відтворив двері і зайшов.</p>
	<p>— Ти дасиш мені щось їсти?</p>
	<p>— Як лишиться від товаришів — дам.</p>
	<p>А дідок ухопив його, пригнув до землі і добре набив. А тоді з’їв усе, що той наварив, і пішов.</p>
	<p>Товариші приходя, а той не зварив. Поставив варити друге, а воно ще не зварилося. Питають його, чого не зварив, а він каже:</p>
	<p>— Вода далеко, дрова сирі.</p>
	<p>Не признається, що такий малий бив його.</p>
	<p>На другий день остався варити другий, а той дідок і другому так зробив. На третій день два солдати пішли в ліс за м’ясом, а Портурей-прапорщик лишився. Ті йдуть у ліс і кажуть:</p>
	<p>— Най ще його наб’є дідок, то буде знати, чого не зварили. Варить Портурей, а дідок стукає в двері.</p>
	<p>— Відтвори!</p>
	<p>Той пішов відтворив. Дідок каже:</p>
	<p>— Здрастуй!</p>
	<p>— Здрастуйте.</p>
	<p>— Ти дасиш мені щось їсти?</p>
	<p>— Дам. Як такому молодцю не дать!</p>
	<p>Як той дід сів за стіл, як ударив руками в стіл — на столі з’явилися наїдки й напитки. Що душа бажає! Сіли вони, їдять, п’ють. Той дід п’є і Портурей п’є, але більше ллє собі в пазуху, щоб не впитися. А дід напився і заснув. А Портурей став і думає, що робити з дідом. Взяв шаблю, вдарив діда та й перетяв надвоє. І почав глядіти, що коло него є. Нічого не найшов, лиш три ключі.</p>
	<p>Приходять товариші з полювання, а він говорить їм:</p>
	<p>— Маємо ключі. Але від чого вони? Дурно ж їх дід не носив коло себе.</p>
	<p>Глядять вони в тім дворі і найшли до одного ключа замок. Відмикають, а там повна кімната срібла. Найшли до другого ключа замок, дивляться — повна кімната золота. Найшли замок до третього ключа, відчиняють ту камеру — царська дочка! Подивилася вона, а в него на кашкеті написано ім’я. Каже йому:</p>
	<p>— Портурею-прапорщику, як ти сюди добився? Сюди орел кості не заносить.</p>
	<p>— Тебе шукаю.</p>
	<p>А цар дав Портурею перстень — на нему було все вибито. Портурей показав їй той перстень.</p>
	<p>Поклали вони його на вікно і почали носити на корабель золото й срібло. Нагрузили, взяли до корабля царську дочку. А Портурей-прапорщик пригадав, що забув перстень на вікні. І каже товаришам:</p>
	<p>— Заждіть трошки, я побіжу возьму перстень, та й поїдем. Вернувся він за перснем, а солдати порадилися, та й каже їден до другого:</p>
	<p>— Їдьмо, лишаймо його тут.</p>
	<p>Прийшов він до пристані, а корабель уже далеко в морі. Заплакав та й пішов у ліс. І думає: «Якби був хоч діда не зарубав, то був би з дідом, а так нема нікого».</p>
	<p>Іде тим лісом, дивиться — два стовпи закопані і східці наверх прибиті. Піднявся він по тих східцях, а нагорі дзвони висять. Взяв та й дзвонить. Прибігає вовк і питає:</p>
	<p>— Портурею, що ти робиш?</p>
	<p>— Дзвоню.</p>
	<p>— Тікай звідси, бо тут собор звірячий. Зараз зберуться звірі і на клапті тебе рознесуть.</p>
	<p>Зліз він відти і тікає. Біг, біг та й сів відпочити. Відпочив трохи, іде стежкою далі. Іде, дивиться — один стовп закопаний і тоже східці наверх. Виліз він, а там така труба велика. Як почав він у ту трубу трубити! Прилітає триголовий змій.</p>
	<p>— Портурею-прапорщику, що ти робиш?</p>
	<p>— Найшов, — каже, — трубу й трублю.</p>
	<p>— Тікай, тут наш собор. Як зберуться змії, то тебе вогнем спалять. Зліз він з того стовпа і знов тікає. Довго біг і сів відпочити. Коли біжить хлопець. А на кашкеті в него написано: «Іван, чарівницький синок». Покликав його Портурей. А той Іван ще ніколи в тих пущах голосу людського не чув. Глипнув той Іван та й каже:</p>
	<p>— Здрастуй, Портурею-прапорщику. Як ти сюди забився? Сюди орел кості не заносить.</p>
	<p>— Глядю собі смерти, та не годен найти.</p>
	<p>— Іди, Портурею, до мене, будеш у мене жити. Мій батько — найстарший над зміями.</p>
	<p>Пішов Портурей до того Івана. Прилітає змій. А Іван Портурея сховав. Змій зайшов, потягнув носом та й каже:</p>
	<p>— Прісну душу чути. А Іван йому:</p>
	<p>— Тату, я найшов собі товариша. Ти все на війнах, а мені скучно самому.</p>
	<p>Змій каже:</p>
	<p>— Добре, виходь, Портурею. Я даю тобі всі ключі від цего двора. Скрізь маєш право ходити й дивитися, лиш, — каже, — в погріб не йди і на під.</p>
	<p>Та й полетів.</p>
	<p>Портурей ходив, дивився та й думає: «Що б я був за хазяїн, якби не знав, що в погребі є?» Відімкнув погріб, а звідти вилетіло сорок зміїв і зачали межи собою битися. А той Іван виліз на стовп і затрубив у трубу. Прилетів його батько, спинив ту війну і назад усіх зміїв у той погріб загнав. І каже той змій до Портурея:</p>
	<p>— Не б’ю тебе, не вбиваю, а лиш виганяю. Ти й так пропадеш отут у степах.</p>
	<p>А Іван зачав за него просити, і змій попрощав йому. І каже:</p>
	<p>— Ти уже знаєш, що в погребі. Але не відмикай під.</p>
	<p>Та й полетів. Портурей походив, подивився та й думає: «Що я за хазяїн, щоб не знав, що на поду є?» Як відімкнув він той під, вискочило сто п’ятдесят музикантів, як заграли сирбу — все море захвилювалося. Пішли хвилі — вже половину двора затоплює. Іван виліз на стовп, затрубив у трубу, викликає батька. Змій прилетів і закрив ту музику. Вода зійшла. А змій каже:</p>
	<p>— Ти мене не слухаєш — забирайся. Ти не будеш уже в мене служити.</p>
	<p>А синок проси, щоб попрощав. Але змій вигнав Портурея за браму. Іван проси батька:</p>
	<p>— Щось подаруйте йому на дорогу.</p>
	<p>— Що я йому подарую, як він мене не слухав?</p>
	<p>— Та подаруйте щось.</p>
	<p>— То дай йому стару шаблю, стару сорочку й старий кашкет. І старого коня. І най собі їхає.</p>
	<p>Дає Іван Портурею те все і каже:</p>
	<p>— Скілко будеш жити, нікому за ці речі не признавайся. А то така шабля, що яка б війна не була, махнеш нею навхрест, і все вороже військо камінням стане. Лиш один цар останеться. Тілко треба вбрати ще старий кашкет, стару сорочку і сісти на старого коня.</p>
	<p>Подякував Портурей, сів на того коня й поїхав. Проїхав він метрів сто і пустив того коня пасти, бо кінь старий, не годен довго йти. Ляг собі і говорить сам до себе: «Нащо мені такий старий кінь? Коли я доїду ним у свій край?» А кінь слухає. Та й заговорив до него людським голосом:</p>
	<p>— Що ти казав?</p>
	<p>— Я казав, що тобою не доїду до свого краю, бо ти дуже старий.</p>
	<p>— А ти як хотів їхати: ходом чи думкою?</p>
	<p>— Думкою хотів би.</p>
	<p>— То скачи на мене.</p>
	<p>І той не встиг скочити на коня, як уже був у своїм краю.</p>
	<p>Як приїхав, то кінь забрався і ходить собі по волі. А ті, що втекли від Портурея-прапорщика, якраз кораблем добралися. Зійшли на берег, і царська дочка усіх солдатів вином частувала. А Портурей підійшов та й собі крайнім у строю став. Доходить вона до него, налляла йому, подає. А він і каже:</p>
	<p>— Підождіть, най скину рукавичку.</p>
	<p>Скинув він ту рукавичку, а на пальці перстень. Вона йому:</p>
	<p>— Тату, цей мене найшов.</p>
	<p>— А по чім ти знаєш, що він найшов? — спитав цар.</p>
	<p>І вона розказала, як він вернувся за перснем, а товариші поїхали без него.</p>
	<p>— А як він добрався сюди, я не знаю. Цар питає його:</p>
	<p>— Що ти хоч’ за те, що найшов мою дочку?</p>
	<p>І дав йому цар половину свого царства і дав заміж за Портурея свою доньку. А тих двох солдатів, що його лишили, сказав знищити.</p>
	<p>А жінка жила з ним, жила і найшла собі якогось іншого, турецького короля. І каже їй турецький король:</p>
	<p>— Знищ свого чоловіка, то будем з тобою жити. А вона йому:</p>
	<p>— Ти государ. Об’яви йому війну та й убий. А я як можу вбити? Той об’являє йому війну. Встала жінка рано та й каже:</p>
	<p>— Портурею, вставай, турок наступає. А він їй:</p>
	<p>— Най наступає. Я хочу чаю напитися.</p>
	<p>Напився він чаю, вбрався в стару сорочку, старий кашкет, почепив на себе стару шаблю. Прилетів до него кінь. Сів він на коня, виїхав назустріч турецькому війську, махнув шаблею навхрест, і все турецьке військо камінням стало. А турецький цар упав на коліна.</p>
	<p>— Даруй мені життя!</p>
	<p>Він тому королю попрощав. Той забрався, а потому зустрівся з його жінкою та й каже їй:</p>
	<p>— Ти узнай і передай мені, чим твій муж так воює. Питає Портурея жінка:</p>
	<p>— Портурею, чим ти так воюєш?</p>
	<p>А він не хоче казати, бо сказав йому змій, щоб не признавався нікому. А вона йому так докучала, що сказав їй:</p>
	<p>— Воюю цією коцюбою.</p>
	<p>Вона взяла ту коцюбу, спакувала в посилку і передала турецькому королю. І король знов об’являє Портурею війну, знов наступає. Жінка йому каже, що турецьке військо наступає, а він каже:</p>
	<p>— Хай наступає. Мені треба чаю напитися.</p>
	<p>Покликав коня, одяг сорочку, кашкет, почепив шаблю. Та й виїхав напроти турецького війська, махнув шаблею навхрест, і все турецьке військо стало камінням.</p>
	<p>Пише турецький король до жінки Портурея: «Узнай і передай, чим твій чоловік так воює». Вона знов його умовляє, щоб він признався.</p>
	<p>— Як не скажеш, то ти мені не муж, а я тобі — не жена. А він до неї:</p>
	<p>— Я цею мітлою так воюю. У ній уся сила.</p>
	<p>Він заснув, а вона ту мітлу спакувала і передала турецькому королю. І король знов об’являє війну. Той наступає, а Портурей ще п’є чай. Тоді вийшов, одяг кашкет, сорочку, почепив шаблю, сів на коня. Та й вийшов назустріч турецькому війську, махнув шаблею, і знов усе турецьке військо стало камінням. А жінка каже Портурею:</p>
	<p>— Ти насміхаєшся з мене: то про коцюбу кажеш, то про мітлу. Як буде так і далі, то ти мені не муж, а я тобі не жена.</p>
	<p>За третім разом бере він та й признається жінці про старий кашкет, стару сорочку, стару шаблю і старого коня. А вона взяла те все і передала турецькому королю. А коня не дала — кінь по волі гуляє. Підробила таке саме шмаття і шаблю та й поклала чоловікови.</p>
	<p>Король третій раз оголошує йому війну і починає наступати. Жінка каже:</p>
	<p>— Портурею, турецьке військо наступає. А він каже:</p>
	<p>— Най наступає, мені треба чаю напитися.</p>
	<p>Напився, вбрав на себе кашкет і сорочку, почепив шаблю, сів на коня, виїхав напроти турецького війська, махнув навхрест шаблею — не бере. Махнув ще раз — не бере. Упав він на коліна і проси турецького короля:</p>
	<p>— Даруй мені життя.</p>
	<p>Король хоче подарувати, а військо не погоджується. Король каже:</p>
	<p>— Він мені три рази життя дарував, а йому раз подарувати можна. А військо далі не погоджується. Король тоді каже:</p>
	<p>— То давайте зробим так: прив’яжім його коневи до хвоста та й дамо коневи кілька буків. То він його вб’є, і ми не будем винні.</p>
	<p>Так і зробили. А той кінь знявся вгору і полетів, як вітер. А в повітрі чоловік не вб’ється. Кінь відніс його трохи, опустився помалу на землю і посадив його на себе. Та й полетів він до свого товариша Івана, змійового сина.</p>
	<p>Той ще не доїхав, а Іван вийшов назустріч та й каже:</p>
	<p>— Е, жінці признався! Я тобі ще дам три речі. Як признаєшся й за них, більше до мене не йди. На тобі три квітки: рожеву, білу і синю. Як будеш істи відци і побачиш гадюки — понюхай синю квітку і перекинешся на таке саме, як вони, і підеш собі, куди схочеш. Дійдеш до моря — понюхаєш білу квітку і підеш по морю, як по землі. А як перейдеш море — понюхай рожеву квітку, і перекинешся таким гарним конем, що на світі більше такого нема. Тоді зайдеш до якого-небудь чоловіка і скажеш йому людським голосом: «Ведіть мене продавати». І ніхто тебе не купи, тілко той турок, що жиє з твоєю жінкою.</p>
	<p>Він усе так зробив, як сказав йому Іван. Переїхав через море і перекинувся на коня. Зайшов до одного чоловіка на подвір’я, а той почав наганяти його. Кінь каже:</p>
	<p>— Стань, я буду твоє щастя. Веди мене продавати, матимеш за мене гроші.</p>
	<p>— А що ти будеш їсти? — питає чоловік.</p>
	<p>— Що дасте, то буду їсти, лиш ведіть мене продавати. А чоловік каже жінці:</p>
	<p>— Вари вареники.</p>
	<p>Наварила жінка вареників, кінь поїв.</p>
	<p>Повів чоловік того коня продавати. Обступили купці — той дає тілко, той тілко. Коли надходить той турок — дорого заплатив і забрав коня. Приводи коня додому, завів його на стайню і каже до жінки:</p>
	<p>— Іди дивися, якого я коня купив.</p>
	<p>Вийшла жінка до стайні, подивилася на того коня, помахала головою та й іде назад до чоловіка. І каже:</p>
	<p>— Це ти не коня купив. Це ти смерть купив. Це — Портурей-прапорщик. Ти його вбий і попіл по вітру розвій, щоб і сліду його не було.</p>
	<p>Але там у них була служниця. Пішла вона на стайню дивитися на коня та й каже:</p>
	<p>— Такий кінь хороший — і хотять його рубати. А кінь говори до неї:</p>
	<p>— Як мене будуть рубати і бризне кров, возьми її і покладь під сходи.</p>
	<p>Служниця так зробила, і за одну ніч з тої крови така яблунька виросла, що лиш соловейки на ній співають. Вийшов турок, подивився та й каже жінці:</p>
	<p>— Іди подивися, яка яблуня файна виросла. Жінка вийшла, подивилася та й каже:</p>
	<p>— Скажи, хай її зрубають і спалять, щоб і сліду від неї не лишилося, бо це, — каже, — Портурей-прапорщик.</p>
	<p>Виходить та наймичка і каже:</p>
	<p>— Така яблуня файна — і хотять її рубати. А яблуня говори:</p>
	<p>— Як будуть мене рубати і відлетить тріска, возьми її і кинь на море.</p>
	<p>Зрубали яблуньку, а наймичка взяла тріску і кинула на море; а з тої тріски такий гарний качур зробився, що просто світить по морю.</p>
	<p>Пішли купатися той турок, піп і дяк. А той качур підпливає до них, та все ближче, та все ближче. Турок хоче його зловити, а він усе відпливає та відпливає, та й знов підпливає і відпливає. Завів його на глибину, скочив йому на голову та й утопив. Зробився чоловіком, Портуреєм-прапорщиком, та й їде додому. Як увиділа його жінка, то дуже злякалася. А він бере служницю, свою жінку й бабу-чарівницю, що була там, ставить їх у ряд і каже:</p>
	<p>— Я кидаю вгору шаблю. Хто винен, на того шабля впаде, а хто не винен — не впаде.</p>
	<p>Перший раз кинув шаблю вгору — шабля підлетіла і вбила бабу. Другий раз кинув, і впала шабля на жінку.</p>
	<p>— Значить, винна, йди набік.</p>
	<p>Кинув третій раз шаблею, і шабля впала пусто. Значить, служниця не винна нічого.</p>
	<p>Тоді він поставив жінку коло вбитої баби і зарубав. Порубав їх обох, спалив і вітром попіл пустив. А зі служницею одружився та й, мабуть, і зараз жиє.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Василівці, Сокирянського району, Чернівецької області 2 серпня 1984 року Данилов Олекса Степанович (1915 року народження)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Буковини/">Фольклор Буковини</a></li>
	</ul>
</footer>
<!--#include virtual="/-/inc/general__page_end.inc" -->
