<!--#include virtual="/-/inc/general__page_start.inc" -->
<title>Що таке добра і зла година ☼ Українська народна казка ☼ Народна творчість</title>
<meta name="Description" content="Українська народна казка Гуцульщини «Що таке добра і зла година» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Що таке добра і зла година.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Що таке добра і зла година <br><span class="article__headerDescription">Українська народна казка Гуцульщини</span></h1>
	<p>Був собі багатий леґінь. Він дома господарку не провадив, а гендлював, аби все свіжі гроші мав. Купував худобу, коні і ними гендлював. І уженився він, але дома бував мало, а все в дорозі. Одного разу накупив він багато безрогих і наймив собі штири погоничі, щоби йому ті свині помогли загнати на станцію і завантажити у вагони. Вони гнали їх, а назустріч їм іде чоловік. Питає він:</p>
	<p>— Чиї це свині?</p>
	<p>— Ми, — кажуть, — женемо ці свині на станцію. А ґазда їхній іде ззаду.</p>
	<p>Здибався той чоловік з ґаздою і каже:</p>
	<p>— Скажи мені, що таке зла, а що добра година. А як не скажеш, то не будеш мати цих свиней.</p>
	<p>І свиснув він, і всі свині розійшлися. Купець каже:</p>
	<p>— У мене добра година, як сонечко гріє, а я сяду на муравці коло водички, з’їм хліба з солониною і нап’юся води. А недобра година, як дощ іде і я змокну.</p>
	<p>А той каже:</p>
	<p>— Не так, чоловічку. Як даєш мені за двадцять років те, що в тебе наймиліше, то я тобі скажу.</p>
	<p>— Добре, — сказав купець, — дам.</p>
	<p>І той свиснув, і свині зійшлися докупи. І сказав той йому:</p>
	<p>— Як ти або твій син у двадцять років скаже мені, що таке добра й зла година, то не возьму в тебе, що тобі наймиліше, а як не скажете, то возьму. А тепер гони свої свині.</p>
	<p>І погнав він з погоничами ті свині. І не знав, що в його жінки має народитися дитина.</p>
	<p>А додому цей купець повернувся аж через п’ять років. Прийшов, дивиться, а коло хати бігає хлопчик.</p>
	<p>— Чий це хлопчик? — питає він.</p>
	<p>— Та, — каже жінка, — наш.</p>
	<p>І він зажурився, бо пригадав, що той через двадцять років має забрати що наймиліше. Не веселиться він, а думає думу. А хлопчик каже:</p>
	<p>— У сусідів є семеро дітей, і з ними тато й мама бавляться, а ти до мене й не забалакаєш. Як я тобі, тату, такий поганий, то я піду від тебе геть.</p>
	<p>А тато думає: «Сказати, що я тебе продав, — ти підеш. Не сказати — теж підеш. І так, і так недобре». А хлопець росте. І тато сказав хлопцеви:</p>
	<p>— Я тебе запродав.</p>
	<p>І розказав, як було. А хлопець каже:</p>
	<p>— Давай мені в дорогу хліба і грошей, і я піду в світ питати, що таке добра та й зла година.</p>
	<p>І він пішов по світі шукати, хто би йому сказав, що є добра година. Ішов він дуже довго і зайшов аж у чужу державу. І йде попри царську столицю. А на балконі сидить цар.</p>
	<p>— Відки ти, хлопче?</p>
	<p>— Я йду дуже здалека.</p>
	<p>— Куди ж ти йдеш?</p>
	<p>— Іду питати, що зла, а що добра година. А цар до него:</p>
	<p>— Як ідеш у світ питати, що зла, а що добра година, дізнайся й про мою дитину. У мене у два тижні пропала дитина в пелюшках з колиски.</p>
	<p>— Добре, запитаю.</p>
	<p>Зайшов він у велике пустище. А там дорога розходилася навхрест. І росла яблінка, а на ній — одне яблуко. І над тим яблуком дві сороки жерлися. А він собі думає: «Та чого ж ви не їсте того яблука, а б’єте одна одну в голову, що аж кров тече?»</p>
	<p>Пішов він далі і побачив дім, а поблизу нього — дідо тримає великий камінь на плечах, а ноги його потали в землю. Він до діда вклонився, а той і питає:</p>
	<p>— Куди ти йдеш?</p>
	<p>— Іду питати, що є зла, а що добра година.</p>
	<p>А дідо каже:</p>
	<p>— Возьми з-межи моїх ніг собі в пазуху землі. Вона тобі пригодиться. Підходить він до того дому, а там люди, коні, худоба — усе живе, але нічого не рухається. Відчиняє він браму і заходить всередину, на подвір’я. Заходить у той дім. Відчиняє двері й опиняється в кухні. А там дівка. Увиділа його, вдарилася по полах і каже:</p>
	<p>— Хто тебе сюди прислав? Як мій пан тебе вчує, він тебе і мене вб’є. Але його, — каже, — тепер вдома нема. То ти скажи мені, як сюди добрався.</p>
	<p>— Я йшов питати, що є зла, а що добра година. А вона каже:</p>
	<p>— Це ніхто не має знати, лиш мій пан. Але мусиш сказати мені, що ти бачив, як сюди йшов. А я скажу панови, що таке мені ся снило, і він мені скаже.</p>
	<p>Тоді він:</p>
	<p>— Я йшов, і цар мені сказав, що в него пропала дитина у два тижні з пелюшками з колиски. У другім місці я бачив на перехресті яблуньку, а на тій яблунці було яблуко, а коло того яблука жерлися дві сороки. Ще далі я бачив, що дідо тримав на плечах каменюку, а від того тягару ноги його потали в землю. Той дідо питав мене, куди я йду, а я казав, що йду питати, що є зла, а що добра година. А дідо каже: «Бери з-межи моїх ніг землі собі за пазуху. Ця земля тобі ся пригодить». І я взяв тої землі і пішов далі.</p>
	<p>Дівка йому каже:</p>
	<p>— Я буду казати свому панови, що таке мені ніби ся снило, а він буде це мені відгадувати. А ти лежатимеш під ліжком і будеш чути, що ми обоє балакатимемо.</p>
	<p>І заховала вона його під ліжко. Прийшов той пан уночі та й питає:</p>
	<p>— Тут хтось є?</p>
	<p>— Нема, — каже, — нікого.</p>
	<p>Дає вона панови їсти, миє ноги і лягає спати. А потім каже ніби спросоння:</p>
	<p>— Я йшла, — каже, — дорогою питати, що є зла, а що добра година, і один цар казав, що в него в два тижні дитину з пелюшками вкрали з колиски.</p>
	<p>А пан каже:</p>
	<p>— А то я тебе вкрав у того царя. Каже вона:</p>
	<p>— А я ще виділа у сні дві сороці, що їлися на яблунці над яблуком. А пан каже:</p>
	<p>— То дві рідні сестрі не годні майном поділитися.</p>
	<p>— І снилося мені, що дідо тримав каменюку на плечах і казав набрати в нього з-помежи ніг землі. А ноги в него потали в землю.</p>
	<p>А пан сказав:</p>
	<p>— Зла і добра година — то таке: як вродиться хто в добру годину, то хоч би що було, йому буде добре, а як у злу — то хоч би що мав, змарнує, і нічого з того не вийде. А якби хтось кинув у мене три рази землею з-під того діда, то дідо буде тут, а я на його місці.</p>
	<p>Виліз хлопець рано з-під ліжка, як той пан пішов. І пішов до тої яблуньки і тих двох сорок поділив яблуком. Значить, він їх поділив майном. Тоді пішов до того діда, узяв ще раз землі з-під його ніг (та, що взяв перше, уже розгубилася), прийшов і кинув три рази в того пана. А то був чорт. Тоді чорт зробився на дідовім місці, а дідо прийшов на його хазяйство. Та вернувся хлопець по ту дівчину, забрав до її тата-царя і з нею одружився. І ніхто не забрав його у двадцять років, бо тепер той дідько вже камінь на плечах тримав.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Верхній Березів, Косівського району, Івано-Франківської області 27 лютого 1984 року Підгородецький Микола Матвійович (1913 року народження)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Гуцульщини/">Фольклор Гуцульщини</a></li>
		<li><a href="/Українська міфологія/Чорт.html">Чорт в українській міфології</a></li>
	</ul>
</footer>
<!--#include virtual="/-/inc/general__page_end.inc" -->
