<!--#include virtual="/-/inc/general__page_start.inc" -->
<title>Хлопець-суддя ☼ Українська народна казка ☼ Народна творчість</title>
<meta name="Description" content="Українська народна казка Буковини «Хлопець-суддя» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Хлопець-суддя.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Хлопець-суддя <br><span class="article__headerDescription">Українська народна казка Буковини</span></h1>
	<p>Був цар, а в того царя був міністер. Цар дуже любив його. Задумав міністер піти в ліс на прогулянку. Ішов він лісом і вчув крик на дереві. Подивився вгору, а на дереві — змій кричить:</p>
	<p>— Рятуйте мене! А міністер каже:</p>
	<p>— Як же я врятую тебе, як ти на самому верхови? Я туди не долізу. А змій йому:</p>
	<p>— Врубай довгий патик, щоб досяг аж до мене, і я злізу по патикови на землю.</p>
	<p>Подав міністер змійови патик, а він зліз по патикови і вкрутився кругом шиї міністра. Та й каже:</p>
	<p>— Ти будеш носити мене, скілко жити будеш: я не злізу з тебе. Міністер засумував, вернувся до царя і каже:</p>
	<p>— Найшов я собі в лісі нещастя. А цар йому:</p>
	<p>— У мене є хороший стрілець. Як устрілить він, так і попаде гадину в голову.</p>
	<p>А гадина каже цареви:</p>
	<p>— Хоч мене і уб’ють, але я задушу міністра, поки умру. Міністер:</p>
	<p>— Піду в світ, щоб ніхто мене не бачив.</p>
	<p>Йому було встидно носити гадину на шиї, і пішов міністер у світ. Ішов він, ішов, дивиться — на імашови пасуть діти худобу і граються в суд. Один з хлопчаків — суддя, а два — його помічники. Міністер іде попри тих хлопчиків і не привітався. Тоді «суддя» посилає своїх помічників, щоби вернули його назад.</p>
	<p>— Що ти за їден, що «здрастуйте» не кажеш? А він зупиняється і каже:</p>
	<p>— У мене велика жура — гадина на шиї. І я такий зажурений, що аж людей не бачу.</p>
	<p>А «суддя» хоче міністра судити. Почали його судити, взяли бумаги, пишуть. І каже «суддя» гадови:</p>
	<p>— На суді треба стояти. Як ти не будеш стояти, а сидіти в него на шиї, то ми тебе першого засудим.</p>
	<p>Гад зліз, а «суддя» дав команду своїм хлопцям:</p>
	<p>— Бийте гадину!</p>
	<p>Били вони його і на смерть убили там, а міністру «суддя» сказав:</p>
	<p>— Іди свою дорогою.</p>
	<p>Прийшов міністер до царя, і цар дуже зрадів, що міністер збувся гада. Та й питає його:</p>
	<p>— Хто такий найшовся, що забрав з тебе гада? Міністер каже:</p>
	<p>— Ішов я попри таке й таке село, і суддя засудив гада.</p>
	<p>Суддя зацікавився цим ділом. Як так? Він цар і не міг примусити гада, щоб зліз, а якийсь сільський суддя примусив.</p>
	<p>— Іди і приведи того суддю до мене, — каже цар.</p>
	<p>Запрягли коні в бричку і поїхав міністер до «судді». Приїхав у то село і питає:</p>
	<p>— Де суддя жиє?</p>
	<p>Справили його до судді. Зайшов він і дивиться, що це не той голова суду, який гада судив, а дорослий чоловік. Міністер і каже:</p>
	<p>— Не цей суддя.</p>
	<p>А той хлопчина пас худобу в судді. У той момент пригнав він худобу додому.</p>
	<p>— Ось судця, — сказав міністер, узяв хлопця в бричку, і поїхали до царя.</p>
	<p>Той побачив, що на хлопчині проста одежа, і дав йому одежу кращу. Посадили хлопця за стіл, п’ють, їдять. А тут заходить до царя баба. Цар питає:</p>
	<p>— Що, бабцю, скажеш? А бабця йому:</p>
	<p>— Я стара і бідна. Маю троє дітей і ходжу просити. Як ішла додому, звіялася буря, забрала мою торбу з хлібом і кинула той хліб просто в озеро. Лишилися в мене діти голодні.</p>
	<p>Цар каже:</p>
	<p>— У мене є суддя. Най суди Вітра. Бери і суди, — каже він хлопчикови.</p>
	<p>А хлопчик бере і пише записку до Вітра. Відчинив вікно і кинув ту записку надвір. З’явився до царя Вітер і каже цареви:</p>
	<p>— За то, що я кинув бабі хліб в озеро, я дам їй таке добро, що кілко жити буде, не буде просити хліба.</p>
	<p>— Ідіть додому, — каже хлопчина бабі. — Як не зроби Вітер то, що сказав, то ми його покараєм.</p>
	<p>Пока баба прийшла додому, у неї в хаті й кругом хати було таке добро, що баба такого зроду не бачила: і хліб, і худоба, і гроші — що хочеш. І цар цим ділом дуже зацікавився. «Я цар, і не можу Вітра судити, а хлопчик судив». Дуже його цар полюбив.</p>
	<p>У того царя паслася в лісі худоба. Там, у лісі, вона й ночувала. У лісі був і коровник. Кожного вечора цар посилав до тої худоби сторожа. І хто йшов за сторожа, назад не вертався — пропадав у тому лісі. Хлопчина й каже:</p>
	<p>— Я піду за сторожа.</p>
	<p>Цар не хтів його пустити, бо дуже любив. А він утік у той ліс і взяв з собою з дому книжку.</p>
	<p>У лісі була маленька хата для сторожів. Зайшов він у ту хатку, поклав книжку на столик і читає. О дванадцятій годині ночі приходять до него нечисті і кричать:</p>
	<p>— Виходь надвір! Завалився коровник, побив худобу, а ти сидиш! Він мовчить. Нечисті зайшли в хату і почали хлопця мучити, щоб заговорив. А він мовчать. Вони мучили його, а він мовчав, і прийшов їх час — вони й забралися.</p>
	<p>На другий вечір хлопець пішов знову і так само мучили його нечисті. А він таки не заговорив. На третій вечір почали вони його знов так мучити, але він не заговорив. І нечисті щезли. А до хлопчини приходять три попи і кажуть хлопчині:</p>
	<p>— Ти врятував себе, врятував і нас. Бо нечисті мучили і тих попів.</p>
	<p>— Іди з нами, дамо тобі за це нагороду, — кажуть вони.</p>
	<p>Взяли хлопця і повели в печеру. Завели його туди і дали йому три вуздечки. Та й кажуть:</p>
	<p>— Якщо тобі щось треба буде, бери одну вуздечку, тряси нею, і появиться кінь. Той кінь зроби для тебе, що ти хочеш. Що скажеш, то й зроби.</p>
	<p>Він узяв ті вуздечки і пішов на своє місце.</p>
	<p>А в того царя серед худоби був бугай з золотими рогами, а в сусідського царя — дівчина. Вона була дуже хитра, і каже свому татови:</p>
	<p>— Тату, я піду до царя, що має бугая з золотими рогами. Обдурю сторожа, і сторож дасть мені ті золоті роги.</p>
	<p>Приходить сусідський цар до цего царя і каже йому:</p>
	<p>— У тебе є хитрий сторож, але моя жінка його обдурить, і він віддасть їй ті золоті роги.</p>
	<p>От вони й сперечаються: той каже, що не дасть, а той — що дасть. Іде дівчина до хлопця-судді увечері і плаче:</p>
	<p>— Мене захопив вечір, а кругом ліс. Куди я дінуся? Може, переночую у тебе?</p>
	<p>— Будеш ночувати, але надворі, — каже, — в хату я тебе не пустю. Вона погодилася. Потому знову плаче і каже:</p>
	<p>— Я боюся надворі. А він їй:</p>
	<p>— Іди в хату. Лиш знай, що на підлозі будеш спати, бо в мене койка їдна.</p>
	<p>Зайшла вона в кімнату, і він поклав її на підлогу. А сам пішов на койку. Вона далі плаче. Він питає:</p>
	<p>— Чого плачеш? А вона каже:</p>
	<p>— Я боюся на підлозі сама — хочу до тебе на койку. Він пустив її на койку, і спали вони удвох.</p>
	<p>Як устав він рано, то вже дуже жалів її. А вона знов плаче. Він питає:</p>
	<p>— Чого ти плачеш? Вона йому й каже:</p>
	<p>— Мене тато післав до тебе за золотими рогами: як ти не дасиш мені ті роги, то я не можу вертатися додому.</p>
	<p>Пожалів він дівчину, зарізав того вола, дав їй золоті роги, і вона пішла додому.</p>
	<p>Через якийсь час побачили, що царська дівчина вагітна. Як побачив це її тато, дак приїхав до другого царя і каже:</p>
	<p>— Твій сторож он що зробив. Позор! За це діло я йду на тебе війною.</p>
	<p>І оголосив війну. А цар не сердився, що хлопець віддав золоті роги, бо був він дуже добрий суддя.</p>
	<p>Посилає цар міністра у ліс до судді.</p>
	<p>— Іди і скажи йому, що через него завтра почнеться війна. Почув це хлопець і засумував, бо він винен був. Міністер вернувся до царя, і збираються рано йти на війну. А хлопець рано встає і бере вуздечку. Потрусив нею — з’явився срібний кінь і питає:</p>
	<p>— Що скажеш, суддя? А він йому:</p>
	<p>— Одежа щоб була срібна і зброя. Підемо воювати, бо сусідський цар іде на нас війною.</p>
	<p>І кінь дав йому срібну одежу та зброю.</p>
	<p>— Сідай верхи, ми переможем того царя.</p>
	<p>Як вони приїхали, війна там ще не починалася. Почали воювати, і хлопець переміг царя. І не стало його, цего вояка-судді. А цар цікавиться: «Що за вояка такий хоробрий?»</p>
	<p>Та й вернувся додому. А на другий день той другий цар знов пішов війною. Хлопець узяв другого коня. Той кінь був золотий, і шмаття було золоте, і зброя. Пішов він на війну і знов переміг того царя. На третій день узяв третього коня. Цей кінь був діамантовий, і одежа діамантова, і зброя. Билися вони знов. І поранили хлопця — розрубали йому палець. Але він таки переміг того царя, і той цар каже цему цареви:</p>
	<p>— Більше не нападу.</p>
	<p>Та й зробили вони такий договір.</p>
	<p>Як цей цар побачив, що хлопця ранило, бере він свою хустину, рве наполовину і в’яже йому руку. Та не стало хлопця, і цар не знав, що то за вояка був. А на другий день цар святкує перемогу і посилає міністра, щоб хлопець-суддя прийшов на це свято. Приходи міністер і каже:</p>
	<p>— Сьогодні ми робим бал, бо перемогли того царя. А він йому:</p>
	<p>— Я не піду, бо побив руку.</p>
	<p>Але міністер повіз його до царя, а в него — зав’язана рука. Цар каже:</p>
	<p>— То треба було взяти чистіший платок.</p>
	<p>Приказав цар зняти брудний платок і зробити перев’язку май добрим платком. Як розв’язали вони, пізнав цар на споді свій платок. Та й питає цар:</p>
	<p>— Це ти був на війні? Бо це ж мій платок. Тоді він і признався:</p>
	<p>— Я.</p>
	<p>І цар узяв його собі за сина.</p>
	<p>— Після мої смерти будеш царем. Після балу каже він цареви:</p>
	<p>— Я оженюся, возьму дівчину того царя. Ту, якій дав золоті роги. І вженилися вони, і цар дав на него царство.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Вашківці, Сокирянського району, Чернівецької області 15 лютого 1979 року Скаженюк Дьордій Степанович (1907)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>


<article class="articleMain">
	<h1 class="articleMain__header">Хлопець-суддя <br><span class="article__headerDescription">Українська народна казка Буковини</span></h1>
	<p>Був цар, а в того царя був міністр. Цар дуже любив міністра. Одного разу пішов міністр у ліс на прогулянку. Ішов він лісом і почув крик на дереві. Подивився вгору, а на дереві сидить змій і кричить:</p>
	<p>— Рятуйте мене! А міністр каже:</p>
	<p>— Як же я врятую тебе, як ти так високо? Я туди не залізу.</p>
	<p>— Ти врубай довгий патик, щоб досягнув аж до мене, і я злізу по патикові на землю, — каже змій.</p>
	<p>Подав міністр змію патик, а той зліз по патикові і обкрутився кругом шиї міністра. І каже міністрові:</p>
	<p>— Ти будеш носити мене, скільки житимеш. Я не злізу з тебе.</p>
	<p>Міністр засумував. Вернувся він до царя і каже: — Знайшов я собі у лісі нещастя. А цар говорить:</p>
	<p>— У мене е хороший стрілець. Як устрілить він, то так І попаде змійові в голову.</p>
	<p>— Хоч мене й уб’ють, але я задушу міністра, поки умру, — каже гадина цареві. А цар не хотів, щоб пропав міністр.</p>
	<p>Міністр і каже:</p>
	<p>— Піду в світ, щоб ніхто не бачив моєї біди.</p>
	<p>Йому було соромно й незручно носити гадину на шиї. І пішов міністр у світ. Ішов він, ішов, дивиться, а на імаші діти пасуть худобу. І граються в суд. Один з хлопців за суддю, а два за помічників. Міністр пройшов попри тих хлопців і не сказав «здрастуйте». Тоді «суддя» посилає своїх помічників, щоб вернули його назад.</p>
	<p>— Що ти за один, що «здрастуйте» не кажеш? Він вибачився і говорить:</p>
	<p>— У мене велика жура — гадина на шиї. Я такий заклопотаний, що й людей не бачу.</p>
	<p>А «суддя» хоче міністра судити. Почали процес, узяли папери, пишуть. І каже «суддя» гадові:</p>
	<p>— На суді треба стояти. Як ти не будеш стояти, а сидіти в нього на шиї, то ми тебе першого засудимо.</p>
	<p>Гад зліз, а «суддя» дав команду своїм хлопцям:</p>
	<p>— Бийте гадину!</p>
	<p>І вони били змія палицями, аж поки не вбили. Тоді сказав «суддя» міністрові:</p>
	<p>— Іди своєю дорогою.</p>
	<p>Прийшов міністр до царя, і цар дуже зрадів, що той збувся гада. Та й питає міністра:</p>
	<p>— Хто ж це такий знайшовся, що зняв із тебе гада? Міністр каже:</p>
	<p>— Ішов я в такім-то селі, І суддя засудив того гада на смерть.</p>
	<p>Цар зацікавився. Як же так? Він, цар, не міг змусити гада злізти, а якийсь сільський суддя змусив.</p>
	<p>— Іди приведи того суддю до мене, — каже цар. Запрягли коні в бричку, і поїхав міністр. Приїхав у те село і питає:</p>
	<p>— Де суддя живе?</p>
	<p>Справили його до судді. Він зайшов і дивиться — не той суддя, що гада судив. Каже міністр:</p>
	<p>— Це не той суддя.</p>
	<p>А той хлопець пас худобу судді і саме пригнав її з поля. Побачив його міністр та й каже:</p>
	<p>— Ось суддя.</p>
	<p>Бере він хлопця у бричку і везе до царя.</p>
	<p>У той час приходить до царя баба і скаржиться:</p>
	<p>— Я стара і бідна. Маю троє дітей і ходжу по людях просити. Як ішла додому, звіявся вітер і взяв мою торбу з хлібом. Вітер кинув той хліб просто в озеро. Мої діти лишилися голодні.</p>
	<p>А тут якраз міністр хлопця-суддю привіз. Цар і каже бабі:</p>
	<p>— У мене є тут суддя. Най він судить Вітра. Бери і суди, наказує хлопцеві.</p>
	<p>Хлопець бере папір, перо і пише записку до Вітра. Та відчинив вікно і кинув записку надвір. І з’явився Вітер до царя. І каже цареві:</p>
	<p>— За те, що я кинув бабі хліб в озеро, дам їй таке добро, що скільки жити буде, не буде просити хліба.</p>
	<p>— Іди додому, — каже хлопець бабі. — Як не зробить Вітер те, що обіцяв, то ми його покараємо.</p>
	<p>Поки баба прийшла додому, у неї в хаті і кругом хати було стільки всілякого добра, що зроду такого не бачила: і хліба, і худоби, і грошей — чого хочеш.</p>
	<p>Цар дуже здивувався. «Як це так? Я цар і не можу Вітра судити, а цей хлопець судив».</p>
	<p>У того царя паслася в лісі худоба. Там, у лісі, вона й ночувала. У лісі був корівник, і щовечора цар посилав туди сторожа. І хто йшов за сторожа, назад не вертався, пропадав. Хлопець-суддя просить: «Пошліть мене за сторожа». Цар не хотів пускати в ліс хлопця, бо любив його. Але хлопець утік. І взяв з собою до лісу книжку.</p>
	<p>У лісі була маленька хатка для сторожів. Зайшов хлопець у ту хатку, поклав книжку на столик і читає. А посеред ночі приходять до нього нечисті й кричать: «Виходь надвір! Корівник завалився, побив худобу, а ти сидиш?» Він мовчить. Нечисті зайшли в хату і почали мучити хлопця, щоб заговорив. А він мовчить. І так він мовчав, поки не прийшов той час, коли вони мусили забратися. На другу ніч так само мучили хлопця нечисті. І він не заговорив, А на третю так його мучили, що ледве живий лишився. Але не заговорив. І щезли нечисті. А до хлопця прийшло троє людей і кажуть: «Ти врятував себе, врятував і нас. Іди з нами, дамо тобі за це нагороду».</p>
	<p>Взяли вони хлопця і завели в печеру. Дали йому там три вуздечки й сказали: «Як тобі щось треба буде, бери одну вуздечку, тряси нею, і з’явиться кінь. І той кінь зробить для тебе, що тільки захочеш». Він узяв ті вуздечки і вернувся на своє місце в лісі.</p>
	<p>У того царя був серед худоби бугай з золотими рогами. А сусідський цар мав дочку. Вона була дуже хитра.</p>
	<p>Якось приходить сусідський цар і каже цьому цареві: «У тебе є хитрий сторож, але моя дівка його обдурить, і він їй віддасть золоті роги». От І сперечаються царі: той каже, що не дасть сторож роги, а другий — що дасть.</p>
	<p>А за сторожа коло тих золотих рогів був хлопець-суддя.</p>
	<p>Приходить до нього увечері царська дочка і плаче:</p>
	<p>— Мене захопив вечір, і кругом ліс. Куди я дінуся? Може, переночую в тебе?</p>
	<p>— Будеш ночувати, але надворі, — каже. — В хату я тебе не пущу.</p>
	<p>І вона погодилася. Лягла надворі. А потому знову заплакала:</p>
	<p>— Я боюся надворі.</p>
	<p>А він їй каже:</p>
	<p>— Іди в хату. Тільки знай, що на підлозі будеш спати, бо в мене ліжко одне.</p>
	<p>Зайшла вона в хату, лягла на підлозі та й знов плаче.</p>
	<p>— Чого ти плачеш? — питає він.</p>
	<p>— Я боюся на підлозі сама.</p>
	<p>І він пустив її на ліжко, і спали вони разом. Встали вони рано, а вона знов плаче.</p>
	<p>— Чого ти плачеш? — питає він. А вона йому й каже:</p>
	<p>— Тато післав мене до тебе за золотими рогами. І як ти не даси мені ті роги, я не можу вертатися додому.</p>
	<p>І він пожалів дівчину і дав їй золоті роги.</p>
	<p>А через якийсь час сусідський цар побачив, що його дочка при надії і в неї буде дитина, Розгнівався він, прийшов до другого царя і каже: «Твій сторож он що вчинив! За це йду на тебе війною».</p>
	<p>Посилає цар міністра у ліс до судді: «Іди і скажи йому, що через нього завтра почнеться війна». Почув це хлопець І засумував, бо він був винен.</p>
	<p>Міністр вернувся до царя, і збираються вони на війну. А хлопець устає рано, бере вуздечку. Потрусив нею, і з’явився перед ним срібний кінь, запитує:</p>
	<p>— Що накажеш, суддя?</p>
	<p>— Щоб одяг був срібний і зброя. Підемо воювати, бо сусідський цар виходить війною.</p>
	<p>І кінь дав йому срібний одяг і зброю.</p>
	<p>— Сідай верхи, ми поб’єм того царя.</p>
	<p>Поїхали вони на війну. Вояк у срібному одязі налетів на військо ворожого царя і порубав його. І десь не стало його, вояка, у срібному одязі. Цар цікавиться: «Що за вояк такий хоробрий?»</p>
	<p>Вернувся цар із військом додому. А на другий день сусідський цар знову пішов війною. Хлопець потрусив вуздечкою і з’явився другий кінь, золотий. І дав він хлопцеві золотий одяг і золоту зброю. Поїхав той на війну і знов побив ворожого царя.</p>
	<p>На третій день хлопець-суддя викликав третього коня. Це був кінь діамантовий. І дав він хлопцеві діамантовий одяг і діамантову зброю. І билися вони знов. І хлопця поранили, розрубали йому палець. Але він таки переміг вороже військо.</p>
	<p>Як цар побачив, що хороброго вояка поранило, узяв свою хустину, перервав наполовину і перев’язав йому рану. Той знову зник.</p>
	<p>А сусідський цар каже цьому цареві: «Більше не нападу». І зробили вони мир.</p>
	<p>На другий день святкує цар перемогу і посилав міністра, щоб привіз на свято хлопця-суддю. Приходить міністр у ліс і каже:</p>
	<p>— Сьогодні ми робимо бал, бо перемогли сусідського царя.</p>
	<p>А хлопець каже:</p>
	<p>— Я не піду, бо побив руку.</p>
	<p>Але міністр таки повіз його до царя. Цар подивився на зав’язану руку і каже хлопцеві:</p>
	<p>— То треба було взяти чисту хустину.</p>
	<p>Дав цар наказ зняти з руки брудну хустину і зробити перев’язку. Як почали розв’язувати, цар упізнав свою хустину. Він спитав:</p>
	<p>— То це ти був на війні?</p>
	<p>— Я.</p>
	<p>І цар узяв його собі за сина.</p>
	<p>— Після моєї смерті будеш царем. Після балу хлопець-суддя каже цареві:</p>
	<p>— Я оженюся і візьму за жінку дочку того царя. Ту, якій я дав золоті роги.</p>
	<p>І поженилися вони. І цар передав йому царство.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p>Хлопець-суддя. Невказані сюжети + Сравнительный указатель сюжетов: Восточнославянская сказка. Составитель Л. Бараг, И. Березовский, К. Кабашников, Н. Новиков. — Л.: Наука, 1979 889 (епізод). Записано 15 лютого 1979 року у селі Вашківцях Сокирянського району Чернівецької області від Дьордія Степановича Скаженюка (1907 року народження, молдаванин, родом із села Колінківців Хотинського р-ну. У Вашківцях проживає 30 року Удівець, колгоспний пенсіонер).</p>
			<p>Чарівна квітка: Українські народні казки з-над Дністра. Запис, упорядкування, примітки та словник М. А. Зінчука; Художники: Н. В. Кирилова і П. А. Гулін. — Ужгород: Карпати, 1986. — 301 с: іл.</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Буковини/">Фольклор Буковини</a></li>
	</ul>
</footer>
<!--#include virtual="/-/inc/general__page_end.inc" -->
