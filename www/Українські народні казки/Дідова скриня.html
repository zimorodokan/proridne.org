<!--#include virtual="/-/inc/general__page_start.inc" -->
<title>Дідова скриня ☼ Українська народна казка ☼ Народна творчість</title>
<meta name="Description" content="Українська народна казка Буковини «Дідова скриня» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Дідова скриня.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Дідова скриня <br><span class="article__headerDescription">Українська народна казка Буковини</span></h1>
	<p>Один старий чоловік мав дві дочки. Поки в старого було що брати, то дочки з зятями брали. І одна брала, і друга брала — і так вони розібрали все його хазяйство. Як не зосталось у него нічого, він і каже їм:</p>
	<p>— Що мені, діти, робити? Я все вам дав, що мав, а тепер не маю що їсти.</p>
	<p>А менша дочка йому:</p>
	<p>— Ідіть до старшої дочки, бо ви їй більше приданого дали. Пішов дід до старшої дочки, прожив у неї два тижні. А тоді вона й каже:</p>
	<p>— Мій чоловік недоброї волі, бо не тілко я дочка, а й вона дочка. Най і другий зять годує вас два тижні.</p>
	<p>Приходить він до свої порожньої хати та й каже сусідови:</p>
	<p>— Куме, що мені робити? Поки в мене було що брати, то обі дочки були добрі до мене, а тепер обі не хотять мене.</p>
	<p>— Я вам поможу, — каже кум,</p>
	<p>— Що ж ви мені поможете?</p>
	<p>— Нате вам двісті п’ятдесят рублів і покладіть їх у скриню. Та накладіть у скриню ще чогось, щоб вона важка була. А як прийдуть до вас дочки або зяті, кликніть тихенько мене.</p>
	<p>Узяв старий тих двісті п’ятдесят рублів, поклав їх у скриню, наклав туди ще всілякого заліза і почепив на скриню велику колодку. От приходять до него дочки з зятями.</p>
	<p>— Тату, як ви тут живете? Продайте хату, поділіть нас грішми, та будете коло нас.</p>
	<p>Старий вийшов надвір. Дивиться — а його кум город копає коло свої хати. Старий дав кумови знак і зайшов назад у хату. А за хвильку й кум прийшов.</p>
	<p>— Добрий день! У вас, я бачу, гості. Вибачайте, що прийшов непрошений. Мені край треба двісті п’ятдесят рублів. Позичте мені, куме. Лиш на два тижні.</p>
	<p>— Та де в мене гроші? Не маю я грошей.</p>
	<p>— Куме, та мені всього лиш на два тижні. Двісті п’ятдесят рублів — це ж для вас як плюнути. Я ж не прошу у вас тисячу або дві, а всього дві з половиною сотні. І при свідках прошу, при ваших дітях.</p>
	<p>Старий ще трохи відмовлявся, а тоді відімкнув скриню, дістав тих двісті п’ятдесят рублів та й дав кумови. А дочки з зятями лиш перезираються. Дід вийшов провести кума, а вони до скрині та спробували підняти. Де там піднімеш! «Ну, — думають, — є ще в старого добро».</p>
	<p>Через два тижні знову зібралися в батька, а кум приходить та й приносить гроші.</p>
	<p>— Вибачте, куме, що вчора не приніс. Не мав часу. Спасибі, що позичили.</p>
	<p>— Нічого, — каже старий. — Позичене — не з’їджене. Спасибі, що принесли. Як треба буде, то я вам не то що двісті п’ятдесят, а дві з половиною тисячі позичу.</p>
	<p>Відімкнув скриню, кинув туди гроші і знов замкнув.</p>
	<p>З того часу життя старого зовсім перемінилося. Ходять дочки щодень до тата свого, носять йому гарячого їсти, переполікують його шмаття. Все роблять для тата, бо в него є гроші.</p>
	<p>Прожив старий ще трохи та й помер. Справили дочки з зятями добрий похорон, а тоді й кажуть:</p>
	<p>— Люди, ми відкриємо при вас цю скриню і поділимось татовим добром. Зробим це при свідках, щоб не було суперечки.</p>
	<p>Відімкнули скриню, а там — одне лиш іржаве залізо. Вони й роти порозкривали.</p>
	<p>— А де ж гроші? А кум каже:</p>
	<p>— Нема ніяких грошей. Та й не було їх. То я свої гроші вашому татови дав, щоб з біди його визволити.</p>
	<p>Отак сусід поміг старому чоловікови.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Рукшин, Хотинського району, Чернівецької області 3 лютого 1976 року Одайний Николай Прокопович (1907)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Буковини/">Фольклор Буковини</a></li>
	</ul>
</footer>
<!--#include virtual="/-/inc/general__page_end.inc" -->
