<!--#include virtual="/-/inc/general__page_start.inc" -->
<title>Як чорт по людях служив ☼ Українська народна казка ☼ Народна творчість</title>
<meta name="Description" content="Українська народна казка Гуцульщини «Як чорт по людях служив» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Як чорт по людях служив.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Як чорт по людях служив <br><span class="article__headerDescription">Українська народна казка Гуцульщини</span></h1>
	<p>Було край села озеро. І ніхто не знав, що в тім озері чортівська столиця. Там є старший чорт Люципер, і він усім чортам дає розпорядження: там то вчинити зле, а там то. А люди про тих чортів не знали. Навіть худоба коло того озера не паслася, бо боялася чогось.</p>
	<p>А там один чорт не виконав завдання, і його з чортівського царства виганяють. Він проситься. І сказав Люципер:</p>
	<p>— То йди на рік межи люди служити і принеси нам довідку, що ти добре служив у ґазди. І тоді ми тебе приймемо.</p>
	<p>Вибіг він з того озера і ходить селами. Заходить він вечером до одної хати.</p>
	<p>— Добрий вечір!</p>
	<p>— Добрий вечір.</p>
	<p>Той бідний чоловік має жінку і дев’ятеро дітей. І робить він у пана в лісі, рубає дрова. І що заробляє, тим дітей кормить. Проситься чорт:</p>
	<p>— Ґаздо, прийміть мене служити. Буду вам наймитом.</p>
	<p>— Як я тебе, хлопче, прийму? У мене дев’ятеро дітей, а ти будеш десятий. Я не в силі заробити, щоб і тебе прогодувати.</p>
	<p>А чорт каже:</p>
	<p>— Ґаздо, мені їсти не будете давати. Я ще й вас нагодую, і ваші діти. Я сирота, не маю ні тата, ні мами. Беріть мене на тиждень на пробу. Будете видіти, чи я пустий, чи добрий. Але тільки на рік. І би мені була довідка про мою роботу, як рік скінчиться. Сказав той чоловік:</p>
	<p>— Добре, прийму тебе. Буду видіти, який ти чемний хлопець. А в хаті бідно. Ні хліба і ніякої їди нема. Хлопець пообзирав, що там біда, і сказав:</p>
	<p>— У вас є великий мішок?</p>
	<p>— Нащо тобі?</p>
	<p>— Треба.</p>
	<p>Пішла жінка до сусіди, позичила мішок і дала хлопцеви. І він сказав:</p>
	<p>— Аби ви не лягали спати. Почекайте, я зараз прийду. Пішов він поза хату, роздивився, свиснув і полетів вітром. І зайшов він до одного пана в шпіклір&nbsp;<sup>*</sup>. Підоймив той шпіклір догори, пішов під підлогу і набрав там різної їди: хліба, муки, сала, м’яса — всього він там набрав. Та міх на плечі, свиснув і полетів. І приносить то все до того ґазди, де він служить. Втворили вони двері і затягнули той мішок у хату. Розв’язує він його і викладає все добро. Діти зраділи, ґазда зрадів, жінка зраділа — мають що їсти.</p>
	<p>Питається ґазда:</p>
	<p>— Хлопче, звідки ти того набрав?</p>
	<p>— В мене вуйко дуже багач. І не має дітей. Він мені дав, аби я мав що їсти.</p>
	<p>Нічого ґазда на це не сказав, а рано йде до роботи в ліс. Вже має що взяти з собою їсти, вже не голоден іде. І йде з ним до роботи наймит, заготовляти в панському лісі дрова. Повертає ґазда до свого спільника, що з ним разом роблять у лісі. І всі три пішли в ліс. Хлопець від них відійшов. Сказав:</p>
	<p>— Ґаздо, я буду собі окремо робити.</p>
	<p>Ті зроблять за день чотири складометри, а чорт у десять разів більше. І ввечір то все здають лісникови. Чорт отримує гроші і дає ґазді.</p>
	<p>Вечір, пора йти додому. Ґазда з товаришем ідуть, а чорт лишається. Уздрів чорт, що нема дров коло хати, спиляв велику деревину та на плечі її і приніс додому. Поки ґаздиня зварила вечерю, він ті дрова попиляв і поколов.</p>
	<p>Каже чорт ґазді:</p>
	<p>— Я хочу вам побудувати хату. У моїх вуйків є доста матеріалу. Ґазда не проти того. Вдень ідуть вони до роботи, а вночі чорт кладе хату. До року поклав він хату із стодолою. Рік кінчається, хлопець має відходити.</p>
	<p>— Дайте мені, ґаздо, довідку з печаткою від уряду&nbsp;<sup>*</sup>, бо мені треба йти. І то добру довідку.</p>
	<p>Ґазда, ґаздиня і діти просять:</p>
	<p>— Будь ще в нас, хлопче. Ми тебе любимо. А хлопець сказав:</p>
	<p>— Раз я з вами договорився на рік, значить, на рік. Я собі йду. Вибрав ґазда довідку, дав йому і він собі пішов. Приносить він ту довідку до Люципера і подає.</p>
	<p>— Прошу, я рік уже відслужив. Прочитав Люципер і сказав:</p>
	<p>— Добра довідка, відповідна. Але йди ще на рік служити і ще мені таку довідку принеси. І тоді будеш тут, коло мене.</p>
	<p>Ходить хлопець селом, ходить село від села і чує, щось коваль клепає молотом. Приходить він до коваля.</p>
	<p>— Прийміть мене служити. Я вмію все робити.</p>
	<p>— Ти знаєш ковальство?</p>
	<p>— Знаю, пане майстер. Беріть мене на пробу. Як я вам не вдамся, ви мене відрядите. Іду до вас на пробу на тиждень.</p>
	<p>Коваль пішов до жінки, порадилися і прийняли. Тільки договір на рік. І би була довідка від уряду. Каже коваль:</p>
	<p>— Ану, хлопче, бери молот і зроби підкову до коня.</p>
	<p>Взяв хлопець молот, розігрів залізо і за п’ять хвилин зробив підкову. Кращої не зробиш. Що коваль скаже, хлопець усе робить. Задоволений коваль хлопцем і ніде його не пускає.</p>
	<p>Пішов хлопець і приніс всіляких інструментів до ковальства.</p>
	<p>Коваль питає:</p>
	<p>— Хлопче, звідти ти це взяв?</p>
	<p>— Тато мій, — каже, — був ковалем, і я це собі забрав.</p>
	<p>Так навернулися до того коваля люди, що хлопець денно по сто коней підковував. І ще інші роботи робив. І ковалеви кожен день великий прибуток, і він грошей має а має. По всіх селах уже знали, що коваль з наймитом усі роботи дуже скоро роблять.</p>
	<p>І лишається вже місяць до року. Приходить до коваля бричкою граб’я&nbsp;<sup>*</sup> Потоцький, багатир страшний. І договорився з ковалем багато роботи зробити. Хлопець за дві неділі все поробив, що граб’я замовив. А граб’я Потоцький був старий дід, мав вісімдесят років. Каже граб’я:</p>
	<p>— Пане майстер! Ви би могли із старого зробити молодого? Я вам даю міх грошей.</p>
	<p>Коваль каже:</p>
	<p>— А я знаю?</p>
	<p>А хлопець-наймит каже ковалеви:</p>
	<p>— Кажіть, що зробите. Я вам поможу. І коваль погодився.</p>
	<p>— Коли прийти? — питає граб’я Потоцький. Коваль сказав:</p>
	<p>— Якнайскорше.</p>
	<p>Взяв граб’я Потоцький мішок грошей і йде до коваля. Коваль забрав гроші, а хлопець тим ділом командує. Наклав у печі великий вогонь, кинув там кусок залізяки і наносив повну бочку води. Граб’я Потоцький дивиться, що в печі таке жарище, а не знає, для чого це.</p>
	<p>— Розбирайтесь, граб’я Потоцький, — каже хлопець. Розібрали граб’ю до голого. Сказав хлопець ковалеви:</p>
	<p>— Ви беріть його за одну руку та й ногу, а я за другу. Та й кинемо його в вогонь.</p>
	<p>Він лиш це сказав, і махом граб’ю кинули в розжарену піч. Він там лиш крикнув і згорів. Хлопець закрив бляхою&nbsp;<sup>*</sup> піч і собі своє робить. Коваль плаче, жінка плаче — спалили граб’ю Потоцького! За це їх чекає смерть. А хлопець за́слонку відбирає і щось там коцюбою шукає. І найшов він там клевак&nbsp;<sup>*</sup> заліза. Взяв його кліщами і каже ковалеви:</p>
	<p>— Бий по цім залізі!</p>
	<p>Коваль б’є і хлопець б’є. Побили і кинули в бочку з водою. Вода зашипіла, і відти вийшов молодий граб’я Потоцький! Має двадцять чотири роки. Коваль дуже радий, що він не буде суджений на кару смерти. Граб’я подякував і поїхав собі додому.</p>
	<p>За той час кінчається хлопцеви рік служби.</p>
	<p>— Пане майстер, завтра мені виходить строк. Дайте мені довідку, що я добре робив, і я піду.</p>
	<p>Коваль з жінкою його просять:</p>
	<p>— Зоставайся в нас Ми запишем на тебе хату і все господарство, і будеш у нас за свого.</p>
	<p>А хлопець каже:</p>
	<p>— Раз договір, то договір. Дайте мені довідку, і я йду. А як ні, то я йду без довідки.</p>
	<p>Пішов коваль до уряду і виробив йому дуже добру довідку. Ще кращу, як той перший ґазда вибрав. Подав її хлопцеви, хлопець довідку в руки і пішов. Приносить він її до старшого Люципера.</p>
	<p>— Прошу, ось довідка друга. Люципер прочитав і сказав:</p>
	<p>— Ти будеш на моє місце, бо я вже старий.</p>
	<p>Забанував коваль за тим хлопцем. Роботу приносять, а він уже не годен то робити, і робота стоїть. І тут розійшлася чутка, що той коваль робить із старих молодих. І один старий воєвода, що мав дев’ятьдесять років, теж узнав про це. І приходить до цего коваля.</p>
	<p>— Пане майстер, зробіть мене із старого молодого. Я воєвода, мене всі бояться.</p>
	<p>Коваль відрікався. А воєвода погрозився, і коваль змушений був робити з него молодого. Як робив хлопець, так робить і коваль. Наклав сильну ватру, наносив бочку води. Взяв до себе на поміч жінку, розібрав воєводу і кинули його в піч. Воєвода закричав і затихло там. Коваль закрив бляхою піч і робить собі своє. За якийсь час відкриває піч, шукає грудку заліза, а то нема. Геть воєвода згорів, лиш самий попіл. Найшов коваль один вуглик і думав, що він з него виклепає воєводу. Поклав на ковадло, зачали з жінкою бити — то розтерлося.</p>
	<p>Гризеться коваль і його жінка: «Що тепер буде? Спалили ми воєводу». За якийсь час приходять шандарі, арештують коваля. А кузню закривають, невільно&nbsp;<sup>*</sup> в ній робити. Посидів коваль у тюрмі до суду, і суд засудив його на кару смерти. Приказали шандарям забрати його і повісити. Шандар зачепив йому на шию воловід, а сам пішов за документом. За той час сказав коваль:</p>
	<p>— Шлях би того хлопця трафив! Що він мені наробив! А хлопець через ґрати питає:</p>
	<p>— Чого ти мене кленеш?</p>
	<p>— Що ти наробив? Мене через тебе вішають. Я чоловіка спалив, воєводу.</p>
	<p>А той каже:</p>
	<p>— Не клени мене, я тебе заступлю.</p>
	<p>Приходить шандар, а там сидить коваль. Але то був чорт у подобі коваля.</p>
	<p>— Видиш, — каже шандар, — я вже маю на руках рішення тебе завісити.</p>
	<p>Здоймив шандар з-під його ніг стілець, і коваль висить. Приходить шандар до судді і говорить:</p>
	<p>— Коваль уже завішений, даю вам документа.</p>
	<p>Прийшли шандар і суддя подивитися на повішеника, а це не коваль висить, а висить на воловоді міх коняків. Здивувалися суддя й шандар. Що ж це сталося? Завісили людину, а висить міх коняків. І справа упала. І коваль спокійно собі жив.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__footnotes">
			<p><sup>*</sup> Шпіклі́р — будинок-комора.</p>
			<p><sup>*</sup> У́ряд — тут: управа (установа).</p>
			<p><sup>*</sup> Гра́б’я — граф.</p>
			<p><sup>*</sup> Бля́ха — деко, листове залізо.</p>
			<p><sup>*</sup> Клева́к — шмат.</p>
			<p><sup>*</sup> Неві́льно — не можна, заборонено.</p>
		</div>
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Село Старі Кути, Косівського району, Івано-Франківської області 8 квітня 1984 року Федюк Ярослав Федорович (1920 року народження)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Гуцульщини/">Фольклор Гуцульщини</a></li>
		<li><a href="/Українська міфологія/Чорт.html">Чорт в українській міфології</a></li>
	</ul>
</footer>
<!--#include virtual="/-/inc/general__page_end.inc" -->
