<!--#include virtual="/-/inc/general__page_start.inc" -->
<title>Чарівна торбинка ☼ Українська народна казка ☼ Народна творчість</title>
<meta name="Description" content="Українська народна казка Покуття «Чарівна торбинка» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Чарівна торбинка.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Чарівна торбинка <br><span class="article__headerDescription">Українська народна казка Покуття</span></h1>
	<p>В одного чоловіка було дуже багато дітей. Пішов він у ліс. А там на стовбурі дерева виросло таке, як хліб. Він його вирубав та й каже: — Най діти гризуть. І приходить д’нему якийсь старий дідо і каже:</p>
	<p>— Що ти перед Новим роком рубаєш?</p>
	<p>— Та ади рубаю, бо маю багато дітей, а нема що їсти, хоть гинь. А той дідо каже:</p>
	<p>— Я даю тобі цю торбеньку. Бери її собі під паху і не рубай нічого перед Новим роком.</p>
	<p>Він гай узяв собі ту торбеньку. Дід сказав:</p>
	<p>— Що зажадаєш, все тобі буде. І вбрання буде, і їда — все. Лиш скажеш: «Відкрийся, торбенько».</p>
	<p>Подякував він дідови та й з тою торбенькою пішов. Прийшов додому, діти повклякали, «Отче наш» кажуть. І як виказали «Отче наш», він сказав:</p>
	<p>— Відкрийся, торбенько!</p>
	<p>Е-е-ей, а то і хліб, і м’ясо, і солонина — що ти хоч’ на столі. Все є. І файно вони всі попоїли.</p>
	<p>Але треба і вбрання. І вбрання з’явилося. То так дав бог усе. Повбиралися вони і гайда колядувати. Всі діти пішли колядувати. Жінка виносить їм боханці, а вони не хотять брати, бо в них доста їди є. Вони лиш хотять колядувати.</p>
	<p>А другої днини сказав чоловік:</p>
	<p>— Я би зробив обід. Два столи обіду. І закличем людей. І багатого брата свого покличу.</p>
	<p>Покликав він брата, а той каже:</p>
	<p>— Та що він буде давати нам їсти, як він самий з голоду здихає? Нема в него нічого. Але я таки піду подивлюся.</p>
	<p>А жінка братова каже:</p>
	<p>— Я не йду.</p>
	<p>— А я піду, — сказав брат.</p>
	<p>А той уже накликав багато людей. Та й каже:</p>
	<p>— Відкрийся, торбенько!</p>
	<p>А то з торбеньки все, що треба для гостей, вийшло. І жінка його файно вбрана сидить за столом, і діти файно повбирані. Гості їдять і п’ють, а багатий брат каже:</p>
	<p>— Відки він це має? А він каже:</p>
	<p>— Я маю таку торбеньку, що все мені дає. А брат каже:</p>
	<p>— Ти би мені не позичив тої торбеньки?</p>
	<p>До чого багач, а ще й торбеньки хоче зичити. Та й позичив йому бідний брат тої торбеньки. Та й той закликав війта, писаря, багачів багато накликав — два столи. Та й каже до тої торбеньки:</p>
	<p>— Відкрийся, торбенько!</p>
	<p>Та як вискочили з тої торбеньки чорти, та як почали то все молотити. Матко Божа, що там робилося! Багатий брат по стінах дерся. А тут надійшов бідний брат і сказав:</p>
	<p>— Закрийся, торбенько!</p>
	<p>І торбенька закрилася, і вже ніхто нікого не бив. Бідний брат узяв торбеньку та й пішов додому. Та й уже конець.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Зібранівка, Снятинського району, Івано-Франківської області 11 червня 1990 року Стус Єлена Андріївна (1915)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Покуття/">Фольклор Покуття</a></li>
	</ul>
</footer>
<!--#include virtual="/-/inc/general__page_end.inc" -->
