<!--#include virtual="/-/inc/general__page_start.inc" -->
<title>Чорт на службі ☼ Українська народна казка ☼ Народна творчість</title>
<meta name="Description" content="Українська народна казка Бойківщини «Чорт на службі» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Чорт на службі.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Чорт на службі <br><span class="article__headerDescription">Українська народна казка Бойківщини</span></h1>
	<p>Післав чорт свого сина на службу. Післав, щоби скусив якусь душу.</p>
	<p>— Іди, і маєш мені за рік скусити їдну душу. Ходить чортик по селу і не має де впхатися. А їдна жінка каже до чоловіка: — Чоловіче, може би ти йшов якого слугу наймити? Пасти худобу. Той чортик перемінився на хлопчика і йде дорогою. А господар іде шукати слуги і здибає на дорозі хлопчину.</p>
	<p>— Де ти, хлопчику, йдеш?</p>
	<p>— Іду шукати служби.</p>
	<p>— Добре, — каже господар. — Ходи до мене.</p>
	<p>— Добре, ґаздо, іду до вас.</p>
	<p>— Як ти ся називаєш?</p>
	<p>— Михей, — каже.</p>
	<p>Приходить ґазда з хлопцем додому і каже:</p>
	<p>— Бабко, маємо службу. Питає бабка:</p>
	<p>— А як ти ся, хлопчику, називаєш?</p>
	<p>— Михей. Каже бабка:</p>
	<p>— Йой, я так не вмію кликати. Ней буде Михайло. А він їй:</p>
	<p>— Та ней буде. Буду Михайлом.</p>
	<p>— Іди-тко, Михайлику, та винеси води, — каже бабка. — Аби так тобі йшло цілий рік, як з води.</p>
	<p>І дала йому баба три пироги печені їсти. Ніж ся баба обернулася за сметаною, а пирогів уже нема.</p>
	<p>А сусідні хлопці увиділи, що прийшов слуга, і вчули, що зветься Михей. Баба його кликала «Михайле», а хлопці кличуть «Михей». Зразу довідалися, що він поправді так називається.</p>
	<p>Прийшли тоти три сусідні хлопці і відразу хотять з ним боротися. Імився їден, такий великий, з ним боротися, а той лиш махнув ним і його вер. І беруться тоти хлопці до Михея всі три. А він всіх трьох поскладав їдного на другого, і все. А бабка так ся тішить, що він такий моцний. І дідо ся тішить.</p>
	<p>Другий день погнав він пасти худобу. А теля в стайни лишили. І не жене він корову дорогою, а відразу горі скалою. Там була коло хати така скала велика, і корова не могла вилізти туди, куди він. А він узяв корову за ріг та й витягнув її на дорогу.</p>
	<p>Як увиділи всі пастухи, що він такий моцний, то й усі його боялися.</p>
	<p>Пригнав Михайло корову додому, загнав її до стайні та й каже:</p>
	<p>— Діду, що то у вас таке болото попід хату, попід стайню? А старий йому:</p>
	<p>— Там є таке плиття. Та би виложив, та я не годен наносити.</p>
	<p>Баба видоїла на полуднє корову і дала йому молока напитися. А він каже:</p>
	<p>— Я жену корову по полудню, але зрання прижену, не буду довго пасти.</p>
	<p>Пригнав раніше, попоїв, і вже вечір робиться.</p>
	<p>— Ґаздо, я не хочу вдень робити, а вночі. Поношу то плиття і положу, би було рівненько. Аби люде не казали, що я забрав каміння, то не хочу вдень його носити, а вночі.</p>
	<p>Пішов він уночі за тим камінням. А там люде заготовили собі то каміння на будови. Він за ніч поносив то все каміння і виложив на оборі — болота вже нема.</p>
	<p>Старі рано встають, дивляться, а то все вибрукувано файно. Стара їмила Михайла, зачала його цілувати. Старі пішли молитися, що таку дитину мають файну. А чорт молитися не хоче. Та й злосний був на діда та бабу, що вони ся молять. Узяв та й повісив уночі теля в стайні на шнур. Він хоче, аби старі шлякували, аби їх до гріха довести, а старі ся молять.</p>
	<p>Старий пішов просити його, аби відчепив теля. Бо старий не годен, а він моцний. Той відчепив теля, а старий ся втішив, що він такий моцний, теля здоймив. Ані старий не клене, ані стара, лиш бога просять, що такого слугу їм дав.</p>
	<p>На другу ніч узяв Михей корову з стайні та й висадив її на оборіг на сіно. Старий вийшов рано — корови нема. А він робить шкоду, аби старий закляв. Так йому наказував тато-чорт. Упросив старий, та й здоймив Михей корову з оборога.</p>
	<p>Старий пішов косити, накосив сіна та й каже до старої:</p>
	<p>— Треба йти в село за кіньми, щоб сіно привезти.</p>
	<p>А хлопець пішов, зав’язав у в’язку цілу фіру сіна та й за раз приніс тото все домі. Вже не треба коней. А баба пішла з дідом косити пшеницю. І каже дідо до баби:</p>
	<p>— Треба привезти.</p>
	<p>А хлопець пішов уночі тото все за раз приніс. Каже баба до діда:</p>
	<p>— Би тото вимолотив. Що, буде так стояти?</p>
	<p>А Михей взяв та й на другу ніч тото все змолотив. Пшеницю окремо, а полову окремо. Взяв дріт і зашпилив перед дверми. А дідо рано встав, йде надвір. Та й не дивився під ноги, зашпортався в той дріт та й упав до плиття головою. Кричить:</p>
	<p>— О Боже, що ся стало?!</p>
	<p>Та й хреститься дідо. А баба вчула в хаті, що дідо щось там під хатою говорить. Михей забив цвях у одвірок та й дріт до него прив’язав. Баба йшла дивитися, що там з дідом робиться, та й зап’яла спідницею за той цвях. Впала. І баба молиться, що так ся стало. Просить бога, не шлякує ніц.</p>
	<p>Каже хлопець до баби:</p>
	<p>— Бабо, дайте їсти, бо мені вже рік виходить. Діду, я вже відходжу від вас увечір геть.</p>
	<p>Каже дідо:</p>
	<p>— На тобі хоч ремінь, бо-м нічого не купив за рік.</p>
	<p>Та й пішов чорт з ременем. Приходить він якраз там, де старий чорт, його отець, виправляв.</p>
	<p>— Що ти заслужив? — питає. А той каже:</p>
	<p>— Ремінь.</p>
	<p>— Ти дурню! Та ти рік служив! Я гадав, що ти хоч три душі зведеш, а ти рік за ремінь служив!</p>
	<p>Та й зачав його тим ременем бити.</p>
	<p>А тут якраз іде жінка, що украла в пана в’язку сіна. Та й засміялася жінка, що так б’є батько сина. А старий чорт увидів, що баба сміється, і каже до тої жінки:</p>
	<p>— Чо’ ся, бабо, смієш?</p>
	<p>— Сміюся, що рік служив, а такий дурний.</p>
	<p>— А ти що би зробила? — питає старий чорт.</p>
	<p>— Я би за добу три душі скусила, — каже жінка. Старий чорт каже:</p>
	<p>— Слухай, жінко, як тото зробиш, як ти скусиш три душі, я дам тобі червоні чоботи.</p>
	<p>Приходить тота жінка додому і йде до сусіди.</p>
	<p>— Ви знаєте, куме, що? Вас, куме, жона заріже. Би-сте вважали, бо вона вас заріже бритвою.</p>
	<p>Пішла до його жінки та й каже:</p>
	<p>— Ви знаєте, кумо, чому ваш чоловік ходить по чужих молодицях?</p>
	<p>— Та не знаю, — каже жінка.</p>
	<p>— Він має таку бородавку на шиї. І як його тота бородавка занудить, то він мусить піти до чужої жони.</p>
	<p>Каже тота кума:</p>
	<p>— Ну а що робити?</p>
	<p>— Як він ляже спати, ти озмеш бритву і ту бородавку йому відріжеш.</p>
	<p>Жінка ввечір наварила пирогів, чоловік повечеряв і лягає спати. І не спить, а харчить, ніби спить. Жінка подивилася, що він спить. Пішла в креденс, взяла бритву, ту, що він ся голить, і хоче йому ту бородавку зрізати. Хоче зробити так, як ’ї кума намовила.</p>
	<p>А він увидів, що вона йде до нього з бритвою, йде його різати, та як зірвався з ліжка, як хопить жінку. Виніс її під хату, і до плити її вер. І вбив на смерть. Плачуть діти маленькі, двоє дітей. Він увидів, що зле зробив, взяв шнурок, зав’язав собі на шию, зачепив у сінях за цвях та й ся повісив.</p>
	<p>Тоді тота жінка, що їй пообіцяв чорт чоботи, іде на тоту границю, де їй має чорт чоботи дати. Іде повідати, що вже має дві душі. А там була така вода, що люде колопні мочили, мочило таке. Чорт боявся, щоб вона його не скусила. Як вона за добу дві душі дала, то вона й чорта скусити може. Взяв чорт червоні чоботи, настромив на вила та й подає бабі на вилах через тоту воду, мочило тото. Бо боявся, би ’го не хопила.</p>
	<p>Баба дуже скоро хапала тоти чоботи. А чорт напудився, би його не потягнула, та й потягнув до себе вила. А баба сильно трималася, упала в воду та й ся втопила.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Сопіт, Сколівського району, Львівської області 19 грудня 1990 року Бренич Федь Іванович (1912)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Бойківщини/">Фольклор Бойківщини</a></li>
		<li><a href="/Українська міфологія/Чорт.html">Чорт в українській міфології</a></li>
	</ul>
</footer>
<!--#include virtual="/-/inc/general__page_end.inc" -->
