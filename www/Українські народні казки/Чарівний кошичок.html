<!--#include virtual="/-/inc/general__page_start.inc" -->
<title>Чарівний кошичок ☼ Українська народна казка ☼ Народна творчість</title>
<meta name="Description" content="Українська народна казка Покуття «Чарівний кошичок» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Чарівний кошичок.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Чарівний кошичок <br><span class="article__headerDescription">Українська народна казка Покуття</span></h1>
	<p>Були собі чоловік і жінка, і дуже бідно вони жили. А та жінка верховодила над чоловіком, урядувала в хаті. Одного разу сказала вона: — Пішов би ти, чоловіче, вжорнити муки. Набрав він у миску зерна і пішов жорнити. Та й скоро вжорнив і йде додому. І звіявся дуже великий вітер. І ту всю муку йому з миски видув. Приходить він додому упорожні, нема нічого. Жінка питається:</p>
	<p>— Де мука? А він каже:</p>
	<p>— Жінко, вітер усю розвіяв.</p>
	<p>Тоді вона ловить його бити. Вибила добре, і він утік під постіль. Сидить він там, чує, жінки вже нема в хаті. Він помаленьку виходить з-під постелі і каже:</p>
	<p>— Не треба мені цего. Іду в світ і вже більше не вернуся.</p>
	<p>І пішов він. Довго йшов село від села, місто від міста, і захопила його ніч у лісі. Дивиться — в лісі хатка маленька стоїть, і в ній блищиться світло. Зайшов він, а в тій хатці старенька бабка. Він проситься:</p>
	<p>— Бабко, прийміть мене на ніч, бо захопила мене в лісі ніч.</p>
	<p>Та й розказує свою біду. Як його жінка била, як він від хати пішов. Розказує, що йому вітер муку розвіяв.</p>
	<p>А та старенька бабка була мама вітрів. Мала вона штири сини. Каже вона:</p>
	<p>— Посходяться мої сини, то я буду їх питати, котрий то вам таку шкоду зробив.</p>
	<p>Зійшлися сини, усі штири, а вона питає:</p>
	<p>— Котрий з вас цему вуйкови муку розвіяв, що він, — каже, — від хати пішов. То, — каже, — ти, Горішний, розвіяв муку?</p>
	<p>Горішний каже:</p>
	<p>— Нє.</p>
	<p>— А може, ти, Долішний? Долішний каже:</p>
	<p>— Нє.</p>
	<p>— А може, ти, Полуднішний?</p>
	<p>— Нє.</p>
	<p>— То це зробив ти, Північний? А той каже:</p>
	<p>— Я. То я зробив. А в дар за це я йому дам такий кошичок, що він уже ніколи не буде бідувати.</p>
	<p>І дав йому Північний Вітер той кошичок. І сказав йому:</p>
	<p>— Як ви, діду, схочете їсти, то скажіть: «Кошику, розкладися». І все вам буде.</p>
	<p>Приніс він кошичок додому.</p>
	<p>— Жінко, ми вже бідувати не будемо. Я маю такий кошичок, що в нім є все.</p>
	<p>Поклав кошичок на стіл і сказав:</p>
	<p>— Кошичку, розкладися!</p>
	<p>Кошичок розклався, усяка їда і всякі напитки є, що ви хочете. Тепер вони вже собі жили й не бідували. Каже жінка:</p>
	<p>— Знаєш що, чоловіче? Ми зробим собі обід і закличем людей. А чоловік каже:</p>
	<p>— Нащо нам того обіду? Аби всі знали, що ми маєм такий кошичок?</p>
	<p>— Нє, я таки зроблю обід і закличу пана. Зробили вони обід, закликали пана. Пан здивувався.</p>
	<p>— Що це за жеброта кличе мене на обід? Іду подивлюся.</p>
	<p>Пан приїжджає, а там є їсти й пити, що хочете. Навіть і в пана такого нема. Пообзирав пан той кошичок та й каже жінці:</p>
	<p>— Продайте мені його. Я вам дам багато грошей.</p>
	<p>А жінка подумала та й кошичок панови продала. Взяла вона гроші, але ті гроші скоро минулися, і вернувся давній голод. І знов набила жінка чоловіка. І назад пішов чоловік до тих Вітрів, де він був. Прийшов і розповів усе, як то ся стало з тим кошиком. Сказав, що жінка кошик продала. Північний Вітер каже:</p>
	<p>— Діду, даю вам оцю бочечку. Як щось вам буде прикро, то кажіть: «Хлопці, до роботи!»</p>
	<p>Приносить він ту бочечку додому. Жінка починає сваритися з ним, а він каже:</p>
	<p>— Хлопці, до роботи!</p>
	<p>Як вискочило дванадцять хлопців з бочки! Як їмили вони жінку бити! Добре її вибили, і він сказав:</p>
	<p>— Хлопці, до бочки!</p>
	<p>І жінка вже того чоловіка більше ніколи не била. А він подумав, що треба йому той кошичок від пана відобрати. Приходить він до пана і каже:</p>
	<p>— Віддайте мені кошичок. А пан йому:</p>
	<p>— Який тобі кошичок дати? Я ж тобі гроші дав.</p>
	<p>— Ви мені не давали, ви жінці давали. Віддайте кошичок по добрій воли, бо зараз буде гірше.</p>
	<p>Пан не віддає. Тоді сказав дід:</p>
	<p>— Хлопці, до роботи!</p>
	<p>Вискочило з бочки дванадцять хлопців. І ловлять пана бити. Б’ють, поки він не ме ся просити. І як добре вибили, пан сказав:</p>
	<p>— Я кошичок віддаю.</p>
	<p>Віддав пан кошичок, і дід його приніс додому. І каже:</p>
	<p>— Жінко, вже ми більше бідувати не будем, ніхто в нас цей кошик не візьме.</p>
	<p>І вже вони жили з тим кошиком до кінця віка.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Ганьківці, Снятинського району, Івано-Франківської області 13 квітня 1987 року Ворощук Кузьма Іванович (1917)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Покуття/">Фольклор Покуття</a></li>
	</ul>
</footer>
<!--#include virtual="/-/inc/general__page_end.inc" -->
