<!--#include virtual="/-/inc/general__page_start.inc" -->
<title>Як свинопас царем став ☼ Українська народна казка ☼ Народна творчість</title>
<meta name="Description" content="Українська народна казка Гуцульщини «Як свинопас царем став» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Як свинопас царем став.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Як свинопас царем став <br><span class="article__headerDescription">Українська народна казка Гуцульщини</span></h1>
	<p>Був собі хлопець. Пішов той хлопець шукати щастя. І прийшов до царя та й наймився свинопасом. Та й пас свині, та й йому втім’ялося&nbsp;<sup>*</sup>. І він виробляв різні вітрячки та інші іграшки. Усе прибагав&nbsp;<sup>*</sup> собі щось. А царська дівчинка виходила гуляти і говорила з ним. Він зробив вітрячка та й показує їй. А вона каже:</p>
	<p>— Дай мені це. А він каже:</p>
	<p>— Я тобі дам, але підойми сорочку по коліна.</p>
	<p>Дівчинка підоймила сорочку по коліна, показала йому ноги, і він дав їй той вітрячок.</p>
	<p>На другий день він знов свині пасе та й знов щось майструє. Та знов зробив з патичків якусь іграшку. А царська дівчинка вийшла знов, і він їй знов свою іграшку показав. А вона каже:</p>
	<p>— Дай мені це.</p>
	<p>— Я дам, але підойми сорочку по пояс.</p>
	<p>Вона підоймила сорочку по пояс, та й він дав їй ту іграшку. Третьої днини знов він свині пасе та й знов майструє. Та й зробив тилинку&nbsp;<sup>*</sup>. А дівчинка прийшла та й каже:</p>
	<p>— Заграй.</p>
	<p>Він заграв у ту тилинку, і вона сказала:</p>
	<p>— Дай мені цю тилинку:</p>
	<p>— Я дам, — каже, — але підойми сорочку по шию.</p>
	<p>І вона підоймила. Та взяла ту тилинку й пішла собі.</p>
	<p>Виросла царева дочка і стала дорослою. Приходять до неї женихи, сватають її, а вона ні за кого не хоче віддаватися, лиш за свинопаса. Прийшли три женихи до трьох царських дочок та й принесли файні червоні яблука. Та й усім трьом дали по два яблука. А свинопаса навіть не пускають туди, де женихи. А найменша царська дочка взяла ті яблука, що їй дали, та й понесла їх свинопасови.</p>
	<p>— Ану, де ваші яблука? — питає цар дочок. Тоти дівчата показали, а найменша каже:</p>
	<p>— Та я дала свинопасови.</p>
	<p>Цар так незлюбив свинопаса! Та й каже:</p>
	<p>— Треба його прогнати або що.</p>
	<p>А дівчина полюбила свинопаса і не хоче ніяких женихів. Лиш хоче свинопаса. Цар каже:</p>
	<p>— Як я буду брати за зятя свинопаса?</p>
	<p>Та й загадав цар женихам: хто відгадає, яка в його найменшої дочки є на тілі родимка, за того дасть дочку. І ніхто не сказав, лиш свинопас сказав, де та родимка, бо він уже то давно знав. І сказав цар:</p>
	<p>— Та й що? Мусить бути свинопас.</p>
	<p>Та й одружилася царська дочка із свинопасом. А цар не хоче свинопаса знати. Свинопас мав дідорню, таку маленьку кімнатку. І пішов свинопас з жінкою у ту дідорню. Вони там сидять, а тато прийшов та й каже дочці:</p>
	<p>— Нащо тобі так жити? Не треба тобі цего свинопаса. А вона каже:</p>
	<p>— Я нікого не хочу, лиш його хочу.</p>
	<p>А її сестри повіддавалися одна за царевича, а друга за королевича. Та й тоти жиють добре, а ця із свинопасом жиє бідно. Не мають вони із тим свинопасом і попоїсти що добре. Цар каже:</p>
	<p>— Най вона його лишить та й жиє в мене. А вона каже:</p>
	<p>— Я його не лишаю. Я його хочу і жию з ним. Як він жиє, так і я.</p>
	<p>А цар каже:</p>
	<p>— Най вона вже вертається сюди з ним. Даю половину свого царства, і най вона вже не буде така бідна.</p>
	<p>Та й пішли вони до тата-царя та й жили в него. А цар постарівся та й усе передав на свинопаса. Так свинопас став царем.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__footnotes">
			<p><sup>*</sup> Втім’я́тися — набридати.</p>
			<p><sup>*</sup> Прибага́ти — придумувати.</p>
			<p><sup>*</sup> Тили́нка — сопілка з вербової кори.</p>
		</div>
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Село Долішній Спас, Косівського району, Івано-Франківської області 2 листопада 1987 року Гаврилюк Одокія Лук’янівна (1907 року народження)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Гуцульщини/">Фольклор Гуцульщини</a></li>
	</ul>
</footer>
<!--#include virtual="/-/inc/general__page_end.inc" -->
