<!--#include virtual="/-/inc/general__page_start.inc" -->
<title>Чия брехня переможе ☼ Українська народна казка ☼ Народна творчість</title>
<meta name="Description" content="Українська народна казка Буковини «Чия брехня переможе» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Чия брехня переможе.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Чия брехня переможе <br><span class="article__headerDescription">Українська народна казка Буковини</span></h1>
	<p>Їден чоловік мав три сини. Помер той чоловік, а хлопці лишилися. І задумали їхати до млина. А жили вони непогано, мали дві пари волів. Запряг старший син пару волів, поклав на віз зо десять мішків і поїхав. Мельник виходи з млина і каже:</p>
	<p>— Що, до млина?</p>
	<p>— До млина.</p>
	<p>— То скажи брехню, а потому скажу я. Якщо твоя брехня переможе мою, то даю тобі млин, а як моя переможе, то я беру в тебе віз з волами й мішками.</p>
	<p>Почали брехати. Мельникова брехня перемогла, то забрав мельник воза з волами і з хлібом. Приходи хлопець без нічого додому і каже братам:</p>
	<p>— Знаєте, що я пацив? Пропали і воли, і віз, і все зерно. Порадилися вони, і поїхав до млина середній брат. Мельник знову виходи з млина і каже хлопцеви:</p>
	<p>— Давай будемо брехати. Як твоя брехня переможе мою, то я даю тобі млин, а як моя переможе, то я заберу в тебе віз з волами й мішками.</p>
	<p>Почали брехати, і мельникова брехня перемогла. Забрав мельник і другу пару волів, і другий віз із хлібом. Приходи додому й середній брат без нічого. А найменший каже:</p>
	<p>— Браття, поїду я.</p>
	<p>Але волів більше нема, було всього дві пари. А є в них лиш теля і коза. Запрягає менший син телятко й козу, кладе на віз мішок і їде до млина. Він сам тягнув усю дорогу воза, а теля й козу запряг, щоб лиш форма була. Приїхав до млина, а мельник виходи й напроти цего. Та й каже хлопцеви:</p>
	<p>— Давай будемо брехати. Як твоя брехня переможе мою, то я даю тобі млин, а як моя переможе, то я забираю в тебе козу, теля і воза з мішком.</p>
	<p>Хлопець каже мельникови:</p>
	<p>— Кажи спочатку ти, а потому скажу я.</p>
	<p>А там були й люди, котрі мали розсудити, чия брехня лучча. І зачав брехати мельник. Що він там брехав, того ми не знаєм. Як він закінчив, почав брехати хлопець.</p>
	<p>— Як жив тато, у нас було сто уліїв. Тато не знав, скілко в тих уліях бджіл. Їдного разу сів тато їх рахувати. Рано всі бджоли полетіли, а надвечір тато рахує, чи всі бджоли приходять назад. Рахував, рахував тато, і вийшло, що їдна бджола не прийшла. Тато чекає день, чекає другий день, чекає третій. На четвертий день бджола прийшла. А хтось був запряг її у плуг і орав нею. І до того нагризло ярмо їй шию, що зробилася на шиї дірка, хоч кулак запихай. Тато бере жменю землі і затикає дірку бджолі. А в тій землі було зернятко з яблука, і почала у бджоли на шиї рости яблуня. Виросла вона велика і вже й яблука роди. А бджола літає з яблунею на шиї. Сіла на ту яблуню птаха, а тато каже:</p>
	<p>— Бідна бджола і так тягає на собі яблуню, а тут ще й ти сіла! Та вхопив грудку і кинув на птаху. А грудка так і лишилася на яблуні. З тої грудки зробився гектар землі. Тато посіяв на тій землі пшеницю. Пшениця виросла, її зжали, змолотили, провіяли, і я привіз її до млина.</p>
	<p>І сказали люди, що хлопцева брехня побила мельникову. Дав мельник хлопцеви млин і дві пари волів назад. Хлопець приїхав додому, лишив братам воли, а сам став мельником.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Вашківці, Сокирянського району, Чернівецької області 20 лютого 1979 року Скаженюк Дьордій Степанович (1907)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Буковини/">Фольклор Буковини</a></li>
	</ul>
</footer>
<!--#include virtual="/-/inc/general__page_end.inc" -->
