<!--#include virtual="/-/inc/general__page_start.inc" -->
<title>Про Оленку та Василинку ☼ Українська народна казка ☼ Народна творчість</title>
<meta name="Description" content="Українська народна казка Поділля «Про Оленку та Василинку» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Про Оленку та Василинку.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Про Оленку та Василинку <br><span class="article__headerDescription">Українська народна казка Поділля</span></h1>
	<p>В одному селі жила багата сім’я — мати, тато та дочка Оленка. Мали вони всього доволі, а ще й слуг.</p>
	<p>Одного разу Оленка захотіла піти на ставок попрати свої речі. Попросила дозволу у тата. А тато їм і каже:</p>
	<p>— Доню, у нас же слуги є, вони все зроблять.</p>
	<p>— Ні, тату, я хочу сама піти, мені дуже хочеться все робити, — відповіла Оленка.</p>
	<p>— Ну, добре іди, та тільки будь обережною! — застеріг її батько.</p>
	<p>Взяла Оленка свої речі і пішла на копанку. Прийшла і почала викладати речі на кладку. Тільки схилилась над водою, як із води просто на неї дивилась велика зелена жаба. Злякалася Оленка, а жаба каже:</p>
	<p>— Не бійся, мене. Я колись була такою ж як ти, дівчинко.</p>
	<p>— А що потрібно для того, щоб ти стала дівчиною? — запитала Оленка.</p>
	<p>—Не стати мені вже людиною. Хіба що на короткий час я можу перетворитись у дівчину. Але це тільки тоді, коли хтось віддасть мені свою найкращу, найдорожчу одіж.</p>
	<p>— На, бери моє найкраще святкове плаття, — враз запропонувала Оленка, — мені його зовсім не шкода для тебе.</p>
	<p>— А що скажуть тобі батьки вдома?</p>
	<p>— Я їм скажу, що подарувала його бідній дівчині.</p>
	<p>— Добре, кидай його мені на воду, — сказала жаба.</p>
	<p>Оленка пустила на воду своє плаття і враз на кладці з’явилася красива дівчина з довгою русявою косою, голубими очима, ну просто красуня.</p>
	<p>— Як тебе звати, добра дівчинко? — запитала красуня.</p>
	<p>— Оленкою, а тебе як?</p>
	<p>— Василинкою. Давай я допоможу тобі прати речі.</p>
	<p>Дівчата взялися до роботи. Швидко попрали речі. Тоді Василинка запропонувала Оленці піти разом додому. По дорозі вони розмовляли, сміялися, розповідали цікаві історії. Біля невеликої калабаньки Василинка зупинилась.</p>
	<p>— Тепер, Оленко, мені не можна, щоб мене бачили люди. Але пам’ятай, коли тобі буде важко, звертайся до мене, перехрестися і тихенько попроси: «Василинко, допоможи».</p>
	<p>І Василинка вмить зникла. Оленка постояла, подивувалась і пішла додому. Вдома вона нікому нічого не розповіла. Коли тато побачив, що немає найкращого плаття, то Оленка відповіла, що віддала його бідній дівчині.</p>
	<p>Час ішов. Оленка потроху забувала Василинку.</p>
	<p>Одного разу влітку Оленка пішла в ліс по ягоди. Суничок було так багато, що Оленка незчулася, як зайшла далеко в ліс. Назбиравши повне відеречко суничок, вона вирішила йти додому. Пішла в одну сторону — не туди, пішла в другу — знову не та дорога. Дівчинка захвилювалася, вона зрозуміла, що заблудилася. Сонце уже йшло на захід. Що робити?</p>
	<p>І тут Оленка згадала про Василинку. Вона тричі перехрестилась і прошепотіла:</p>
	<p>— Василинко, допоможи.</p>
	<p>Зашелестіла травичка, захиталися гілочки, з’явилася Василинка.</p>
	<p>— Що трапилося, Оленко?</p>
	<p>— Ой, Василиночко, я не можу вийти з лісу, заблудилася, — сказала Оленка.</p>
	<p>— Не хвилюйся, ходімо. Я тебе проведу.</p>
	<p>Василинка взяла відеречко і повела Оленку з лісу. По дорозі дівчатка розпитали одна одну про життя.</p>
	<p>Василинка сказала, що вона живе, як і жила, роблячи людям добро. За зло, яке вчинила їй одна недобра людина, вона відповідає добром.</p>
	<p>Василинка вивела Оленку з лісу, показала їй дорогу додому, а сама знову зникла в кущах. Ще не раз Оленка зустрічалася з Василинкою, бо стали вони потрібними одна одній. І зараз вони живуть і про добро пам’ятають.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>11 (5963). Про Оленку та Василинку. СУС —, новотвір. Записано 2008 року. Корда Ніна Михайлівна (1919). Хмельницька область, Деражнянський район, Коричинці</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Поділля/">Фольклор Поділля</a></li>
	</ul>
</footer>
<!--#include virtual="/-/inc/general__page_end.inc" -->
