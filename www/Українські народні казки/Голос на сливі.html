<!--#include virtual="/-/inc/general__page_start.inc" -->
<title>Голос на сливі ☼ Українська народна казка ☼ Народна творчість</title>
<meta name="Description" content="Українська народна казка Закарпаття «Голос на сливі» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Голос на сливі.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Голос на сливі <br><span class="article__headerDescription">Українська народна казка Закарпаття</span></h1>
	<p>Жили-були чоловік та жінка. Малися добре, бо ґаздівство у них було велике. Та хотіли мати ще більше, тому дуже скупилися. Наварить жінка квасолі з капустою, годує нею слугу цілий тиждень. Доки іншої сьорбанки не приготує, ще гіршої.</p>
	<p>Думав слуга, як перехитрити ґаздиню й ґазду. Бо вже набридло їсти щодня одну страву. Виліз якось увечері слуга на сливу в саду, рве сливки й кидає в хату. Почув чоловік, вибіг на двір і питає:</p>
	<p>— Хто на сливі?</p>
	<p>Слуга мовчить. Сливками кидає.</p>
	<p>— Хто на сливі? Озвися, бо встрілю!</p>
	<p>— Я глас божий!</p>
	<p>— Та що тобі треба?</p>
	<p>— У вас служить сирота. Ви мучите його страшним голодом! Великий гріх маєте. Бог вас покарає. Підете на жебри.</p>
	<p>Налякався чоловік, повернувся зажурений до хати. Слуга тим часом, доки ґазда думав, зліз з дерева, махнув до хліва в ясла і ніби спить. Чоловік з острахом каже жінці:</p>
	<p>— Ой жінко-небого, прогнівили ми святого бога.</p>
	<p>— Що сталося?</p>
	<p>— Я стояв під сливою і чув божий голос.</p>
	<p>— А що тобі казав?</p>
	<p>— Казав, що ми збиткуємо сироту — голодом його мучимо, а самі скоро на жебри підемо.</p>
	<p>— Ой, ой!.. — заплакала жінка. — Що нам чинити, де нам ся подіти?!</p>
	<p>— Небого, як видно, мусимо слугу честувати, — сказав ґазда і тут же побіг до хліва. Жінка тим часом взялася швидко вечерю готувати.</p>
	<p>— Іване, Іване!</p>
	<p>— А що, пане ґаздо?</p>
	<p>— Ходи, небоже, вечеряти!</p>
	<p>— Я вже вечеряв, пане ґаздо!</p>
	<p>— Та що ти там вечеряв?</p>
	<p>— Квасольку з капустою.</p>
	<p>— Та ходи знову вечеряти.</p>
	<p>— Я не голоден!</p>
	<p>— Ходи, небоже, ходи!</p>
	<p>— Дайте мені спокій! Я ситий.</p>
	<p>— Ходи швидко, бо охолоне вечериця.</p>
	<p>Взяв ґазда хлопця за руку, підняв з ясел, бо думав, що той твердо заспаний.</p>
	<p>Посадила жінка слугу до столу. Поклала на тарілці яєшню, ще й паленки ґазда знайшов.</p>
	<p>— Їж, дитинко, їж!</p>
	<p>Поїв смачно Іванко, хоче йти спати знову до хліва. А ґаздиня — ні. Застелила чисте ліжко і вже не випустила слугу з хати.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p>Голос на сливі. «Сравнительный указатель сюжетов: Восточнославянская сказка / Сост. Л. Бараг, И. Березовский, К. Кабашников, Н. Новиков. — Л.: Наука, 1979.» — 1575 *. Подається за: «Як чоловік відьму підкував, а кішку вчив працювати: Закарпатські народні казки. Гумор та сатира / Запис текстів та впорядкування П. Лінтура. — Ужгород: Карпати, 1966.», с. 162 — 163. В репертуарі казкарів даної збірки варіанти відсутні.</p>
			<p><a href="/Український фольклор Книги/Петро Лінтур ☼ Зачаровані казкою/">Зачаровані казкою: Українські народні казки Закарпаття в записах П. В. Лінтура</a> [Упорядники І. М. Сенька та В. В. Лінтур; вступна стаття, примітки та словник І. М. Сенька; післямова П. В. Лінтура; Редколегія: В. І. Данканич, О. І. Дей, П. К. Добрянський та ін.; Художник М. М. Дем’ян]. — Ужгород: Карпати, 1984. — 528 с, іл. (Бібліотека «Карпати»).</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>


<article class="articleMain">
	<h1 class="articleMain__header">Голос на сливі <br><span class="article__headerDescription">Українська народна казка Чернігівщини</span></h1>
	<p>Жили-були чоловік і жінка. Жили добре, мали велике господарство. Та хотіли мати ще більше, бо були дуже скупі. Наварить жінка квасолі з капустою, годує тим слугу цілий тиждень. А потім іншу сьорбанку приготує, ще гіршу.</p>
	<p>Думав слуга, як перехитрити господиню, бо вже набридло їсти щодня одну страву. Виліз якось увечері слуга на сливу, рве сливки і кидає. Вибіг чоловік з хати і кричить:</p>
	<p>— Хто там на сливі? Озвись, бо вистрелю!</p>
	<p>— Я — голос Божий.</p>
	<p>— А що тобі треба?</p>
	<p>— У вас служить сирота. Ви мучите його голодом і за це великий гріх маєте! Бог вас покарає і ви станете старцями.</p>
	<p>Налякався чоловік, повернувся зажурений до хати. А слуга тим часом зліз з дерева і махнув до хліва. А чоловік в хаті каже жінці:</p>
	<p>— Ой, жінко-небого, прогнівили ми Святого Духа.</p>
	<p>— А що сталося?</p>
	<p>— Я стояв під сливою і чув голос Божий.</p>
	<p>— А що він тобі казав?</p>
	<p>— Казав, що ми сироту голодом моримо і за це підемо старцювати.</p>
	<p>— Ой, ой, що ж нам робити?</p>
	<p>— Як бачиш, мусимо слугу добре годувати.</p>
	<p>Жінка заходилася швидко варити вечерю. Приготувала і кличе:</p>
	<p>— Іване, Іване!</p>
	<p>— А що, жінко?</p>
	<p>— Зови слугу вечеряти.</p>
	<p>Пішов хазяїн і каже до слуги:</p>
	<p>— Ходи, небоже, вечеряти!</p>
	<p>— Та я вже вечеряв.</p>
	<p>— А що ти там вечеряв?</p>
	<p>— Квасольку з капустою.</p>
	<p>— То ходи знову вечеряти.</p>
	<p>— Я не голодний!</p>
	<p>— Ходи, небоже, ходи!</p>
	<p>— Я ж сказав, що вже ситий.</p>
	<p>Взяв господар слугу за руку і повів у кімнату. А там на нього чекала і яєчня, і сальце, і варенички в маслі. А господиня все припрошує:</p>
	<p>— Їж, дитинко, їж!</p>
	<p>Поїв смачно хлопець, хоче йти спати до хліва. А господиня не пускала. Застелила чисте ліжко і вже не дозволила спати в хліві.</p>
	<p>Ось так слуга обхитрив скупих господарів.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>44 (4362). Голос на сливі. СУС —. Записано 2008 року. Коваленко Ганна Василівна (1926). Чернігівська область, Городнянський район, Вихвостів</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Закарпаття/">Фольклор Закарпаття</a></li>
		<li><a href="/Фольклор Чернігівщини/">Фольклор Чернігівщини</a></li>
	</ul>
</footer>
<!--#include virtual="/-/inc/general__page_end.inc" -->
