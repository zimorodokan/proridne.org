<!--#include virtual="/-/inc/general__page_start.inc" -->
<title>Зимова пригода ☼ Українська народна казка ☼ Народна творчість</title>
<meta name="Description" content="Українська народна казка Чернігівщини «Зимова пригода» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Зимова пригода.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Зимова пригода <br><span class="article__headerDescription">Українська народна казка Чернігівщини</span></h1>
	<p>Давним-давно, ще коли люди вірили у всякі небилиці, стояло на пагорбі невеличке село. Люди жили в ньому звичайні. Жили не тужили, сьогодні бідують, а завтра танцюють. А ці, які вчора танцювали, позавчора оладки їли, узваром запивали, вітром комори продували, щоб миші не спали.</p>
	<p>Отак і час ішов. А за селом, на узбіччі, стояла хатина, наче з виду, як і у всіх, але трохи якась відлюдкувата, з лупатими вікнами під самим дахом, високим димарем та густою ялиною у полусаднику. Діти повз ту хату боялися ходити, бо їх бабусі лякали (щоб із села пріч не йшли), що там живе нечиста сила. А жила там стара жінка з дочкою. Дочка була ряба й некрасива, очі витрішкуваті, товстими щоками підперті. Ніхто її заміж не брав. Може, тому, що матері боялися, а може, парубки сподівалися із лиця нареченої воду пить... Хто його знає... Мати лютувала, сердилась за це на весь світ, постійно якісь пакості робила: то помиї виллє на дорозі, то яйце розіб’є об чужі ворота, а то мілоч розкине на перехресті. Але цим накликала на себе тільки неприязнь селян. Парубки зберуться ввечері, погуляють, а тоді кажуть:</p>
	<p>— Підемо відьмі шкоду робити.</p>
	<p>Залізе хтось на ялину, сховається у гущині та й гуде біля комина. Чи гарбуза привісять під вікно зі свічкою. Дочка плаче, репетує. Хлопці навтьоки, а вслід прокльони доганяють. Дразнили вони так господиню, тішилися. Така була гульня.</p>
	<p>Було це взимку. Снігу намело по стріхи. По гурах можна було ходити, як по горах. Зібралися хлопці й дівчата на гульбище, подумали, що робити, та й пішли шкодити відьмі. Залізли по снігу до самого комина, стали в нього тріски кидати та гудіти несамовитим голосом. А дівки внизу хіхікають, насміхаються. Аж тут із комина якийсь шум, а тоді репет — вилітає стара відьма чи то на мітлі, чи на вінику, чи на чаплеї. Та як стала по спинах усіх лупцювати. Кого оперезала, ті поскочувались клубком із гури аж на дорогу, а як розігнулись, то завили нелюдським голосом. Дівки заклякли, як побачили, що їх хлопці перетворились на вовків і дременули до лісу. Язики в роті закам’яніли від такого дива, очі провцом постали. Коли опам’ятались, то вже не бачили, як відьма назад у комин шубовснула, бо несамовито бігли до своїх хат. А вранці ще одне горе. Усі юнки поставали кирпатими і рябими, наче горохом побиті. Чутка пішла — пороблено. А воно так і є. Вкрала відьма у них дівочу красу й молодість. Казали, що дочка її стала на паву схожа, пишна та рум’яна. Але все одно всі боялися до неї підходити, бо та краса несправжня.</p>
	<p>Як то було далі, не знаю. Десь ділось те сімейство, а може, його ніколи й не було. Тільки старі люди з тих пір кажуть: не дражни долю, то й горя не буде.</p>
	<p>Відкусаний місяць з тих пір перетворюється на серп.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>29 (4347). Зимова пригода. СУС —. Записала Губська Г. В. у грудні 2007 року. Острик Г. С. (1928). Чернігівська область, Городнянський район, Бурівка</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Чернігівщини/">Фольклор Чернігівщини</a></li>
	</ul>
</footer>
<!--#include virtual="/-/inc/general__page_end.inc" -->
