<!--#include virtual="/-/inc/general__page_start.inc" -->
<title>Як бездольний чоловік став щасливим ☼ Українська народна казка ☼ Народна творчість</title>
<meta name="Description" content="Українська народна казка Закарпаття «Як бездольний чоловік став щасливим» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Як бездольний чоловік став щасливим.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Як бездольний чоловік став щасливим <br><span class="article__headerDescription">Українська народна казка Закарпаття</span></h1>
	<p>Раз бідний чоловік зібрався у світ. В одному селі найнявся у ґазди. Служив рік, та ні грошей, ні сього, ні того.</p>
	<p>В іншому селі теж найнявся до ґазди, але й тут не заслужив нічого. Каже він:</p>
	<p>— О боже, то раз не маю долі!</p>
	<p>Іде далі. Приходить в одне місто. Бачить, у пана на подвір’ї — чотирикутний камінь. Подумав собі так:</p>
	<p>— Я буду в цього пана служити за каменя — хоч камінь буде мій.</p>
	<p>Коли дослужив рік, той камінь розпався на чотири дрібні. Чоловік забідкався:</p>
	<p>— Ну, то лиш я нещасний!</p>
	<p>Зібрався і йде далі. Довгий час ішов, ішов — зустрів старого діда.</p>
	<p>— Добрий вечір вам, няньку солодкий.</p>
	<p>— І тобі, солодкий синку. Куди це ти йдеш?</p>
	<p>— Любий мій няньку, йду шукати службу.</p>
	<p>— То ходи до мене. Будеш мені служити за три золоті слова.</p>
	<p>І чоловік став служити в діда. Вислужив три роки — а то було три дні — і хоче йти геть. Старий дає йому платню — три мудрі поради:</p>
	<p>— Поперечною дорогою не йди... Де молода жона, а чоловік старий, не ночуй... А що хочеш робити увечері, зроби лише вранці...</p>
	<p>Дав дід йому ще й гроші, рушницю і патрони. Відкланявся чоловік і йде собі геть.</p>
	<p>Та хоче він випробувати дідові поради. На одному полі став на перехресті й питає людей:</p>
	<p>— Чи можна йти цією поперечною дорогою?</p>
	<p>— Та можна.</p>
	<p>Дорога держала довго — так що чоловіка вбила ніч. Він іде і бачить якийсь вогник. Ближче, ближче до вогню... вже став недалеко, а там плачуть, стогнуть, відстрибують від полум’я. Чоловік стрілив у вогонь. Зразу все затихло, не чути нічого. Він стоїть, чекає. Бачить: один звідти ступає до ватри, другий звідти, третій звідти. Нарахував їх аж дванадцять. Посідали довкола вогню і почали собі говорити: — Це була свята зброя, бо врятувала нас від смерті.</p>
	<p>Тоді бідний чоловік підійшов до них. А то були чіпкарі, що возили крам. Кожний мав коня, а один кінь був резервний. Старший каже:</p>
	<p>— Браття, оцей чоловік нас врятував від смерті, то візьмімо його з собою. Даймо йому вільного коня, і буде в нас за старшого.</p>
	<p>Чоловік відповів:</p>
	<p>— За цімбору буду, але старшим ні. Хай лишиться за старшого той, хто був дотепер.</p>
	<p>А це Щастя йому так говорило.</p>
	<p>Їдуть вони, їдуть — приїхали до одного міста. Бачать — широкий двір.</p>
	<p>— Ну, тут заночуємо!</p>
	<p>Зайшли вони до хати — жона молода, а чоловік старий. Бідняк одразу пригадав, що йому радив дід, і пішов спати до сусідів. Але вночі думає собі: «Піду я подивитися, як маються цімбори».</p>
	<p>Була темна ніч, а в тій хаті ще горіло світло. Чоловік заглянув у вікно: старий ґазда лежить на постелі, чіпкарі — на долівці вряд. Раз чує — під дверима хтось шепочеться. То молода ґаздиня з попом радяться, що тепер можна задушити діда і всю вину скласти на чіпкарів.</p>
	<p>Бідний чоловік тихенько витяг ніж і вкоротив попові рясу. Відрізав шматок, поклав до кишені й пішов собі спати.</p>

	<figure class="illustration">
		<img class="illustration__image" loading="lazy" decoding="async" src="/Український фольклор Книги/Петро Лінтур ☼ Зачаровані казкою/ілюстрації/Петро Лінтур ☼ Зачаровані казкою ☼ Як бездольний чоловік став щасливим — 01.png" alt="ЯК БЕЗДОЛЬНИЙ ЧОЛОВІК СТАВ ЩАСЛИВИМ — Українська народна казка Закарпаття" title="ЯК БЕЗДОЛЬНИЙ ЧОЛОВІК СТАВ ЩАСЛИВИМ — Українська народна казка Закарпаття">
		<figcaption class="illustration__caption">ЯК БЕЗДОЛЬНИЙ ЧОЛОВІК СТАВ ЩАСЛИВИМ — Українська народна казка Закарпаття</figcaption>
	</figure>

	<p>А вранці, тільки заясніла днина, сусідка заводить:</p>
	<p>— Ой, прийняла я біду на голову! Чіпкарі задушили мого чоловіка!</p>
	<p>Чіпкарів зв’язали й кинули у в’язницю. Судили їх і присудили повісити. Але чоловік прийшов на суд і каже:</p>
	<p>— Славний суде, прошу і я слова. Ці люди невинні. Я їх цімбора, лише я з ними не ночував, бо там було тісно, я ночував у іншого ґазди. Я вам досвідчу, що ці люди в убивстві не винні.</p>
	<p>— Та як ти досвідчиш?</p>
	<p>— Закличте сюди молоду ґаздиню і попа. Коли їх привели, чоловік сказав:</p>
	<p>— Хай піп покладе свою рясу на стіл.</p>
	<p>Піп положив рясу на столі, а чоловік вийняв із кишені відрізаний шматок:</p>
	<p>— Славний суде! Цій платці на рясі треба шукати місце. Розгорнули рясу і знайшли на ній вирізане місце. Латка пасувала. Чіпкарів відпустили, а почали судити попа і молоду ґаздиню.</p>
	<p>Чіпкарі вийшли на вулицю. Тоді старший каже:</p>
	<p>— Люди, оцей чоловік уже нас другий раз врятував з біди. Даймо йому всіх коней.</p>
	<p>І дали. Самі залишилися у місті, а чоловік поїхав кіньми далі. По дорозі розпродував крам, продав одного коня, потім другого. Доки він доїхав до свого села, залишився лише один кінь і один віз краму. Люди побачили його, почали гукати:</p>
	<p>— Приїхав чіпкар! Приїхав чіпкар! І купують крам.</p>
	<p>Прийшла і його жінка. Але чоловіка вже не впізнає. Звечоріло, і чіпкар припрошується на ніч. Питає ґазду:</p>
	<p>— Чи ворота будуть у вас відчинені, бо я би хотів трохи погуляти.</p>
	<p>— Будуть. Можете прийти, коли захочете.</p>
	<p>Чіпкар собі зарядив рушницю і пішов селом. Приходить він до своєї хати. Бачить — у хаті горить світло. Жінка підгорнула рукави й готує вечерю. А за столом сидить панич і пише. Чіпкар схопив рушницю і хоче стріляти. Та згадав, що радив йому дід. І не вистрілив, хоча його серце трохи не згоріло.</p>
	<p>На другий день знову прийшла його жінка купувати крам. Він відсунув її вбік. А коли люди розійшлися, питає:</p>
	<p>— Як ти, жіночко, живеш, де твій чоловік?</p>
	<p>— Та був у мене чоловік, але не знаю, де є, чи живий. Пішов у світ служити, а я лишилася вагітна, і народився хлопець — уже виріс і ходить до школи.</p>
	<p>Чіпкар собі подумав:</p>
	<p>«Добре, що я увечері не вистрілив — убив би свого сина». І каже:</p>
	<p>— Жоно, ходи додому... Я — твій чоловік. І розповів їй свою пригоду.</p>
	<p>Так вони стали добре жити і були щасливі.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p>Як бездольний чоловік став щасливим. «Сравнительный указатель сюжетов: Восточнославянская сказка / Сост. Л. Бараг, И. Березовский, К. Кабашников, Н. Новиков. — Л.: Наука, 1979.» — 910В. Подається за: «Казки одного села / Запис текстів, післямова та примітки П. В. Лінтура; Упорядник Ю. Д. Туряниця. — Ужгород: Карпати, 1979.», с. 11 — 14. Варіанти: Гандера — «Як чоловік відьму підкував, а кішку вчив працювати: Закарпатські народні казки. Гумор та сатира / Запис текстів та впорядкування П. Лінтура. — Ужгород: Карпати, 1966.», с. 54 — 56; Королович — «Три золоті слова: Закарпатські казки Василя Короловича / Запис текстів та впорядкування П. Лінтура. — Ужгород: Карпати, 1968.», с. 205 — 210; Ільтьо — Архів П. В. Лінтура.</p>
			<p><a href="/Український фольклор Книги/Петро Лінтур ☼ Зачаровані казкою/">Зачаровані казкою: Українські народні казки Закарпаття в записах П. В. Лінтура</a> [Упорядники І. М. Сенька та В. В. Лінтур; вступна стаття, примітки та словник І. М. Сенька; післямова П. В. Лінтура; Редколегія: В. І. Данканич, О. І. Дей, П. К. Добрянський та ін.; Художник М. М. Дем’ян]. — Ужгород: Карпати, 1984. — 528 с, іл. (Бібліотека «Карпати»).</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Закарпаття/">Фольклор Закарпаття</a></li>
	</ul>
</footer>
<!--#include virtual="/-/inc/general__page_end.inc" -->
