<!--#include virtual="/-/inc/general__page_start.inc" -->
<title>Як циган Іван став царем ☼ Українська народна казка ☼ Народна творчість</title>
<meta name="Description" content="Українська народна казка Буковини «Як циган Іван став царем» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Як циган Іван став царем.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Як циган Іван став царем <br><span class="article__headerDescription">Українська народна казка Буковини</span></h1>
	<p>Був колись їден циган. Мав три сини. Найменшого люди звали Іван-Дурачок. Але старий циган дуже любив Івана, більше любив, як тих двох. Чує циган, що скоро умре, і каже своїм синам:</p>
	<p>— Як я умру, то треба, щоб кожен сторожував коло мене одну ніч на кладовищі.</p>
	<p>Вмер старий. Старші сини не хочуть сторожувати на кладовищі, а посилають Івана-Дурачка. Сидить Іван на кладовищі. Виходить старий циган з могили. Бачить, Іван сторожує. На другу ніч виходить старий — знов Іван. На третю виходи — знов Іван. Старий і каже:</p>
	<p>— А чого ті не йшли?</p>
	<p>— Вони б’ють мене, кажуть, щоб я сторожував за них, — каже Іван.</p>
	<p>— Як таке діло, — каже батько, — то на тобі ці три шерстини. Як запалиш їдну шерстину, то що схочеш — тобі буде.</p>
	<p>А тут цар оголосив, що хто озме перстень від його дочки, той буде її жених. Два старших брати збираються їхати до царя. Сіли вони на коней і поїхали. А Іван-Дурачок виходи надвір, палить їдну шерстину, і тут з’явилися коло него кінь, одежа хороша, пістолет і шабля. Сів він на коня і їде. Догнав своїх братів та нагайкою їх! Та б’є їх, та б’є! Набив добре і поїхав.</p>
	<p>Приїхали брати на місце, а там уже багато народу. Царська дочка сидить на високій скляній скалі, і треба доскочити туди конем, щоб зняти з її пальця перстень. Та скала була така висока й крута, що й пішки туди не долізеш, не то що конем доскочити. Усі скачуть, і ніхто не може доскочити туди. Іван спробував доскочити, скочив вище всіх, але й він не доскочив. Розійшлися всі. А на другий день усі знов мали пробувати доскочити.</p>
	<p>Приїхав Іван додому, пустив коня. Як пустив його, то не стало й одежі та зброї. А тут приїжджають і браття. Та й говорять:</p>
	<p>— Той воєнний завтра має доскочити, бо сьогодні зовсім мало не доскочив.</p>
	<p>На другий день зібралися брати і поїхали. Іван виходи надвір і гріє другу шерстину: з’явився ще луччий кінь, як учорашній. І одежа, і зброя. Сідає Іван на коня і знов доганяє братів. Знов набив їх добре і поїхав далі. Приїхали вони до тої скляної гори і зачали знов скакати. Мучилися вони, мучилися, і ніхто не міг доскочити. Іван тоже не доскочив. Та й поїхали всі додому.</p>
	<p>Приїхав Іван додому, а за ним і браття. І дуже дивуються: «Що то за їден, що кожен день нас б’є?» А Іван слухає та мовчить.</p>
	<p>На третій день збираються браття знов. Як поїхали вони, узяв Іван третю шерстину, нагрів її — і з’явився кінь, ще луччий, ніж ті два, і одежа багато лучча. Сів Іван на коня, доганяє братів, набив їх добре знов. Та як приїхав, то вже не чекав черги, щоб не мучилися люди дурно. Скочив до дівчини, і дала йому дівчина перстень. Він не каже їй, що він за їден і відки, а лиш взяв перстень і поїхав. Приїхав додому, пустив коня і став такий, як був. Прийшов до хати, поклав собі перстень на палець і, щоби браття не бачили персня, замотав руку ганчіркою. А браттям сказав, що рубав дрова і побив руку. Браття говорять:</p>
	<p>— Узяв перстень той воєнний, що нас бив.</p>
	<p>А цар чекає жениха. Чекає день, чекає другий, чекає тиждень — нема нікого. Дає цар приказ по всім царстві, щоб усі хлопці від вісімнадцяти до двадцяти п’ятьох років збиралися до царя. Збираються старші браття, але й Івана нема як лишати, бо приказ! Беруть і його. Рука в него замотана, одежа погана, але раз такий приказ, то треба, щоб і він їхав.</p>
	<p>Приїхали до Царя. Цар поклав столи, і хто приходи, цар усіх за стіл бере. Тоді сказав їдному міністрові, щоб кожного обшукав і найшов перстень. Той почав шукати. Дійшов до Івана-Дурачка, подивився на него, а той такий невмитий та ще й рука в него замотана. «Що в него шукати?» — подумав міністер. І не хоче в него шукати. Обминув його й пішов далі. Обшукав усіх, пішов до царя й каже:</p>
	<p>— Нема персня ні в єдного.</p>
	<p>— Як це «нема»?! — крикнув цар. — Тут зібралися всі від вісімнадцяти до двадцяти п’яти років, і в когось перстень мусить бути. Ти в усіх шукав?</p>
	<p>— У всіх, лиш їдного обминув, бо дуже брудний. Та ще й рука брудною ганчіркою замотана.</p>
	<p>— Іди пошукай і в того, — сказав цар.</p>
	<p>Пішов міністер, обшукав Івана, розмотав його руку і найшов перстень. Забрали Івана до царя. А цар нічого не питає, а тілко сказав обмити його в бані. Обмили, дали гарну одежу. І нікуди його не пускають. Зіграли свадьбу. Іван попросив на свадьбу братів. А в царя більше дітей не було, то й Іван-Дурачок став царем.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Вашківці, Сокирянського району, Чернівецької області 15 травня 1979 року Скаженюк Дьордій Степанович (1907)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Буковини/">Фольклор Буковини</a></li>
	</ul>
</footer>
<!--#include virtual="/-/inc/general__page_end.inc" -->
