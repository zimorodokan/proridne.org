<!--#include virtual="/-/inc/general__page_start.inc" -->
<title>Про трьох Кіндратів ☼ Українська народна казка ☼ Народна творчість</title>
<meta name="Description" content="Українська народна казка Чернігівщини «Про трьох Кіндратів» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Про трьох Кіндратів.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Про трьох Кіндратів <br><span class="article__headerDescription">Українська народна казка Чернігівщини</span></h1>
	<p>Жили-були три брати та й всі Кіндрати. Поїхали в поле орати та забули тагана взяти. Орали вони цілий день, вже й вечір наближається. Почали брати вечерю варити. Кинулися, сохи є, а тагана немає. А як же без тагана вечерю звариш? Надумали вони послати найменшого Кіндрата додому по таган.</p>
	<p>— Як же я принесу вам того тагана? Я поки дійду додому, забуду, як воно зветься (а найменший брат був, як кажуть, без сьомої клепки).</p>
	<p>— А ти йди по дорозі і повторюй «Тагана, тагана» то й не забудеш.</p>
	<p>— Ну, добре піду.</p>
	<p>Іде Кіндрат і бубонить: тагана, тагана, а назустріч йому весілля. А ті люди подумали, що він каже „погана молода, погана молода”. Відлупцювали його за такі слова. Повернувся Кіндрат з плачами до братів і все їм розказав.</p>
	<p>— Ой, який же ти, Кіндрате, нетямущий! Треба ж було казати най вам Бог помагає, щастя-долі посилає, щоб ви це одгуляли і другого діждали.</p>
	<p>— Ну, добре, надалі так і казатиму.</p>
	<p>Іде він далі, а назустріч похорон (хоронять єдину дитину).</p>
	<p>А Кіндрат і каже, як його брати вчили. Люди вжахнулися, напали на нього і оддубасили. Знов вернувся Кіндрат з плачами.</p>
	<p>— Ну, який же ти, Кіндрате, дурень! Треба було сказати „Царство небесне, вічний покой”.</p>
	<p>— Добре, так і казатиму.</p>
	<p>Іде Кіндрат, а назустріч йому щасливі батьки несуть хрестити свою довгождану дитину. А Кіндрат довго не думаючи й каже:</p>
	<p>— Царство небесне, вічний покой!</p>
	<p>Розлючені батьки ледь не прибили Кіндрата. Знов вернувся він до братів.</p>
	<p>— Не піду я по тагана, мене вже три рази побили.</p>
	<p>— Було сказати людям: хай воно вам росте велике.</p>
	<p>Пішов Кіндрат, бо їсти хочеться, а в полі ані деревця. Ні з чого зробити тагана.</p>
	<p>Іде він, аж бачить, а назустріч біжить чоловік з великим пузирем на руці і кричить, що йому боляче. А Кіндрат вклонився низько та й каже:</p>
	<p>— Хай воно вам росте велике!</p>
	<p>Як розгнівається чоловік, як побіжить за Кіндратом, той ледве втік. Прибігає до братів з своєю бідою.</p>
	<p>— Ой, Кіндрате, треба було сказати: хай воно тобі прорве.</p>
	<p>Пішов знову неборак. Дивиться, а чоловік гребельку гатить, лозу косить. А наш Кіндрат йому:</p>
	<p>— Да хай же воно тобі прорве!</p>
	<p>Як кинеться чоловік до Кіндрата, ледь душу з нього не витрусив. Приплентався він до братів, а ті й кажуть:</p>
	<p>— Так ти ж би взяв жменьку піску та поміг гребельку гатити.</p>
	<p>Іде Кіндрат далі, аж дивиться, жінки одна одній б’ють воші в голові. А Кіндрат взяв жменьку піску та й кинув їм у коси. Жінки побили Кіндрата. Знов вернувся парубок, а брати його вчать:</p>
	<p>— Ти б скинув шапочку, та свою голову туди та сказав: бийте й мої воші, бо щось голова свербить.</p>
	<p>— Добре, так і зроблю.</p>
	<p>Іде далі, бачить двоє п’яних б’ються. Він скинув шапочку та й свою голову туди. Ну ті і йому дали. Повертається Кіндрат до братів побитий увесь.</p>
	<p>— Ой, Кіндрате, ти б узяв та розкинув їх в різні сторони.</p>
	<p>Іде далі, бачить чоловік кабана смалить. Він чоловіка в одну сторону, а кабана за ноги потягнув. Чоловік догнав його, кабана забрав, а Кіндрата набив. Іде Кіндрат, плаче. Уже й сонце сідає, а він ніяк до тагана не дійде. Брати знову його повчають:</p>
	<p>— Треба було казати: хай тобі Бог помагає, щоб ти не за горщик, а в горщик, щоб на стіл та з дітками розговівся.</p>
	<p>— Ну, добре, піду, але це востаннє, бо вже мені і їсти перехотілося.</p>
	<p>Іде Кіндрат, аж бачить чоловік заховався у кущі і справляє нужду. А Кіндрат підійшов до нього тихенько та як крикне:</p>
	<p>— Хай тобі Бог помагає, щоб ти не за горщик, а в горщик, щоб на стіл та з дітками розговівся!</p>
	<p>Чоловік з переляку ледь шкоди собі не наробив. Та як вискочить з кущів та давай лупцювати Кіндрата. Та так бив, що той забув, куди й чого йшов. А брати чекали, чекали та й полягали голодні спати.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>105 (4212). Про трьох братів Кіндратів. СУС 1696. Записано 2008 року. Жорнокльов Ганна Артемівна (1933). Чернігівська область, Козелецький район, Булахів</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Чернігівщини/">Фольклор Чернігівщини</a></li>
	</ul>
</footer>
<!--#include virtual="/-/inc/general__page_end.inc" -->
