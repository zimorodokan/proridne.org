<!--#include virtual="/-/inc/general__page_start.inc" -->
<title>Як батько навчив сина працювати ☼ Українська народна казка ☼ Народна творчість</title>
<meta name="Description" content="Українська народна казка Полтавщини «Як батько навчив сина працювати» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Як батько навчив сина працювати.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Як батько навчив сина працювати <br><span class="article__headerDescription">Українська народна казка Полтавщини</span></h1>
	<p>Жила собі на селі сім’я: батько, мати і син. Батько був дуже шановною людиною — ковалем.</p>
	<p>Скільки плугів, кіс, сап, лопат він зробив! Мати теж трудилася з ранку й до вечора: варила їсти, прала, годувала свиней, корів, кіз, доглядала за городом. Сім’я була заможною.</p>
	<p>Та не вдався у батька їхній синок: все вилежувався на печі, хоча й було йому вже більше двадцяти років.</p>
	<p>Постаріли батьки, стали немічні, пора комусь уже й хазяйство передавати. А синок і не думає їм допомагати. Одного разу гукає батько сина і таке йому говорить:</p>
	<p>— У кого ж ти такий ледачий вдався, що й гривні заробити не можеш ?</p>
	<p>— Що там ту гривню заробити ? — зневажливо відповідає синок.</p>
	<p>— Ну коли заробиш і принесеш її мені, тоді я все своє майно на тебе перепишу, — запропонував батько, — коли ж ні, то нічого не отримаєш.</p>
	<p>Син погодився з батьківською пропозицією. Але так як звик весь час спати, то й не кинувся заробляти гривню. Матері стало жалко сина, що той не одержить спадщину, то вона й дала йому гривню.</p>
	<p>Син приніс її батькові, сказавши, що то він сам заробив .Батько подивився на сина, не повірив йому і вкинув гривню в огонь. Син байдуже здвигнув плечима і пішов спати.</p>
	<p>На другий день мати знову дає синові гроші та й научає:</p>
	<p>— Спи, хоч і цілий день, але коли нестимеш гривню батькові, то пробіжи з версту, щоб він бачив, що ти заморився.</p>
	<p>Син так і зробив. Прибігає, захекався, піт з нього летить, віддає батькові гривню. Той знову покрутив її, покрутив та й укинув в огонь, примовляючи:</p>
	<p>— Знову ти, обманюєш мене. І ця гривня тобі дурно дісталася!</p>
	<p>— Ну не віриш то й не треба, — байдуже відповів син і пішов спати. А матері не спиться, бачить вона, що чоловік не відпише синові спадщину.</p>
	<p>От вранці і звертається мати до сина:</p>
	<p>— Синочку, починай щось робити, може хоч за тиждень гривню заробиш, бо нічого тобі батько не залишить.</p>
	<p>Нічого синові робить, жалко стало спадщину. Почав він заробляти гроші. Тому худобу зажене, іншому допоможе щось перенести.</p>
	<p>Стали йому люди за працю копійки платити. Так за тиждень і назбирав він гривню. Іде до батька щасливий, повну жменю копійок несе. А батько повертів-повертів їх у руці та й жбурнув у вогонь зі словами:</p>
	<p>— Ні, не ти їх заробив!</p>
	<p>Кинувся син до вогню і давай звідти свої гроші витягати. Тут батько посміхнувся та до сина:</p>
	<p>— От тепер я бачу, що ця гривня тобою зароблено, бо бач як тобі її жалко. А чужих грошей ти не жалів! Отож, знай: як працюватимеш, то все й матимеш!</p>
	<p>Відписав батько синові спадщину, син почав працювати, за батьків гарно дбати. Вони спокійно дожили, в достатку, бо син гарно вів господарство, пам’ятаючи батьків наказ:</p>
	<p>— Як дбаєш, так і маєш!</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>251 (4923). Як батько навчив сина працювати. СУС —, низка варіантів. Записав Бережний Сергій 2008 року. Мукало Любов Петрівна (1949). Полтавська область, Шишацький район, Великий Перевіз</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Полтавщини/">Фольклор Полтавщини</a></li>
	</ul>
</footer>
<!--#include virtual="/-/inc/general__page_end.inc" -->
