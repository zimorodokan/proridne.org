<!--#include virtual="/-/inc/general__page_start.inc" -->
<title>Великодня пригода ☼ Українська народна казка ☼ Народна творчість</title>
<meta name="Description" content="Українська народна казка Кіровоградщини «Великодня пригода» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Великодня пригода.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Великодня пригода <br><span class="article__headerDescription">Українська народна казка Кіровоградщини</span></h1>
	<p>Засвітило сонечко ранком у віконечко. Поклала мама в кошик паску, писанки, ковбаску і покликала донечку Параску:</p>
	<p>— Від себе, від батька і від мене занесеш бабусі свячене!</p>
	<p>І пішла Параска: в кошику ковбаска, писанки і паска. А дорогою дивуються горобчики, що в Параски вишита запаска:</p>
	<p>— Цвірінь!</p>
	<p>Іде Параска, вийшла на горбок. А до неї Бровко-песик скік та скок:</p>
	<p>— Куди ідеш та що несеш?</p>
	<p>— Несу я паску, писаночки, ковбаску, від батька і від мами, і від мене несу бабусі свячене.</p>
	<p>— А не буде там нічого і для мене? — Бровко питає, хвостиком махає.</p>
	<p>— Писанки матуся написали, оленями, півниками, сонцями прикрашали. Не на те трудились мої батько й ненька, щоб з’їв Бровко писанки смачненько!</p>
	<p>— Подивись, Парасю, ще раз на свячене, може, там знайдеться що для мене? — Бровко питає, хвостиком махає.</p>
	<p>— Білу паску — не малі це речі, мама цілу ніч місили ще й пекли у печі. Ой, багато мали з нею праці! Чи ж годиться пасочка собаці?</p>
	<p>— Подивись, Парасю, ще раз на свячене, я голоден. Чи нема нічого в кошику для мене?</p>
	<p>— Лиш ковбаска, вся товстенька з салом. Мама її довго начиняли, ще й пекли! Я знаю, їсти ти готовий, та не дам ніяк ковбаски псові!</p>
	<p>— Поглянь, Парасю, в кошик, ще ж бо не порожній він! — Бровко благає, хвостиком махає.</p>
	<p>— Не порожній, ще остався... хрін. Викопала я його сама в городі, може, стане Бровкові в пригоді?</p>
	<p>Дала Параска Бровкові ласощів тих, а Бровко лиш понюхав та:</p>
	<p>— Аааапчих!</p>
	<p>В носі закрутило, в очах потемніло. Пчихнув Бровко, заточився та штовхнув Параску. Випустила вона з рук кошик, паску, писанки, ковбаску...</p>
	<p>Покотилася з горбочка паска, а за нею стежкою всі писанки й ковбаска, а за ними кошик. За ними — Параска, а за нею, гавкаючи, Бровко-пес.</p>
	<p>Котилися, котилися ранок весь. Аж мусіли стати, бо докотились до бабусиної хати. Встала тоді Параска, позбирала в кошик паску, писанки, ковбаску та промовила:</p>
	<p>— Бабусенько, від мами і від тата, і від мене принесла я ласощі вам на свячене.</p>
	<p>І сказала, як пригода приключилася, як усі вони з горбочка покотилися.</p>
	<p>А бабуся нумо Параску цілувати. Посадила її на покутті в хаті, а Бровкові біля порога дала велику кість. А він зубами хап і досі їсть!</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>2 (7883). Великодня пригода. СУС —. Записала Бойко Інна (8 клас) 2011 року. Опанасенко Г. О. Кіровоградська область, Олександрівський район, Олександрівка</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Кіровоградщини/">Фольклор Кіровоградщини</a></li>
	</ul>
</footer>
<!--#include virtual="/-/inc/general__page_end.inc" -->
