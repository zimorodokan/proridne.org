<!--#include virtual="/-/inc/general__page_start.inc" -->
<title>Найманий батько ☼ Українська народна казка ☼ Народна творчість</title>
<meta name="Description" content="Українська народна казка Гуцульщини «Найманий батько» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Найманий батько.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Найманий батько <br><span class="article__headerDescription">Українська народна казка Гуцульщини</span></h1>
	<p>Було це дуже давно. Жив собі чоловік і мав трьох синів. Та й померла жінка, а він тагже незадовго помер. А сини лишилися. І зачали радитися, як мають на світі жити, де мають наймитися в найми.</p>
	<p>— Підемо по світі, мемо щось шукати.</p>
	<p>І пішли. І стрітили вони на дорозі дідуся старого. Та й кажуть:</p>
	<p>— Дідуню, будьте ласкаві, справте нас, де би ми ся наймили. А дідо сказав:</p>
	<p>— Знаєте що? Найміться в мене. Я буду вашим найманим батьком. І хлопці на це згодилися. Та й пішли вже всі чотири: батько найманий та й три сини. Ідуть, дивляться, а там хати файні, дівчина коло хати ходить. Старший зачав казати тому дідови:</p>
	<p>— Йой, я би хотів з цею дівчиною вженитися. Вона така файна і так файно вбрана.</p>
	<p>А дід каже:</p>
	<p>— Най буде, я тебе оженю.</p>
	<p>Та й посваталися вони і оженився старший брат. І як оженився, відходили від него дідо й браття, дідо наказував:</p>
	<p>— Жий, синку, тут. Але аби ти не розминувся з правдою.</p>
	<p>Ідуть вони далі. Вже втрьох. Дивляться, знов є хати файні. І млин коло хати. Та й дівчина, така файна і вбрана файно. Середущий син каже:</p>
	<p>— Я би хотів з цею дівчиною женитися. Така файна дівчина і файно вбрана.</p>
	<p>Та й оженився середущий син. Та й сказав йому дідо:</p>
	<p>— Жий, синку, щасливо, але би не обминувся з правдою.</p>
	<p>І пішли вони далі вдвох, найманий батько і наймолодший брат. Ідуть вони, дивляться, а там маленька хатка стоїть. А коло неї дівчина, дуже файна, але вбрана у пірваній сукенці. І хлопець захотів на ній женитися. І вженив його найманий батько на тій дівчині. І теж сказав:</p>
	<p>— Аби-с, синку, жив, але аби-с не розминувся з правдою. Батько собі пішов, а вони всі три почали господарювати. Зачекав той найманий батько десять рік та й думає собі: «Іду я знайти трьох своїх синів. Побачу, чи вони розминулися з правдою, чи ні». Збирається дідо і йде. Але зібрався на убогого чоловіка. Ніби йде просити. Приходить до старшого сина і просить, аби той його чимось іздарував. А той його не пізнав та й каже:</p>
	<p>— Нема в мене для вас нічого. Таких волоцюг, як ви, є доста. Ви ще годні робити.</p>
	<p>«Розминувся старший син з правдою, — подумав дідо, — іду до середущого». Пішов дідо, і недалеко відійшов, як усе багатство старшого сина загорілося вогнем і згоріло.</p>
	<p>Приходить до середущого сина, а там таке багатство. Млин, корови, бики. А сам середущий син такий грубий став. Дідо каже:</p>
	<p>— Будь добрий, здари мене бідного чимось. А той каже:</p>
	<p>— Я ще й собі муки не намолов, а ти хочеш, щоб тобі дав. Є таких доста, як ти. Заберися мені з подвір’я.</p>
	<p>Дідо йде та й думає: «Розминувся й цей з правдою». Відійшов трохи дідо, а то все загорілося. І млин згорів, і все згоріло.</p>
	<p>Іде дідо до третього сина. Як той третій, чи розминувся з правдою, чи ні? Приходить дідо туди, а той щось собі на подвір’ї майструє. А жінка в хаті. Дідо привитався та й каже:</p>
	<p>— Чи ви би мене не здарили чим? А той каже:</p>
	<p>— Ідіть до хати, і там вас здарять.</p>
	<p>Дідо пішов до хати, і хазяїн зайшов за ним. Та й дали дідови їсти. Та й жінка принесла з комори вбрання, та й убрала діда файно. Та й як дідо перебирався, то жінка вздріла в него на грудях велику рану. Та й зачала казати чоловікови:</p>
	<p>— Цей дідо має таку рану на грудях.</p>
	<p>Чоловікови жаль стало діда, і запитався він, що то за рана така. А дідо сказав:</p>
	<p>— Це рана невилічима. Хіба би хтось захотів запалити хату і все своє майно. І як все те згорить, аби привили мені до рани того попелу. І то би зажило. А так, то я маю через пару днів від тої рани померти. Але хто ж таке зробить?</p>
	<p>І так жаль зробилося наймолодшому синови. Подивився він на жінку, а жінка каже:</p>
	<p>— Знаєш що, запалім хату. Хату ми собі другу зробимо, а чоловікови життя врятуємо. Хоч він старенький, але, — каже, — кортить жити.</p>
	<p>Тоді чоловік сказав:</p>
	<p>— Винось, жінко, з хати діти та й запалимо її. Та й вилікуємо цего дідуся.</p>
	<p>Повиносили вони дітей, запалили хату. Хата згоріла, вони набрали того попелу, привили дідови до грудей. І сказав дідо:</p>
	<p>— Вижу, що один ти не розминувся з правдою.</p>
	<p>І загоїлася в діда рана. І відійшов дідо, може, з кілометер, а на тому місці, де згоріла хата, зробилися такі хати, таке багатство зробилося, якого ні в кого не було. За те, що він не розминувся з правдою.</p>
	<p>А я сіла на човна, та взяла весло, та й аж сюди мене принесло.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Космач, Косівського району, Івано-Франківської області 3 березня 1985 року Чупирчук Анна Петрівна (1907 року народження)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Гуцульщини/">Фольклор Гуцульщини</a></li>
	</ul>
</footer>
<!--#include virtual="/-/inc/general__page_end.inc" -->
