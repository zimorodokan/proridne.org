<!--#include virtual="/-/inc/general__page_start.inc" -->
<title>Як Іван чортів обдурив ☼ Українська народна казка ☼ Народна творчість</title>
<meta name="Description" content="Українська народна казка Гуцульщини «Як Іван чортів обдурив» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Як Іван чортів обдурив.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Як Іван чортів обдурив <br><span class="article__headerDescription">Українська народна казка Гуцульщини</span></h1>
	<p>Жив бідний Іван. Він мав жінку й шестеро дітей. Убого жив Іван. Іде він одного разу до роботи і бере з собою в платинці кусок сиру. Іде лісом, дивиться, горить вогник. Приходить він до того вогника, а там сидять довкола чорти, кидають на ватру хмиз і гріються. І кажуть до него:</p>
	<p>— Куди ти йдеш, чоловіче?</p>
	<p>— Йду роботи шукати.</p>
	<p>— А що ти там маєш?</p>
	<p>— Маю, — каже, — кусок каменюки.</p>
	<p>— А нащо тобі тої каменюки?</p>
	<p>— Мусю мати при собі щось.</p>
	<p>— Та й що будеш з каменем робити?</p>
	<p>— Коли схочу молока, потисну, і з него потече молоко.</p>
	<p>— Ну то потисни.</p>
	<p>Цей як потиснув — дійсно чурить молоко.</p>
	<p>— Ну а з тим каменем, який лишився, що робиш?</p>
	<p>— Та, — каже, — їм.</p>
	<p>— Та як ти це їш?</p>
	<p>— Та будете видіти, як.</p>
	<p>Він сів коло них і з’їв той сир.</p>
	<p>— То ти з’їв камінь?</p>
	<p>— Видите, що з’їв. Кажуть чорти один до одного:</p>
	<p>— Нам би такий Іван здався. Приставай, Іване, до нас до спілки. Будеш мати грошей багато.</p>
	<p>Іде він з ними, куди вони йдуть. Приходять вони до якогось чоловіка, а той чоловік з жінкою сваряться. А жінка клене чоловіка:</p>
	<p>— Щоб тебе, — каже, — сто чортів забрало, як ти мені надоїв! А ті кажуть:</p>
	<p>— Мой, вони рахують, що нас є сто, а нас усього дванадцять. В цего чоловіка ми будемо ночувати.</p>
	<p>А Іван заходить до того чоловіка та й каже:</p>
	<p>— Ти не попадайся в цю ватагу, що я. Доста що я попав у таку компанію.</p>
	<p>— А що це за компанія? — питає чоловік.</p>
	<p>— Твоя жінка посилала тебе до сто чортів, а тут нас, — каже, — є дванадцять. Я дивлюся, як мені вирватися від них. А як їх буде сто, то ми не вирвемося ніколи. Ти не приставай, щоби ми тут ночували, бо нещаслива твоя хата буде, як ми всі тут заквартируєм.</p>
	<p>— А що мені робити?</p>
	<p>— Ти, — каже, — прийми їх ночувати в стайню, а над стайнею підпиляй сволоки, що стеля на них тримається.</p>
	<p>— Пішов ґазда й підпиляв два сволоки, а цей сказав жінці ґазди, аби дала кавалок сиру й кавалок заліза. Та й пішли вони спати на поду.</p>
	<p>А Іван почав перечитися&nbsp;<sup>*</sup> з чортами. Та й каже до них:</p>
	<p>— Ви мені дайте мішок золота, бо в мене діти хочуть їсти. А чорти кажуть:</p>
	<p>— Ти ще не заробив.</p>
	<p>А цей як притис сир до заліза. А звідти чурить молоко. Та й каже їм:</p>
	<p>— Ви мене маєте слухати, бо як я дам кулаком найголовнішому, то з него молоко потече. А як тупну ногою, то ви всі в присподню проломитеся разом з цею стайнею.</p>
	<p>Та як тупне ногою, а сволок і вломився, а всі чорти полетіли на купу вниз. Встали чорти та й кажуть:</p>
	<p>— Іване, ми тобі даємо мішок золота, та йди собі, куди хочеш, бо ти нам не добро робиш, а збитки.</p>
	<p>А Іван каже:</p>
	<p>— Це добре, що ви мені даєте мішок золота, але цей кривий най занесе мені це золото до хати.</p>
	<p>Та й несе йому кривий чорт золото. Треба було їм переходити кладку. Іван іде попереду, а чорт за ним. Як видихне чорт з себе дух, то Іван біжить вперед, а як затягує дух в себе, Іван тягнеться назад до чорта. А чорт питає:</p>
	<p>— Іванку, що ти бігаєш то взад, то вперед?</p>
	<p>— Знаєш, як я нагадаю за свою хату та й за діти, та й біжу наперед. А як подумаю за золото, вертаюся до тебе.</p>
	<p>Та й коло кладки каже Іван до чорта:</p>
	<p>— Ти почекай тут, а я йду наперед до хати та поприсилюю дітей, бо мої діти такі, що тебе можуть роз’їсти.</p>
	<p>Зайшов Іван у хату та й дітям наказав: «Як чорт з мішком покажеться в дверях, то би ви казали, що ви вже з кожного їли м’ясо, лиш не їли з чорта». І попросилював їх мотузками до печі.</p>
	<p>Чорт із золотом у двері, а діти зачали кричати:</p>
	<p>— Йой, тату, ми вже зі всіх їли м’ясо, лиш з цего чорта не їли! А той напудився, кинув почерез поріг золото та як пустився тікати! Та приходить до своїх і каже:</p>
	<p>— Я ледве втік. Іван як Іван, але його діти ще гірші за него. Були б мене роз’їли. Нам, — каже, — з Іваном нема чого шукати.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__footnotes">
			<p><sup>*</sup> Пере́читися — сперечатись.</p>
		</div>
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Село Старі Кути, Косівського району, Івано-Франківської області 10 лютого 1985 року Фединчук Марія Григорівна (1925 року народження)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Гуцульщини/">Фольклор Гуцульщини</a></li>
		<li><a href="/Українська міфологія/Чорт.html">Чорт в українській міфології</a></li>
	</ul>
</footer>
<!--#include virtual="/-/inc/general__page_end.inc" -->
