<!--#include virtual="/-/inc/general__page_start.inc" -->
<title>Вовк та лисиця ☼ Українська народна казка ☼ Народна творчість</title>
<meta name="Description" content="Українська народна казка Закарпаття «Вовк та лисиця» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Вовк та лисиця.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Вовк та лисиця <br><span class="article__headerDescription">Українська народна казка Закарпаття</span></h1>
	<p>Було що не було — тягни біла кобило. А біла не могла -чорна помогла...</p>
	<p>Но, але казка буде не про кобилу, а про дурного вовка і розумну лисицю.</p>
	<p>Жила собі в одній хащі хитра лисиця. Раз лише дуже зголодніла, але в лісі не могла знайти собі їсти. Пішла в село, а в крайній хижі баба напекла дідові пирогів з м’ясом, поклала на визор студити. Лисиця тихенько підкралася під визор, вхопила пиріг — та й тікати!</p>
	<p>Прибігла в поле, роздивилася, чи не є нікого, виїла з пирога м’ясо, а туди напхала сміття. Недалеко чередарі пасли череду. Лисиця наблизилася й каже:</p>
	<p>— Ци не продали би-сьте мені бичка за смачного пиріжка?</p>
	<p>— Но, дивіться на неї! Хто би поміняв бичка на пиріжка?</p>
	<p>— Дорогі мої чередарики, се такий пиріжок, що ви такого зроду не їли!</p>
	<p>І так розхвалила чередарям пиріжок, що ті порішили продати бичка.</p>
	<p>А лисичка бичка — борзо в хащу. Коли увиділи чередарі, що лисиця їх обдурила, було вже пізно.</p>
	<p>Раз лиш настала зима. Лисиця зробила собі сани, а як випав сніг, запрягла бичка в сани і їде, як цариця. Їде вона й бачить попереду вовка.</p>
	<p>Спинилася.</p>
	<p>— Добрий день, лисичко-сестричко... Відкіля у тебе таке багатство? Сани, бичок...</p>
	<p>— Ах, відкіля... Ціле літо-м ся мучила, поки змоглася на бичка і санки.</p>
	<p>— Чи не підвезла би ти й мене трішки?</p>
	<p>— Йой, вовчику-братику, де там? Ти важкий, а санчата слабі...</p>
	<p>— Що ти, лисичко? Я лиш одну ногу на санчата притулю.</p>
	<p>— Но, клади... Що з тобою маю робити...</p>
	<p>Поклав вовк одну ногу на санчата, а на трьох шкандибав. Далі каже:</p>
	<p>— Лисичко-сестричко, може, дозволиш покласти й другу ногу?</p>
	<p>— Но, клади вже! Їдуть, їдуть, а вовк знову:</p>
	<p>— Лисичко-сестричко, може, дозволиш покласти й третю ногу?</p>
	<p>— Ні, вовчику!.. Ти мені санчата поламаєш.</p>
	<p>— Не поламаю, не бійся... Дуже тя прошу!..</p>
	<p>І доти просив, доки лисиця пом’якла й дозволила покласти третю ногу.</p>
	<p>Так їхали далі, айбо не довго, бо вовк знову каже:</p>
	<p>— Лисичко-сестричко, най уже покладу й четверту ногу. Тоді мені буде добре.</p>
	<p>— Йой, вовчику! Виджу я, що ти задумав мої санчата поламати.</p>
	<p>— Ні, лисичко, кажу, що ні! Санчата міцні!</p>
	<p>Й доти хвалив вовк санчата, доти просив, доки його не пустила...</p>
	<p>І так собі їдуть далі. Лисичка сидить спереду, а вовк ззаду. Раз лиш санчата: т-р-р-р!</p>
	<p>— Вовчику, злізай долі! Чуєш, санчата тріщать?</p>
	<p>— Ні, лисичко. То я горіхи кусаю.</p>
	<p>— То дай і мені одного...</p>
	<p>— Більше не маю. Посліднього-м роздавив, Їдуть далі, їдуть, а сани знову: т-р-р-р! Лисиця закричала:</p>
	<p>— Вовче, що ти чиниш? Сани тріщать?!</p>
	<p>— Ні, лисичко! Я найшов ще одного горіха й розкусив... Та не встиг вовк договорити, а сани: хрясь! І розсипалися.</p>
	<p>— Но, вовчику! — розсердилася лисиця, — якщо-сь поламав сани, то тепер мусиш змайструвати нові!</p>
	<p>— Як я тобі змайструю, коли я не майстер.</p>
	<p>— Поламати майстер, а зробити — ні? Но, та так не буде. Біжи в хащу й приговорюй: «Ламлися дерево криве й пряме». Воно ся тобі наламає. Принесеш дерево сюди, будемо робити нові сани.</p>
	<p>Побіг вовчур у хащу й загарчав: «Ламлися дерево криве й пряме». І приніс такого ріща, що нікуди не годиться. Лисиця глянула й каже:</p>
	<p>— Раз ти такий нетрібний, то сокоти бичка, а я сама принесу доброго дерева.</p>
	<p>Побігла лисичка в хащу й почала рубати дерево й робити нові сани.</p>
	<p>А тим часом вовк, що був дуже голодний, заздрісно позирав на бичка, не стерпів, розпоров його, виїв з нього нутрощі й напхав туди ріща, горобців, зашив, а сам утік...</p>
	<p>Вернулася лисиця з новими санками, видить — нема вовка. Думає собі: «Ще ліпше». Хоче запрягти бика, а бик ні з місця... Розсердилася і — бух бика палицею. А з нього — горобці. Аж тепер лисиця увиділа, що наробив вовк. «Чекай мало! — з гнівом подумала лисиця, — се тобі так не пройде!»</p>
	<p>Вийшла на сільську дорогу. Дивиться: везе якийсь дідо на санках рибу. Скоро вчинилася мертвою... Дідо видить: серед дороги лежить мертва лисиця. Каже:</p>
	<p>— Буде бабі шубка.</p>
	<p>І кинув лисицю на сани.</p>
	<p>А лисичка одним оком позирає на діда та все по одній рибці кине на сніг.</p>
	<p>Дідо й забув про лисицю. Як був дома, хотів показати бабі шубку, а на санках ні лисиці, ні риби...</p>
	<p>А хитра лисичка забрала всю рибу, склала на купу, сіла собі й помаленьку їсть. А вовк знову зголоднів і придибав сюди, до лисиці. Питає:</p>
	<p>— Лисичко-сестричко, де ти встигла стільки риби наїмати? А лисичка робить вигляд, що вже забула про бичка. Відповіла:</p>
	<p>— На ріці наловила.</p>
	<p>— Та як?</p>
	<p>— Дуже просто. Як хочеш, то й тебе научу.</p>
	<p>А собі думає: «Чекай мало, гіркий буде тобі мій бичок!» Повела вовка на річку й порадила, як треба ловити рибу.</p>
	<p>— Опусти хвіст в проруб і приговорюй: «Ловися, рибко, велика й мала! Ловися, рибко, велика й мала!»</p>
	<p>Вовк так і вчинив. Опустив хвіст у воду й приговорює собі: «Ловися, рибко, велика й велика! Ловися, рибко, велика й велика!»</p>
	<p>А лисичка бігає довкола й собі під ніс приговорює: «Мерзни, мерзни, вовчий хвіст! Мерзни, мерзни, вовчий хвіст!»</p>
	<p>— Що ти кажеш, лисичко?</p>
	<p>Та нічого, вовчику... Я говорю: «Ловися, рибко, велика й мала!»</p>
	<p>Було вже пізно. Вечоріло. Вдарив сильний мороз, і вовчий хвіст почав примерзати.</p>
	<p>Вовк бурмоче: «Ловися, рибко, велика й велика», а хвіст тримає у воді. Лисичка бігає довкола нього й говорить: «Мерзни, мерзни, вовчий хвіст!»</p>
	<p>Коли хвіст добре примерз, кумочка загойкала:</p>
	<p>— Доста буде! Тягни геть, бо не понесеш стільки риби!</p>
	<p>Вовк тягне... Де там! Хвіст примерз.</p>
	<p>— Но, чи не казала я тобі, що говори: «Ловися, рибко, велика й мала», а ти — «Ловися, рибко, велика й велика».</p>
	<p>— Йой, лисичко-сестричко, лем раз мені поможи, ніколи тобі не забуду, — благає вовк.</p>
	<p>— Но, добре, сиди тут, а я піду в село, дістану сокиру і якось тя висвободжу.</p>
	<p>Побігла лисичка в село й зачала скликати людей:</p>
	<p>— Ходіть вовка бити. Примерз до проруба на річці! Збіглися люди з сокирами, вилами, граблями. Пішли на річку й зачали вовка молотити! Видить вовк, що тут йому смерть. Зібрався з силами й рвонувся вперед так, що хвіст одірвав. Ледь живий зостався. Біжить і думає, як би відплатити хитрій лисиці.</p>
	<p>А кумочка тим часом забігла в хижу, де жона хліб місила. Жона вийшла корову доїти, а лисичка скочила в корито, вимастилася тістом, вибігла на двір, обвалялася в сміттю, воно приліпилося до тіста, і лисиця була, як опудало.</p>
	<p>Так вона вернулася в ліс, де й зустріла вовка. Вовк показав свої зуби.</p>
	<p>— Йди лем сюди, най тя роздеру!.. Що ти зі мною зробила? Обстався я без хвоста, люди ня мало не вбили.</p>
	<p>— То ще нич, вовчику-братику, — крутить хвостом лисичка. — Мене гірше побили. Видиш, аж мозок з мене тече...</p>
	<p>Дурний вовк повірив, що лисичку справді збили, й каже:</p>
	<p>— Та справді тобі більше дісталося. Сідай на мене. Я вже якось тя донесу домів.</p>
	<p>Сіла лисичка на вовка й тихенько приговорює: — «А битий небитого несе. Битий небитого несе».</p>
	<p>— Що ти, лисичко, говориш?</p>
	<p>— Кажу, що битий битого несе, — збрехала лисиця. Приніс вовк лисичку до її хижі. Вона скочила в яму й крикнула: «Битий небиту приніс»!</p>
	<p>Тут вовк порозумів, що лисичка його обдурила. Хотів її зубами вхопити. Та було пізно. Потягся в хащу, а лисичка спокійно лягла спати.</p>
	<p>На сьому казці кінець.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p>Вовк та лисиця. «Сравнительный указатель сюжетов: Восточнославянская сказка / Сост. Л. Бараг, И. Березовский, К. Кабашников, Н. Новиков. — Л.: Наука, 1979.» —1+2+3. Подається за: «Дідо-всевідо: Закарпатські народні казки / Запис текстів та впорядкування П. Лінтура. — Ужгород: Карпати, 1969.», с. 5—9. Варіанти: Васько — Архів П. В. Лінтура.; Ільтьо — Архів П. В. Лінтура.</p>
			<p><a href="/Український фольклор Книги/Петро Лінтур ☼ Зачаровані казкою/">Зачаровані казкою: Українські народні казки Закарпаття в записах П. В. Лінтура</a> [Упорядники І. М. Сенька та В. В. Лінтур; вступна стаття, примітки та словник І. М. Сенька; післямова П. В. Лінтура; Редколегія: В. І. Данканич, О. І. Дей, П. К. Добрянський та ін.; Художник М. М. Дем’ян]. — Ужгород: Карпати, 1984. — 528 с, іл. (Бібліотека «Карпати»).</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Закарпаття/">Фольклор Закарпаття</a></li>
	</ul>
</footer>
<!--#include virtual="/-/inc/general__page_end.inc" -->
