<!--#include virtual="/-/inc/general__page_start.inc" -->
<title>Диво ☼ Українська народна казка ☼ Народна творчість</title>
<meta name="Description" content="Українська народна казка Гуцульщини «Диво» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Диво.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Диво <br><span class="article__headerDescription">Українська народна казка Гуцульщини</span></h1>
	<p>Жив чоловік із жінкою. Не мали вони дітей. Жінці добре жилося, і полюбилася вона з вітом. А чоловік усе дома був, і не було як любасови до неї ходити. І зробилася жінка з дужої слаба. Чоловік ходив по лікарях ліків шукати, по примівниках ходив. Скрізь він ходив, а жінка все слаба. І сказав він:</p>
	<p>— Більше не буду нікуди ходити. Ти хоч живи, хоч умирай, а я вже не маю більше куди ходити.</p>
	<p>Лягли вони спати. Чоловік спить, а жінка думає: «Що видумати, аби він пішов кудись від хати?» Пробудилася жінка рано та й каже:</p>
	<p>— Чоловіче, я снила диво. Як ми його знайдемо, то я одужаю. І зібрався чоловік, і пішов по світі шукати диво. Ходить, шукає дива, а жінка набувається з полюбовцем.</p>
	<p>Заходить той чоловік до лісу, і зловив його вечір. Дивиться, а в лісі є хатинка, і світло в ній горить. Прийшов перед вікна, дивиться, в хаті вуйко старенький. Говкнув:</p>
	<p>— Вуйку, пустіть до хати! Я би у вас переночував, вуйку?</p>
	<p>— Переночуєш.</p>
	<p>Впустив вуйко того чоловіка до хати. Чоловік сів на лавицю, а вуйко читає книжку. Чоловік такий смутний, так тяжко зітхає. Вуйко поклав окуляри та й питає його:</p>
	<p>— Чого ти, чоловіче, так тяжко зітхаєш?</p>
	<p>— Я, вуйку, зітхаю, бо в мене жінка слабує вже два з половиною роки. Я вже ходив по лікарях та по примівниках, а вона все слаба. А тепер жінка приснила, що є на світі таке диво, яке їй має помочи. І я ходжу шукати такого дива. Питав у людей — ніхто ніякого дива не знає.</p>
	<p>Вуйко сказав:</p>
	<p>— Чоловіче, не зітхай тяжко, ти вже найшов у мене диво. Так поможе твоїй жінці те диво, що вже буде здорова до свойого скону. Сідай до столу, будеш вечеряти і видіти диво.</p>
	<p>Чоловік сів до столу. А на столі нічого не злагоджено їсти. А на припічку сидить біленький кіт. Вуйко каже.</p>
	<p>— Іди, диво, внеси дров.</p>
	<p>Кіт пройшов попід каглу&nbsp;<sup>*</sup>, пішов надвір і вніс дров. І попід каглу, і знов на припічок пішов. — Іди, диво, внеси води.</p>
	<p>Диво знов до кагли, вийшло надвір і внесло води. І попід каглу та й на припічок.</p>
	<p>Вуйко каже:</p>
	<p>— Іди, диво, вари їсти.</p>
	<p>Диво пройшло попід каглу і варить їсти. Підсмажило й поставило на стіл. Та накинуло в тарілки і поклало на стіл ложки. Повечеряв чоловік, сказав йому вуйко:</p>
	<p>— Лягай відпочивати, а рано возьмеш диво і підеш додому. Рано пробудився, і каже вуйко:</p>
	<p>— Бери це диво до хати і кажи, аби зварило їсти жінці та й тобі. Аби жінка виділа це диво. Але всю роботу диву за раз не давай, лиш по одній роботі. Диво вилізе на припічок, а тоді давай йому ДРУГУ роботу.</p>
	<p>Чоловік питає:</p>
	<p>— Вуйку, буде мене слухати диво?</p>
	<p>— Буде.</p>
	<p>Узяв чоловік диво та й пішов до свої хати. Білий котик за ним іде. А жінка побула із своїм полюбовцем і пішла до ліжка. Приходить чоловік до хати.</p>
	<p>— Уставай, жінко, і йди до столу. Хоть слаба, але йди до столу. Жінка йойкаючи прийшла до столу. І говорить чоловікови:</p>
	<p>— Що будемо їсти, як я була слаба і не зварила, а ти не був дома?</p>
	<p>Чоловік каже жінці:</p>
	<p>— Ти ще такого ніколи не їла, як зараз будеш їсти. Диво зварить. Жінка каже чоловікови:</p>
	<p>— То ти кажеш, що то диво? — і показала на кота. — Той кіт їсти має варити?</p>
	<p>— Має варити. То не кіт, то диво. Чоловік каже диву, як вуйко казав:</p>
	<p>— Іди, диво, внеси дров.</p>
	<p>Диво пройшло попід каглу, внесло дров і назад на припічок.</p>
	<p>— Іди диво, вари їсти.</p>
	<p>Диво варить. Наварило, наклало в тарілки, поклало на стіл ложки. А в хаті вже нема води.</p>
	<p>— Іди, диво по воду.</p>
	<p>Пішло диво, внесло води. Та попід каглу й на припічок. Жінка попоїла з чоловіком і каже:</p>
	<p>— Я, чоловіче, ще такої доброї їди не їла, відколи жию. Диво зварило й обід, і вечерю, а рано чоловік питається:</p>
	<p>— Легше тобі, жінко?</p>
	<p>— Легше, — каже жінка. — Аби ти ще раз пішов до того діда і приніс жиру з-під трьох буків. Як то такі великі ліси, то там мають бути три буки з одного кореня.</p>
	<p>І пообіцяла жінка чоловікови, що більше слабувати не буде. Іде чоловік за тим жиром і говорить їй:</p>
	<p>— Я беру з собою диво.</p>
	<p>— Ні, лиши мені це диво, аби я ліпше попоїла та й ще більше подужала.</p>
	<p>Лишив він їй диво і пішов у ліс до вуйка. Вуйко питає:</p>
	<p>— Легше жінці?</p>
	<p>— Легше. Вже поволеньки ходить по хаті.</p>
	<p>— А чого ти ще прийшов до мене?</p>
	<p>— Бо жінка мене попросила, аби я набрав жиру з-під трьох буків. І щоб ті буки були всі три з одного кореня.</p>
	<p>Вуйко говорить чоловікови:</p>
	<p>— Не будемо набирати жиру. Жінка прийде четвертої днини й сама набере.</p>
	<p>Сидить чоловік у вуйка три дні. А жінка закликала полюбовця і скликала півсела гостей. І закликала цигана, аби файно йграв на скрипку. А на столі нема нічого їсти, але жінка має надію на диво. Вона на то не звернула уваги, що треба давати диву по одній роботі, а сказала всі роботи робити за раз.</p>
	<p>— Іди, диво, принеси води, принеси дров і вари їсти. А диво сидить на припічку й не йде. Жінка знов:</p>
	<p>— Іди, диво, принеси води, принеси дров і вари їсти.</p>
	<p>А диво далі не йде з припічка нікуди. Жінка бере кочергу та й б’є диво. Та й каже диву:</p>
	<p>— Ти чоловіка слухало, а мене не хочеш?</p>
	<p>Та й ударила диво кочергою, а кочерга імилася їй за руки та й за диво. Та й жінка вже не йде нікуди. А віт завстидався людей та й каже:</p>
	<p>— Вона не приготовила нічого їсти та й гості скликала. Я зараз їй дам.</p>
	<p>Та як ударив жінку, та й рука його імилася їй за шию. І вже стоїть віт коло неї. А циган говорить:</p>
	<p>— Я їй зараз дам. Вона ще збиткується над людьми! Аби кіт їсти варив?</p>
	<p>Та й ударив циган жінку смиком. І смик імився за жінку, а циган за смик. Та й стоять. А люди вийшли з-за стола не ївши. Та й кожне хоче з серця вдарити її. Та й половилися люди, та й уже стоять усі.</p>
	<p>А люди з села йдуть до віта, бо їм усе треба до него. А вітова жінка посилає людей до полюбовниці, каже їм, що він там сидить. Приходить чоловік із села та й сіпає віта:</p>
	<p>— Ідіть, бо треба вас.</p>
	<p>Та й уже імився, вже стоїть.</p>
	<p>За три дні наловилося людей дуже багато. А те диво, той кіт четвертої днини рано лізе під каглу і хоче йти до діда. І всі полізли попід каглу за дивом. Та й розвалили каглу, і в двері. Диво йде наперед, а все за ним сунеться. Ідуть до діда в ліс. А дід подивився в віконце та й уздрів їх. І каже чоловікови:</p>
	<p>— Ти хочеш видіти свою жінку?</p>
	<p>— Хочу, — говорить чоловік.</p>
	<p>— А ти не вержешся? Аби не верся, бо твоя жінка веде сюди свій храм. Ходім надвір та й подивимся, як твоя жінка подужала.</p>
	<p>Пішли оба надвір та й дивляться. Диво йде наперед, а за ним жінка, за жінкою віт і циган із смиком, а далі стілько людей, що й не порахувати.</p>
	<p>А той дід — то був віщун. Переблагословив він, і то все розірвалося. І все голодне, ледве все повтікало. Тоді дід каже чоловікови так:</p>
	<p>— Хочеш дарувати все свої жінці і далі з нею жити чи най пропадає вона з цего світу?</p>
	<p>А чоловік сказав:</p>
	<p>— Дарую їй все, лиш аби не слабувала. Та й би все в хаті робила, та й будемо жити.</p>
	<p>Та й каже чоловік:</p>
	<p>— Що вам, вуєчку, за це заплатити?</p>
	<p>— Нічого.</p>
	<p>Тоді чоловік поцілував діда в руку і пішов з жінкою додому. Та злагодили каглу, і вже більше жінка не слабувала. І вже чоловікови було добре.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__footnotes">
			<p><sup>*</sup> Ка́гла — отвір-вхід у димар.</p>
		</div>
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Село Снідавка (хутори), Косівського району, Івано-Франківської області 23 грудня 1985 року Шкрібляк Параска Василівна (1930 року народження)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>


<article class="articleMain">
	<h1 class="articleMain__header">Диво <br><span class="article__headerDescription">Українська народна казка Кіровоградщини</span></h1>
	<p>В одному селі жили два брати: один бідний, а другий багатий. Багатий брат був дуже скупий, а бідний — з лагідною вдачею, добрим серцем, щирий, доброзичливий. Часто приходив бідний брат до багатого, щоб той дав трохи борошна чи зерна, бо нічим було прогодувати сім’ю.</p>
	<p>Набридли багатому братові часті походеньки молодшого брата, шкода стало йому зерна, хоч зерна він мав повні засіки.</p>
	<p>Одного разу бідняк прийшов до свого старшого брата і попросив:</p>
	<p>— Дай мені, будь ласка, хоча б мірку муки, бо малі діти плачуть, просять їсти.</p>
	<p>Багач подумав — подумав і сказав:</p>
	<p>— Добре, я дам тобі мірку муки, а ти ж не маєш чим розрахуватися, віддай мені одне око.</p>
	<p>Подумав, подумав чоловік, нічого робити і погодився.</p>
	<p>— Бери, — каже.</p>
	<p>Виколов брат брату одне око, віддав багач мірку муки, і пішов бідняк додому.</p>
	<p>Коли побачила жінка, що чоловік без одного ока, голосно заридала, заплакали і діти.</p>
	<p>— Нічого, і без одного ока проживу, — втішав їх чоловік.</p>
	<p>Пройшло небагато часу, знову немає що їсти у бідного чоловіка. Пішов він до багатого вдруге.</p>
	<p>— Допоможи мені, брате, дай ще хоч мірку зерна, — благає.</p>
	<p>— Віддай мені друге око, — відказав той.</p>
	<p>— Та як же я тобі віддам, як же я буду жити, — зніяковів чоловік.</p>
	<p>Але багатий був невблаганний:</p>
	<p>— Віддай та й годі.</p>
	<p>Нічого не залишалось бідному робити, як віддати багачеві друге око, бо діти вдома помирали від голоду. Багач вибрав і друге око. Уночі прийшов бідний чоловік додому.</p>
	<p>Як побачила жінка, заголосила і зомліла. І вирішив бідний чоловік, що не треба йому жити більше на білому світі. Зібрався і пішов світ заочі.</p>
	<p>Забрів у страшний непрохідний ліс, виліз на дерево і вирішив, що там і залишиться помирати. Він не міг бачити чи то ніч, чи то день, тільки чує, що прилетіли пташки і почали говорити:</p>
	<p>— А ти чула чи не чула, що на світі є таке чудодійне дерево, якщо хто зірве із нього плід, а потім принесе додому і накриє його рукою, яка ніколи нічого не крала, то з’явиться золота монета. І так щоразу. Я це кажу тому, що ніхто і ніколи не почує моєї мови і не розкаже моєї таємниці.</p>
	<p>— А я знаю, — каже друга пташка, — що є такий камінь, коли його підважити, звідти побіжить вода. І якщо нею вмитися, сліпий стане зрячим.</p>
	<p>— А я знаю, — каже третя пташка, — що це дерево росте над прірвою, а камінь знаходиться у глибокому проваллі, але вам це розказую тому, що ні одна жива душа не почує нашої розмови і не скористається цим.</p>
	<p>Пташки замовкли, і їх скоро не стало. Чоловік знав ті місця, про які говорили чарівні птахи. Він зліз із дерева і вирішив, що знайде те дерево і той камінь.</p>
	<p>Три місяці і три дні вибирався чоловік із лісу. І знайшов камінь, про який розповідали пташки, підважив його, з-під нього справді потекла вода. Він умився цілющою водою і прозрів. Потім знайшов дерево, зірвав із нього плід і повернувся додому.</p>
	<p>Жінка і діти довго не могли повірити, що сталося таке диво. Пройшло небагато часу, бідний чоловік розбагатів, а багатий від заздрощів помер.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>214 (8113). Диво. СУС 613. Записала Долинська Катерина 2010 року. Долинська Ганна Гнатівна (1928). Кіровоградська область, Гайворонський район, Казавчин</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Гуцульщини/">Фольклор Гуцульщини</a></li>
		<li><a href="/Фольклор Кіровоградщини/">Фольклор Кіровоградщини</a></li>
	</ul>
</footer>
<!--#include virtual="/-/inc/general__page_end.inc" -->
