<!--#include virtual="/-/inc/general__page_start.inc" -->
<title>Що кому бажаєш — собі бажаєш ☼ Українська народна казка ☼ Народна творчість</title>
<meta name="Description" content="Українська народна казка Поділля «Що кому бажаєш — собі бажаєш» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Що кому бажаєш — собі бажаєш.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Що кому бажаєш — собі бажаєш <br><span class="article__headerDescription">Українська народна казка Поділля</span></h1>
	<p>Над ставом рядами тягнулись верби. А там, на пагорбі, був панський маєток. У пані було все, як і в інших панів. Добротний будинок, дубові меблі, дорогі картини і килими. Була челядь — дворовий, покоївка, куховарка, кучер. Заможно господарювала, давала лад усьому. І був у неї син, розумний, статний — єдина надія на продовження родоводу.</p>
	<p>Не раз тягнулися до панського будинку селяни-жебраки, просили кусень хліба. А в селі мешкала жінка. Старенька, немічна, нікому непотрібна. І як хотілося їсти бабусі! Бувало, по два дні в роті нічого не мала. Не витерпить далі, прийде до пані, наставить тремтячу руку, просить милостиню. Кинуть їй кусочок хліба черствого, то підніме, цілує його і дякує господині.</p>
	<p>Старенька була доброю, нікому зла не бажала. Тільки все промовляла:</p>
	<p>— Що кому бажаєш — самому собі бажаєш.</p>
	<p>Нестерпним ставало для пані це монотонне бубніння, стара хода, жалюгідне скигління. Недобре задумала пані. «Ні! З цим треба покінчити», — подумала і вирішила згубити жебрачку.</p>
	<p>Прийшла бабуся до панського маєтку, а пані винесла пиріжки. Румяні, свіженькі, а всередині труїна вміщена. Бабуся взяла пиріжечки, низько кланяється, дякує слізно пані. Та промовляє своє звичне:</p>
	<p>— Що кому бажаєш — самому собі бажаєш.</p>
	<p>Пішла бабуся. А пані рада: позбулася жебрачки. Старенька тимчасом дибає дорогою. В торбині пиріжечки серце тішать. Зирк, а назустріч синок пані їде. Він вертався додому з дороги, їздив по господарських справах.</p>
	<p>— Додому їдеш, синку? Як, ти, здоровий?</p>
	<p>— Здоровий! Та їсти дуже хочеться. Зголоднів дуже.</p>
	<p>— Ой синку! На тобі пиріжечка, ще гаряченькі, тільки, що мама твоя дала. Їж, дитинко.</p>
	<p>А рука вже простягла найцінніший скарб — пиріжечки.</p>
	<p>…Вже всі порозходилися. Біля могили залишилася тільки пані. Зціплені вуста, згорьоване лице. Вона вже не волала і вже нічого не хотіла.</p>
	<p>— Все марнота! Нічого вже не потрібно!</p>
	<p>Враз зойкнула. Той страшний зойк прошив все її єство. І спустилась, мов осінній листок, на синову могилу.</p>
	<p>В цю важку годину вона осягнула істину пророчих слів: «Що кому бажаєш — самому собі бажаєш»</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>9 (5961). Що кому бажаєш — собі бажаєш. СУС —, багато варіантів. Записано 2008 року. Варгана Ганна Арсентіївна (1929). Хмельницька область, Деражнянський район, Заньківці</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Поділля/">Фольклор Поділля</a></li>
	</ul>
</footer>
<!--#include virtual="/-/inc/general__page_end.inc" -->
