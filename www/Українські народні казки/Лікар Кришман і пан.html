<!--#include virtual="/-/inc/general__page_start.inc" -->
<title>Лікар Кришман і пан ☼ Українська народна казка ☼ Народна творчість</title>
<meta name="Description" content="Українська народна казка Бойківщини «Лікар Кришман і пан» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Лікар Кришман і пан.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Лікар Кришман і пан <br><span class="article__headerDescription">Українська народна казка Бойківщини</span></h1>
	<p>Була панщина. І за панщини був пан. І насміювався він з народу. Люде робили в него, а він сміявся, той пан. І тримали люде худобу. Худобу здавали до пана, а не на базар вели. А пан дуже мало платив. Пригнав єден чоловік великого бика, а пан каже:</p>
	<p>— Що ти мені привів? Козла? То козел.</p>
	<p>І так усі люде гонили худобу до того пана, а пан на сміх давав гроші, нікому не заплатив добре. А люде порадилися вибрати в селі єдного чоловіка, здорового і мудрого, щоб пішов до пана судді порадитися, що мають робити. І пішов єден чоловік, здоровий, але неписьменний, і розказав у місті тому радці про пана. Про те, як він сміється з людей. А той радця, той юрист, був шваґро того самого пана. Написав він панови таке: тому хлопови, що вибраний з села і ходив скаржитися, дати двадцять п’ять буків. Той хлоп узяв документ, йде з ним і здибає поштаря.</p>
	<p>А той поштар був поляк і панів родак. Прочитав той лист і каже:</p>
	<p>— Би-с нікому не давав то читати, бо то ніхто не прочитає, хіба сам пан. Ні ксьондзови, нікому не давай.</p>
	<p>Приносить той хлоп до пана документ з суду, пан прочитав його, закликає двох гайдуків, і так дали тому чоловікови, що його додому принесли, і всі люде боялися пана.</p>
	<p>А в тім селі єден чоловік не мав ні жінки, ні дітей. Викопав собі землянку в дебрі за селом і там жив. Називався Кришман. Він був раубшіцер, ходив на польовання, убивав звірину. І тримав собі бичка. Научив того бичка їсти м’ясо, так, як він сам. І той бик дуже скоро ріс. Погнав він того бика до пана продавати.</p>
	<p>— Що ти мені привів? — каже пан. — Козла?</p>
	<p>А бик мав до п’ять метрів ваги. Здав чоловік того бика, взяв за него дуже малу ціну і пішов додому.</p>
	<p>Той Кришман був дуже здоровенний. Вирубав собі велику палицю з лози, убрався файно і приходить до пана. А в пана варти не було, і він зайшов до самого пана до кімнати. Витягає ту палицю і питає:</p>
	<p>— То лоза чи береза? А пан каже:</p>
	<p>— Лоза.</p>
	<p>А той каже до пана:</p>
	<p>— А то був козел чи бик? А пан йому:</p>
	<p>— Козел.</p>
	<p>І зачав він бити пана тою палицею! А нікого близько не було. І пан його не знав, не знав, хто його б’є. Набив той пана і пішов геть. Пан каже до жінки і до своїх слуг:</p>
	<p>— Приведіть мені лікаря, бо я дуже хорий.</p>
	<p>Пішов єден панів слуга за лікарем. А той Кришман, що бив пана, перебрався на лікаря. Взяв собі лікарську течку, білий плащ. І йде. Та й питає Кришман того панського слуги:</p>
	<p>— Де ви йдете?</p>
	<p>— За лікарем, бо пан хорий.</p>
	<p>— Та я лікар, — каже той.</p>
	<p>Слуга просить його іти до хорого пана.</p>
	<p>— Ви тут зачекайте, — каже Кришман, — а я йду одну жінку полікувати.</p>
	<p>Приходить він за хвилю, і йдуть вони з панським слугою до пана. Приходить «лікар» і каже панови:</p>
	<p>— Нам треба йти до окремої кімнати, щоб нікого там не було, лише ми оба.</p>
	<p>Взяв з собою «лікар» ту палицю лозову під плащ. І наказав панові й кухарці, аби напалила в кухни, щоб було тепло. Повиганяв усіх геть і закрив кімнату. Та й каже до пана:</p>
	<p>— Розбирайтеся догола.</p>
	<p>Пан розібрався, а лікар винимає ту палицю лозову і питає пана:</p>
	<p>— То лоза чи береза? А пан каже:</p>
	<p>— Лоза.</p>
	<p>Не спізнав його пан.</p>
	<p>— А то був, — каже, — козел чи бик? А пан каже:</p>
	<p>— Бик.</p>
	<p>Вже боїться казати, що козел. «Лікар» каже:</p>
	<p>— Сідай на гарячу кухню.</p>
	<p>Той сів, а «лікар» його палицею лозовою б’є. Набив, набив, а зад панови трохи пригорів на кухни. Та й пішов «лікар» додому.</p>
	<p>Каже пан, що хоче їхати на води. Але має мало грошей. І сказав слугам:</p>
	<p>— Напишіть таку афішу, що я продаю ліс. Би йшли купувати, кому треба.</p>
	<p>Той «лікар» перебирається на пана і приходить.</p>
	<p>— Я хочу купити лісу.</p>
	<p>Пан трохи виздоровів, і йдуть вони оба до лісу. Приходять у ліс, обнімають руками ялицю, бо метра при собі не мали. Одну ялицю обнімають, другу, третю.</p>
	<p>А Кришман, той «лікар», хоче пана в глибину лісу завести. Завів його далеко, і найшли там грубу ялицю. Обіймає пан ту ялицю і не стає йому рук обіймити. А «купець» розперезав ремінь і прив’язав панови до одної руки й до другої — прив’язав його до дерева. Виймає ту палицю лозову й питає:</p>
	<p>— То лоза чи береза, пане? А пан каже:</p>
	<p>— Лоза.</p>
	<p>— А то козел був чи бик, що я тобі дав?</p>
	<p>А пан йому:</p>
	<p>— Бик.</p>
	<p>І зачав «купець» пана тою палицею бити. Набив, набив та й лишив його, прив’язаного до дерева. Пішов «купець» геть, а пан лишився в лісі.</p>
	<p>Панова жінка й панові діти ідуть до лісу шукати пана. І людей вигнали з села шукати пана. Найшли його, прив’язаного до ялиці. Принесли пана, бо був такий побитий, що не міг іти.</p>
	<p>Пан виздоровів і хоче їхати в іншу державу. Попродав худобу, все попродав, що там було. І все покупили в пана по дешевій ціні, бо пан мусів продавати — їхав геть.</p>
	<p>І треба було панови трохи їхати через ліс. А Кришман узяв з села якогось хлопчину і пішов переставати пана. Хлопчина сховався за дерево, а з другого боку сховався Кришман. І сказав Кришман хлопчині:</p>
	<p>— Як побачить тебе пан, відразу втікай додому. А пан каже до фірмана:</p>
	<p>— Видиш того хлопця? Відшпиляй одного коня і вганяй за ним.</p>
	<p>І фірман поїхав за хлопцем. А «лікар» виходить з-за дерева, виймає лозову палицю і показує панови. Відчіплює орчик, і пана й пані по голові тим орчиком. І побив їх на смерть. Забрав усі панові гроші і все його добро. Пана з панею вер у фосу, дітей з воза нагнав. А коня з возом обернув і завіз панське добро собі додому. І панщина в тім селі скасувалася, бо не було пана. А я сів на столець, та й ці байці конець.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Сопіт, Сколівського району, Львівської області 18 грудня 1990 року Бренич Федь Іванович (1912)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Бойківщини/">Фольклор Бойківщини</a></li>
	</ul>
</footer>
<!--#include virtual="/-/inc/general__page_end.inc" -->
