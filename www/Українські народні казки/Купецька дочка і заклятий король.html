<!--#include virtual="/-/inc/general__page_start.inc" -->
<title>Купецька дочка і заклятий король ☼ Українська народна казка ☼ Народна творчість</title>
<meta name="Description" content="Українська народна казка Бойківщини «Купецька дочка і заклятий король» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Купецька дочка і заклятий король.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Купецька дочка і заклятий король <br><span class="article__headerDescription">Українська народна казка Бойківщини</span></h1>
	<p>Багатий купець поїхав за кордони і хотів купити дочкам подарунки. Єдна хтіла мати кульчики, друга перстень, а третя — квітку рожу. Він поїхав і їхав через море. І повидів на морі при березі корабель, а в корабли файні квіти для його дочки Бухтеліни. Приплив він до того корабля, щоби зрізати рожу. Коли її зрізав, потекла кров. А хтось невидимий питає:</p>
	<p>— Для кого ти квітку зрізав? Він і каже:</p>
	<p>— Для дочки.</p>
	<p>То було закляте місце. На морі корабель, а на березі — ліс. Ніц не було видко, тільки ліс. І той голос йому сказав, щоби тота, для якої квітку вирізав, за рік прийшла до него на службу. І має служити в него рік.</p>
	<p>Він дуже зажурився, що має віддавати дочку, але, як приїхав додому, дочці про це не сказав. Тільки зажурений ходив. Дочка питає тата:</p>
	<p>— Чого ви, тату, такі зажурені? А він їй:</p>
	<p>— За ту квітку, дочко, ти маєш іти на рік на службу. Вона каже:</p>
	<p>— Не журіться, тату, я піду. Рік пройшов, батько говорить:</p>
	<p>— Підем, дочко.</p>
	<p>Коли приїхали на той берег, там був великий дім на дванадцять кімнат. У тім лісі. І там на ню вже чекали. Хтось невидимий до них говорив:</p>
	<p>— Оставайся, дочко, а тато най від’їжджає. Ти рік будеш у мене служити.</p>
	<p>Батько поїхав, а невидимий дух говорить:</p>
	<p>— Лягай, дочко, спати, бо ти змучилася.</p>
	<p>Там було чисте ліжко, чиста постіль, і вона лягла спати. Коли рано прокинулася, їда вже була готова на столі. Помилася і пішла їсти.</p>
	<p>Все було там для неї, що треба. І одіж, щоби зібратися, — все було. Вона не виділа, відки то все бралося, і щось невидиме до неї говорило.</p>
	<p>Так було щодень. А коли прийшов Великдень, хтось до неї сказав, щоб вона рано встала, щоб була готова, бо приїде по ню бричка і вона поїде до церкви. Вийшла — чотири коні впряжені стоять і є фірман. Того лісу не було. Ліс десь дівся, а саме військо було. Коли прийшла до церкви, там був священик і много-много людей. Коли скінчилася служба, пішла вона знов до брички й поїхала додому. Приїхала, поїла. І як був ліс, так він знов кругом стояв.</p>
	<p>Так вона була так цілий рік. Все для неї було: і їда, і постіль — все. Кінчається рік, вона ся збирає, бо приїде по ню тато. Та й каже до того, що з нею невидимий говорить:</p>
	<p>— Ви так для мене старалися, але я не вижу, з ким говорю. А щось до неї говорить:</p>
	<p>— Я ся не показую, бо дуже страшний. Ти б ся настрашила, якби мене увиділа.</p>
	<p>Вона йому:</p>
	<p>— Ні, я вже звикла, й нічого б не настрашилася. Ще два дні, — каже вона, — і кінчається рік. Скоро батько приїде.</p>
	<p>Тоді він показався їй. А він дуже страшний, оброслий був, як медвідь. І на лиці був волос. Вона каже: щоби був зразу показався, то вона була б знала, з ким говорить.</p>
	<p>За два дни приїхав батько, і вона вже збирається їхати додому. Хотіла відклонитися тому, що ходив коло неї. Він показався, такий страшний, і вона його поцілувала, а той кожух з него впав. Він і каже:</p>
	<p>— Ти своїм поцілунком велике закляття відкупила.</p>
	<p>Вона вийшла надвір подивитися, а там війська повно, а лісу вже не було. Він їй:</p>
	<p>— Ти вже додому не поїдеш. Хай і батько остається тут. А ти вже будеш королевою.</p>
	<p>І вона осталася там жити. А то був заклятий король, і замок заклятий, і військо закляте. А вона своїм поцілунком усе визволила.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Урич, Сколівського району, Львівської області 14 грудня 1990 року Богенчук Тетяна Олексівна (1922)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Бойківщини/">Фольклор Бойківщини</a></li>
	</ul>
</footer>
<!--#include virtual="/-/inc/general__page_end.inc" -->
