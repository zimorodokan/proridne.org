<!--#include virtual="/-/inc/general__page_start.inc" -->
<title>Як чорти допомогли бідному ☼ Українська народна казка ☼ Народна творчість</title>
<meta name="Description" content="Українська народна казка Буковини «Як чорти допомогли бідному» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Як чорти допомогли бідному.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Як чорти допомогли бідному <br><span class="article__headerDescription">Українська народна казка Буковини</span></h1>
	<p>Були собі два брати — багатий і бідний. Багатий мав таке добро, що вже аж не тямився. А бідний не може свої сім’ї прогодувати. Дочекали вони Різдвяних свят. Багач лагодиться собі, а бідний що буде лагодити? Найшла жінка десь трохи житньої муки, спекла пироги і зварила кутю. Злагодила мисчину і відослала свого чоловіка до брата-багача.</p>
	<p>— Занеси братови вечерю. Може, він тобі щось луччого дасть. Приходи він на Святий вечір до брата, зачав стукати в двері. Той подивився та й каже:</p>
	<p>— Ти чого прийшов?</p>
	<p>— До тебе, брате, з вечерею. А багач йому:</p>
	<p>— Таку вечерю, як ти несеш, у мене собаки не хтять їсти. Іди до чорта.</p>
	<p>Бідний вийшов, а в сінях чорт. Та й каже:</p>
	<p>— Виходь і сідай на мене.</p>
	<p>Сів бідний на чорта, і поїхали вони. Їдуть вони, їдуть, а з того бідного шапка впала.</p>
	<p>— Шапка впала, — каже бідний. А чорт:</p>
	<p>— Якби ти хотів вернутися, то тобі треба цілий день іти туди, де вона впала.</p>
	<p>Їдуть далі. Чорт каже:</p>
	<p>— Ми зараз приїдем, я відкрию плитку, і ти скажеш: «Добрий вечір, просю вас на вечерю». Як вони спитають, хто тебе прислав, ти скажеш: «Брат мій».</p>
	<p>І ще сказав йому чорт:</p>
	<p>— Як тобі будуть давати гроші, не бери, бо то не гроші, то вогонь.</p>
	<p>— А що ж брати? — питає бідний.</p>
	<p>— Попроси у них з четвертого котла каші.</p>
	<p>Відкривають вони ту плитку, а там повно чортів. Привітався бідний до них, поклав на стіл свою вечерю.</p>
	<p>— Добрий вечір, просю вас на вечерю. Вони подивилися та й питають:</p>
	<p>— Що тобі дати? А він їм:</p>
	<p>— Дайте мені з четвертого котла каші.</p>
	<p>— А не лучче тобі гроші? — кажуть чорти. — Ти кашу порозкидаєш.</p>
	<p>— Ні, дайте мені каші. Най діти попоїдять увечері. Будуть смачно їсти, як я скажу, що то від вас.</p>
	<p>Дали йому тої каші, він вийшов надвір, а той, що його привіз, сидить — чекає. Сів він на того чорта, і повіз він його додому.</p>
	<p>Приїхав бідний чоловік додому. Жінка не могла його дочекатися. Думала: «Куди ж він пішов? Брат через дорогу, а його всю ніч нема». Тут він прийшов і приніс кашу. Робить він з кашею так, як йому чорти казали. Половину дав дітям, а половину поклав на приспу і вкрив веретою. А з тої каші, що він поклав на приспу, все багатство йому прийшло. На ранок появилися в його стайні і коні, і корови, і корми для худоби — все, що треба було. І бідний брат зачав багатіти, а багатий — бідніти...</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Кулішівка, Сокирянського району, Чернівецької області 5 серпня 1984 року Бендус Семен Микитович (1908 року народження)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Буковини/">Фольклор Буковини</a></li>
		<li><a href="/Українська міфологія/Чорт.html">Чорт в українській міфології</a></li>
	</ul>
</footer>
<!--#include virtual="/-/inc/general__page_end.inc" -->
