<!--#include virtual="/-/inc/general__page_start.inc" -->
<title>Цісарський син і селянська дівчина ☼ Українська народна казка ☼ Народна творчість</title>
<meta name="Description" content="Українська народна казка Покуття «Цісарський син і селянська дівчина» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Цісарський син і селянська дівчина.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Цісарський син і селянська дівчина <br><span class="article__headerDescription">Українська народна казка Покуття</span></h1>
	<p>Був собі цісар і мав одного сина. Той син був у него дуже любимий. Підріс він, вже має, може, двадцять років, і каже одного разу:</p>
	<p>— Тату, я би хотів поїхати по нашій державі, подивитися, як люди жиють. — Добре, — каже тато, — поїдеш.</p>
	<p>Виписує він синови чек. Де приїде в місто чи в село, йому все дають — харчі і все, що йому потрібно в дорозі.</p>
	<p>їздив він, їздив по всій державі, нарешті приїжджає до одного села. Проїжджає попри крайню хату, дивиться, а там на оборі журавель, керниця. Він не дуже й хоче води, але почув на городі спів. Дівчина бере колопні. Сподобався йому той спів. Заходить він до неї на город та й каже:</p>
	<p>— Дівчино, я хочу води напитися. А вона:</p>
	<p>— Йдіть пийте, там є відро та й горнятко. Напийтеся.</p>
	<p>— Та ходи ти мені витягнеш. Я не вмію, — каже, — не знаю як. — Вона хоч-не-хоч лишає свою роботу і йде з ним до керниці. Витягла відро води, він напився та й каже:</p>
	<p>— Ти сядь, побалакай зо мною. А вона не хоче.</p>
	<p>— Я не маю, — каже, — коли, мені треба йти до роботи. Дивіться, що я роблю.</p>
	<p>Вона пішла собі на город, а він за нею. Бере колопні, а він з нею балакає — що балакав, то балакав. Та вже й вечоріє. А він каже:</p>
	<p>— Я би в тебе й переночував.</p>
	<p>— Та де? Нема де, — каже вона.</p>
	<p>— Та, — каже, — я де-небудь пересплю. Побалакаєм собі. Заходять вони до хати, мама зварила вечерю. Свою карету він відправив. Вона поїхала у місто, додому, а він лишається.</p>
	<p>Переночував, побалакав з нею і другий день так само з нею балакає, і третій день. Пересиджує там. А він має відки, має форсу та й каже:</p>
	<p>— Ти знаєш, я би, може, з тобою женився.</p>
	<p>— Та як? — каже. — Та ви такий пан. Де ви мене схочете?</p>
	<p>— Нічого, — каже, — схочу.</p>
	<p>Та й перебуває він у тої дівчини два місяці. Пора вже йому додому йти. Тато переживає, де він ся подів. Його розшукують, посилають за ним післанців. Ті скрізь питають. І найшли його. Приходять та й кажуть:</p>
	<p>— Чому ви не йдете додому? А він:</p>
	<p>— Та буду йти.</p>
	<p>І пішов з ними додому.</p>
	<p>Питається тато:</p>
	<p>— Де ти був до цего часу?</p>
	<p>— А я, — каже, — був там і там. Найшов собі дівчину, хочу женитися.</p>
	<p>— Та як? — питає тато. — Де ти найшов?</p>
	<p>— Та там... Така й така-то дівчина.. А цар каже:</p>
	<p>— Та мені сором за тебе. Ти можеш у цісаря дочку взяти. Там є така дівчина, що можеш ся женити. А не з такою селянкою...</p>
	<p>А син йому:</p>
	<p>— Та що, коли я її люблю. З нею хочу женитися.</p>
	<p>— Як так, — каже цар, — то до мене не признавайся. І відправляє його. А син каже:</p>
	<p>— Ви знаєте, тату, найвищу силу має любов. Любов — це найбільша сила в світі.</p>
	<p>З тим і пішов до тої дівчини, і коло неї жиє.</p>
	<p>А татови скучно за ним, переживає, знов посилає післанців. Привозять його додому. Сказав цар вимурувати вежу і сина в ту вежу посадив. І там йому заносять їсти й пити, що він собі жадає.</p>
	<p>А в селі, де та дівчина жила, була корчма. Приходять до тої корчми два майстри. Оден золотар, а другий — бляхар. Посідали вони там та й п’ють, забавляються. Золотар замовив собі файний обід, а той бляхар — звичайний, бо то — бляхар.</p>
	<p>А той корчмар — то був орендар у пана. Пан вчув, що там є два майстри, приходить до корчми та й каже:</p>
	<p>— Почув я, що тут є майстри. А золотар:</p>
	<p>— Я роблю золоті речі.</p>
	<p>— А я роблю речі з бляхи, — каже бляхар. Пан до золотаря:</p>
	<p>— То зроби мені рибку золоту.</p>
	<p>— Зроблю, — каже.</p>
	<p>І зробив йому золотар золоту рибку, і пан йому добре заплатив, та й той пішов собі. А пан питає бляхаря:</p>
	<p>— А ти що знаєш робити?</p>
	<p>— Я, — каже, — знаю з бляхи робити крила. Такі крила зроблю, що може чоловік тими крилами полетіти.</p>
	<p>А пан:</p>
	<p>— Зроби мені такі крила.</p>
	<p>Той зробив крила і каже панови:</p>
	<p>— Ану я вам ці крила причеплю, — і причепив йому крила. — ...Складайте крила, махайте руками... і полетите.</p>
	<p>Той помахав руками і полетів.</p>
	<p>А та дівчина вчула цисе і приходить до майстра-бляхаря. Та й каже:</p>
	<p>— Зроби мені такі самі крила.</p>
	<p>Він зробив їй крила, та й за це від неї дорого не взяв. А дівчина що робить? Почепила собі крила та й летить до того цісаря. Прилітає туди і там переконалася, що її хлопець сидить вгорі в тій вежі. Долітає вона до него та й каже:</p>
	<p>— Я тебе відци заберу.</p>
	<p>Договорилася вона з ним. Одного разу він утворяє вікно, вона стає на вікно, він сідає на ті крила, і обидвоє полетіли. Втекли. А рано приходять ті, що до него приходили, приносять йому їсти, — його нема. Кожного разу він спускав вдолину кошик, а тепер ніхто не спускає. Кричать — ніхто ся не обзиває. Вони йдуть до цісаря та й кажуть:</p>
	<p>— Нема його. Може, він погинув або що. Не обзивається. Полізли там, дивляться, а його таки нема, пропав. Що робити?</p>
	<p>Шукають його, поїхали знов до тої дівчини і там його найшли. Каже цісар:</p>
	<p>— Як уже таке, то треба, би ти ся з нею женив.</p>
	<p>Той ся женить, і цісар лишає на него свою державу, і той замок на свого сина лишає. Цісар помер, а мама лишилася. Править державою молодий цісар.</p>
	<p>Виповідає йому війну турок. Іде він на ту війну. А жінка йому каже:</p>
	<p>— Най я вшию тобі сорочку. А він їй:</p>
	<p>— Ти вший мені білу сорочку. Вона зробила то.</p>
	<p>— На, маєш білу сорочку, — каже. — Аби ти знав: як ця сорочка на тобі почорніє, то, значить, я тебе зрадила, я тобі невірна, а як сорочка буде завше на тобі біла, то я тобі вірна. Аби ти це знав.</p>
	<p>Пішов він на війну, а вона залишилась вдома. А теща незлюбила її і хоче збутися. Молодий цісар воює і попадає в неволю, в полон до турка. Вона це знала, його жінка. Війна скінчилася, а його нема та й нема. Нема та й нема.</p>
	<p>А він у полоні, він там на роботі, і там є багато невільників. Орють там, сіють, різну роботу роблять, і у всіх полонених сорочки чорні, а в него біла. Проходить місяць, два місяці, три, вже рік минув, він не змінює сорочку, а сорочка на нім біла. Біла сорочка на нім.</p>
	<p>Той турецький король дивиться на него та й каже:</p>
	<p>— Що на нім сорочка біла? Ану, давайте його сюди. Привели його, та й каже турецький король:</p>
	<p>— Що на тобі така сорочка біла?</p>
	<p>Знає турецький король, що це той самий цісар, та й так питає його. А той каже:</p>
	<p>— Мені жінка моя вірна така. Вона мені цю сорочку дала і сказала: «Доки ця сорочка буде біла, то я, значить, тобі вірна. А як я тебе зраджу, то сорочка на тобі почорніє».</p>
	<p>Він розповів це турецькому королеви, а той бере своїх двох людей та й каже їм:</p>
	<p>— Нате вам велику суму грошей і йдіть у то царство до його жінки. Підмовте її так, щоб на нім почорніла сорочка.</p>
	<p>Він хоче знати, чи то є правда. Підписують тим двом документи, все оформляють, і їдуть вони у то царство. Приїжджають до неї та й кажуть:</p>
	<p>— Ми відти, з того та й того царства. Може, би ми тут пожили? Нам треба квартири.</p>
	<p>Показують документи, що вони таки є від того короля. Вона приймила їх. Виділила їм окрему кімнату, і вони там собі жиють. Гостюють пару день. І хотять її підмовити, щоби там сорочка в її чоловіка почорніла. Тоді вона надумалася їх лишити і тікати з дому. І втекла. Ті два питаються чоловікової мами, де ж цісарева. А вона каже їм:</p>
	<p>— То пусте. Вона нездала, десь пішла, — каже, — гуляє. А вони оден до другого.</p>
	<p>— Як таке, то вже на нім мала сорочка почорніти. Забираймося додому.</p>
	<p>А вона в той момент обстригла собі коси і перебралася на лірника, на діда, що грає на ліру. Вона вміла файно співати і грати. Виходить за місто. А за містом була капличка. Ховає вона свою цісарську одіж у ту капличку. Зробилася старцем, сіла під ту капличку, грає на ліру і співає. А ті два турки їдуть попри ню.</p>
	<p>— Добрий день, діду!</p>
	<p>— Доброго здоров’я вам, — каже вона.</p>
	<p>— Що тут робиш, старче? — кажуть вони.</p>
	<p>— Йду в Рим. І тут сів спочивати.</p>
	<p>— А може, би ти з нами йшов, діду?</p>
	<p>— Та як буду йти з вами? Не можу, бо йду до храму Божого в Рим.</p>
	<p>— Та ходи з нами, ми тебе підвезем.</p>
	<p>Дістали вони десь там коня і беруть її з собою. Вони мають коні, і вона має коня. Їдуть, по дорозі вона їм грає і співає, весело їхати. Вона співає їм то веселої, то сумної.</p>
	<p>Так їхали і доїхали аж до турецького короля. Вже недалеко до тої палати, а там невольники орють. Є їх дев’ять чоловік. Усі такі дрантиві, чорні, а на однім сорочка біла. «Старець» це вздрів і подумав: «О, се мій чоловік, на нім біла сорочка».</p>
	<p>Приїхали вони перед палату, виходить король і питає їх:</p>
	<p>— Як там справи?</p>
	<p>— Нема нічого. Ми там побували, були більше, як тиждень, і нічого не скористали.</p>
	<p>— Чому? — питає король.</p>
	<p>— Вона десь утекла, звіялася. А теща її казала, що вона пуста.</p>
	<p>— А то що з вами за старець?</p>
	<p>— А ми його по дорозі здибали, як-им їхали сюди. Взяли його з собою. Він файно грає і співає.</p>
	<p>Король питає «старця»:</p>
	<p>— Куди ти йдеш?</p>
	<p>— Іду на храм у Рим.</p>
	<p>— Ану, заграй мені. «Старець» заграв веселої.</p>
	<p>— Ану, ще мені заспівай.</p>
	<p>«Старець» співає. Дуже королеви сподобався сей спів.</p>
	<p>— А ще заграй мені сумної.</p>
	<p>Заграв «старець» сумної, і королеви ще дужче сподобалося.</p>
	<p>— Ти знаєш, лишайся в мене на пару день.</p>
	<p>— Найясніший королю, — каже вона, — мені треба поспішати в Рим, до Божого храму.</p>
	<p>— Нічого, я тобі добре заплачу, побудь у мене. Що зажадаєш, я тобі заплачу.</p>
	<p>Дає їй король квартиру, і «старець» собі там сидить; щоранку король виходить і кличе його:</p>
	<p>— Ходи сюди, заграй мені.</p>
	<p>Так «він» просидів у того короля місяць, і цілий місяць грав йому та співав. Та й каже:</p>
	<p>— Королю, вже мені пора. Я вже тілько у вас посидів.</p>
	<p>— Ну й що ти за се хочеш? — питає король «старця».</p>
	<p>— Та й що буду у вас хотіти? Дайте мені одного невольника. Він виписує йому папери.</p>
	<p>— Котрого хоч? Іди вибирай собі. «Старець» пішов вибирати.</p>
	<p>— Дайте того, що в білій сорочці.</p>
	<p>Їй дали того невольника, дали коня і двох чоловік, аби їх відпровадили до границі. Приїхали вони до границі і там ся розходять. Сі, що проводжали, вертають собі, а ті два поїхали: «старець» і невольник у білій сорочці.</p>
	<p>Їдуть вони по дорозі, говорять собі. Їхали так два тижні. Рано-вранці «старець» завше молиться: «Господи Боже, поможи нам доїхати». А цісар питається в него:</p>
	<p>— А куди ти їдеш?</p>
	<p>— Та їду, — каже, — в Рим.</p>
	<p>— Слухай, — каже, — їдь зо мною до мене додому. Я — цісар.</p>
	<p>— Що я в тебе буду робити?</p>
	<p>— Будеш мені грати й співати.</p>
	<p>— Добре, — каже, — буду тобі грати й співати. Приїжджають вони до тої каплички. Каже «старець»:</p>
	<p>— Раз я йду до тебе жити, заприсягни мені в тій капличці, що ти мене не відправиш, що я буду коло тебе жити до самої смерти.</p>
	<p>Цісар написав таку цидулку і дав свій підпис. Заприсягнув коло тої каплички, і їдуть додому. Каже «старець»:</p>
	<p>— Я буду собі жити недалеко твої палати. Він прийшов додому та й питається мами:</p>
	<p>— Де жінка?</p>
	<p>— А вона ся звіяла, — каже, — нема її. Десь гуляє. То вже пройшло півроку, як її нема.</p>
	<p>Тоді він робить собі забаву, що вернувся з полону, і той «старець» коло него є, при тій забаві. А він каже гостям:</p>
	<p>— Оце мій товариш, я привіз його собі з полону. Ану, заграй, — каже, — моїм гостям.</p>
	<p>«Старець» грає. Гості тим дуже задоволені, бо він файно грає, той «старець».</p>
	<p>Три дні пройшло, як він там є. А четвертої днини «старець» іде до каплички, бере на себе цісарську одежу. Поверх цісарського вгорнув своє старе вбрання. Приходить знов межи тих гостей і далі співає їм. Забавляються вони, і питається «старець» цісаря:</p>
	<p>— А де ваша жінка, що її не видко?</p>
	<p>— Мама каже, що вже більше, як півроку, нема її. Десь пішла. Входить межи гостей мама. «Старець» заграв мамі сумної. Їй то сподобалося. Та й каже «старець» до цісаря:</p>
	<p>— Найясніший цісарю, я буду коло тебе жити, але тобі треба мати дружину.</p>
	<p>Мама каже до сина:</p>
	<p>— Сину мій дорогий. Я найшла тобі тут файну дружину. Не таку ганчірку, як тота була...</p>
	<p>А всі гості слухають. Тоді «старець» встає за столом, скидає з себе старече вбрання, розщеплюється, а там — вбрання цісарське. Всі здивувалися. Витягає вона ту цидулку і показує йому.</p>
	<p>— Хто це писав? — питає вона.</p>
	<p>— Я, — каже.</p>
	<p>— А біла в тебе сорочка? Я її тобі вишивала, як ти йшов на війну. Я тобі була вірна, бо присягала перед богом у церкві. Тато твій мене не хотів, мама не хотіла, я тебе не хотіла, бо ти був цісарський син, а я — селянка.</p>
	<p>І каже вона тим гостям:</p>
	<p>— Хто зрадить бідну дівчину, того буде бог карати.</p>
	<p>Цісарева мама то вчула, впала і вмерла. Поховав він маму, а з жінкою ще дуже довго жив.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Пробабин, Городенківського району, Івано-Франківської області 21 травня 1989 року Качур Михайло Федорович (1906 року народження)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Покуття/">Фольклор Покуття</a></li>
	</ul>
</footer>
<!--#include virtual="/-/inc/general__page_end.inc" -->
