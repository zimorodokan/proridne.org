<!--#include virtual="/-/inc/general__page_start.inc" -->
<title>Про німу царівну ☼ Українська народна казка ☼ Народна творчість</title>
<meta name="Description" content="Українська народна казка Буковини «Про німу царівну» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Про німу царівну.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Про німу царівну <br><span class="article__headerDescription">Українська народна казка Буковини</span></h1>
	<p>Був колись бідний чоловік. Дуже вони з жінкою бідували. Пішов той чоловік у ліс по гриби. І підійшла до него в лісі баба.</p>
	<p>— Що ви тут робите? — питає баба.</p>
	<p>— Збираю гриби. Баба каже:</p>
	<p>— Ти бідний чоловік. Даю тобі ці три горіхи. Як прийдеш додому, розбий їх і не будеш більше бідний. Але даси за ці горіхи те, чого в тебе нема.</p>
	<p>Погодився чоловік. Приходить додому і не каже жінці нічого, а пробує, що з тих горіхів буде. Розбив їден горіх — купа золота з’явилася. Б’є другий горіх — друга купа золота! Б’є третій — третя купа!</p>
	<p>— Жінко, тепер ми будем жити, бо маємо багато грошей. Але за ці гроші я маю дати те, чого в нас нема. Так я з бабою договорився, котра горіхи дала.</p>
	<p>Жінка каже:</p>
	<p>— То добре. Як нічого в нас нема, то нічого й не дамо бабі.</p>
	<p>А через кілька років народилася в них дівчинка, і така красива, що на світі такої більше нема. Аж тепер вони здогадалися, що мають дати бабі.</p>
	<p>Пройшло літ десять. Чоловік той став великим багачем. Дівчинка виросла велика. А тут і баба прийшла. За дівчиною.</p>
	<p>— Згодилися ви дати те, чого тоді не було, то я те й беру. Беру вашу дівчину.</p>
	<p>Чоловік не має що казати. Взяла баба дівчину і пішла.</p>
	<p>А та баба була чарівниця. Це вона вже дванадцяту дівчину від людей узяла. Ці дванадцять дівчат нічого в неї не робили. А баба добу вдома, а добу нема її. Каже вона дівчатам:</p>
	<p>— Тут є багато кімнат, і ви можете дивитися в усі кімнати, лиш у таку-то кімнату не заглядайте.</p>
	<p>Їдного разу баба пішла, а ця дівчина думає: «Подивлюся я і до тої кімнати». Відчинила двері, а там лежить та сама баба. Дівчина закрила двері і нікому не каже ні слова. А баба прокинулася. Вона знала, що та дівчина бачила її вмершу. Та й питає дівчину:</p>
	<p>— Що ти бачила в тій кімнаті, як дивилася туди?</p>
	<p>— Я не дивилася і нічого не бачила.</p>
	<p>Баба добре знає, що дівчина дивилася, а дівчина ніяк не хоче признаватися. Баба боялася, щоб дівчина нікому нічого не розказувала.</p>
	<p>Як баба на добу вмирала, то її легко було зробити вмершою на рік. Треба було тілко переставити свічки: ту, що стояла в баби в ногах, поставити в головах, а від голови поставити свічку в ноги. І баба уже не встане. Баба боялася, щоб дівчина не розказала про неї. То щоб дівчина нікому не сказала, що вона бачила, баба зробила її німою, відвела її в ліс і там лишила.</p>
	<p>А в той час їхав лісом цар та й побачив її.</p>
	<p>— Ану, йди подивись, що там за дівчина сидить, — каже цар до кучера.</p>
	<p>Підійшов той до неї й питає:</p>
	<p>— Чого ти тут сидиш? Тихо.</p>
	<p>— Чого мовчиш?</p>
	<p>Тихо. Кучер прийшов і каже цареви:</p>
	<p>— Вона нічого не говори. Німа чи що? І така красива, що в світі такої я ще не бачив.</p>
	<p>— Іди, приведи її сюди, — каже цар.</p>
	<p>Кучер пішов, узяв її за руку і привів. Як побачив цар таку красу, то не міг очей відвести.</p>
	<p>— Най вона й німа, але я возьму її за жінку, — каже цар.</p>
	<p>Узяв її цар додому, вженився і жиє з нею. А через рік такого хлопчика гарного вона мала, що в світі такого більше не було.</p>
	<p>А баба-упириця прийшла вночі до царського дому, зарубала хлопчика, а мамі його помастила кров’ю писок. Далі взяла хлопчика і пішла. Встає рано цар, а хлопчика нема і жінка в крови. Зібралися міністри і рішили, що то вона з’їла дитину. Цариця думала, що вони її вб’ють. А цар каже:</p>
	<p>— Нічого їй не зроблю, бо я її люблю. І попрощали їй.</p>
	<p>Через рік знов мала вона хлопчика. І знов прийшла баба-упириця, намастила мамі кров’ю писок, забрала хлопчика і пішла. Встає рано цар — дитини нема, а жінка знов змащена кров’ю. «Ну, — думає він, — це вона знов з’їла дитину». Але знов прощає їй.</p>
	<p>На третій рік найшовся в них знов хлопець. І до того красивий, що далі нема куди. А баба-чарівниця прийшла третій раз і знов зробила те саме: мастить кров’ю писки і мамі, і цареви. Встав цар рано — дитини нема, а жінка вмащена кров’ю. Люди й кажуть йому:</p>
	<p>— І ви вмащені кров’ю.</p>
	<p>Тут уже цар розсердився. Не доста того, що вона їсть дітей, то ще й йому давала їсти! Судити її!</p>
	<p>Суд присудив спалити жінку в смолі. А баба-упириця приходи й питає її:</p>
	<p>— Що ти бачила тоді в кімнаті? Кажи, бо зварять тебе в смолі.</p>
	<p>— Нічого не бачила, — каже вона.</p>
	<p>А баба зробила так, що з нею жінка говорила, хоча для всіх була німа.</p>
	<p>Ведуть її до ями зі смолою. А чарівниця йде з нею, і ніхто не бачить чарівниці, лиш вона.</p>
	<p>— Кажи, що ти бачила, бо зараз укинуть тебе в яму і згориш у смолі.</p>
	<p>— Нічого не бачила, — знов каже жінка.</p>
	<p>Коло тої ями читають їй присуд:</p>
	<p>— Таку й таку вкинути в яму з смолою за таку-то провину. А баба знов питає її:</p>
	<p>— Кажи, що бачила?</p>
	<p>— Нічого не бачила.</p>
	<p>І баба повірила їй. Крикнула, щоб усі чули:</p>
	<p>— Не кидайте її в яму, бо то я винна. Я зарубала діти і я мастила їй писок кров’ю!</p>
	<p>Ніхто не бачив бабу, лиш усі чули її голос. І засуджену не вкинули в яму.</p>
	<p>З того часу вона почала говорити. Та й розказала людям усе.</p>
	<p>—...Баба-чарівниця сказала, щоб я не дивилася в їдну кімнату. А я подивилася і нічого не побачила там. Баба думала, що я щось бачила, і за те онімила мене.</p>
	<p>А баба це чула. Та й лишила царицю, бо повірила, що та нікому нічого не скаже.</p>
	<p>Після того молода цариця гарно жила з чоловіком. І мали вони багато дітей. Може, й тепер жиють.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Вашківці, Сокирянського району, Чернівецької області 31 травня 1979 року Скаженюк Дьордій Степанович (1907)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Буковини/">Фольклор Буковини</a></li>
	</ul>
</footer>
<!--#include virtual="/-/inc/general__page_end.inc" -->
