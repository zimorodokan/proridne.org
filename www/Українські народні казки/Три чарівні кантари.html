<!--#include virtual="/-/inc/general__page_start.inc" -->
<title>Три чарівні кантари ☼ Українська народна казка ☼ Народна творчість</title>
<meta name="Description" content="Українська народна казка Закарпаття «Три чарівні кантари» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Три чарівні кантари.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Три чарівні кантари <br><span class="article__headerDescription">Українська народна казка Закарпаття</span></h1>
	<p>Було раз що не було. Жив один чоловік, котрий мав трьох синів, молодший — дурнякуватий.</p>
	<p>Похворівся чоловік і перед смертю наказав старшому сипу ночувати на його могилі першу ніч, середущому — другу ніч, а молодшому — третю...</p>
	<p>Як вмер отець і похоронили ’го, треба було йти на могилу ночувати. Старші сини боялися, думали, що отець вийде з гроба і замучить їх. І порадилися, що пошлють замість себе дурнякуватого... Та якщо загине, не велика біда...</p>
	<p>Каже старший:</p>
	<p>— Іване, іди замість мене на нянькову могилу.</p>
	<p>— Я піду, чому ні...</p>
	<p>Пішов і ліг на могилу. О дванадцятій годині встав отець з гроба і передав Іванкові кантар.</p>
	<p>— Понеси під міст і поклади так, аби ніхто не знав... Поклав Іван кантар під місток і вернувся до хижі. Браття лиш очі витріщили, бо думали, що отець замучить його...</p>
	<p>— Чи ти був на могилі?</p>
	<p>— Ой, був...</p>
	<p>— Та що тобі нянько казав?</p>
	<p>— Вам нич до того...</p>
	<p>Браття думають: дурний, напевно, ніде не був. На другу ніч треба йти середущому.</p>
	<p>— Брате, — каже він, — іди замість мене...</p>
	<p>— І піду, чому ні?</p>
	<p>Іван ночував і другу ніч на вітцьовій могилі і знов отець йому дав кантар...</p>
	<p>Сховав кантар під місток і вернувся до хижі.</p>
	<p>Браття ще більше чудуються, що Іван залишився живий...</p>
	<p>Треба йти і третю ніч. Ліг Іван на могилу і чекає. О дванадцятій годині вийшов отець з могили і дав молодшому сину й третій кантар:</p>
	<p>— На, сину, та поклади під місток, аби ніхто не знав. А як будеш кудись іти, буде тобі у пригоді.</p>
	<p>І благословив сина.</p>
	<p>Дома Іван сказав, що нянько його благословив. Тепер пішли на могилу і старші браття, але отець уже не з’являвся...</p>
	<p>Раз у тому селі, де жили браття, оголосили, що цар хоче віддавати свої доньки. Та котрий леґінь підскочить на верх палацу на коні і візьме від царської дівки хустинку і жуковину, той буде жених.</p>
	<p>Старші браття посідали на коні і поїхали до царя. А Іван швидко під місток, взяв срібний кантар і потряс ним. І прибіг прекрасний кінь і каже:</p>
	<p>— Посягни мені у праве вухо.</p>
	<p>Іван посяг і вийняв срібне плаття. Як одівся у те плаття, позвідав ’го кінь:</p>
	<p>— Як хочеш нестися: у вітрі, чи у гадці?</p>
	<p>— У гадці...</p>
	<p>Не встиг Іван сісти на коня, і вже були на місці. Розбіглися, підскочили, але ледь-ледь не досягли хустинку. Розбіглися вдруге і понад верх палацу перелетіли...</p>
	<p>Вернулися домів, Іван сховав кантар під місток, і чиниться, що нич не знає, ніде не був...</p>
	<p>Браття говорять межи собою про те, що вони виділи у царя, про витязя на срібному копі...</p>
	<p>— Ой, той усіх побідив, всіх вас заганьбив...</p>
	<p>— Тихо будь, дурню. Ачей ти видів?</p>
	<p>— Ой я видів, я сидів на тополі і все видів... Браття спересердя стяли тополю...</p>
	<p>Але треба другий раз іти до царя... Як старші браття поїхали, Іван знов під місток, вийняв золотий кантар, потряс ним і прибіг золотогривий кінь:</p>
	<p>— Посягни мені у праве вухо.</p>
	<p>Іван посяг і витяг золоте плаття. Одів його на себе...</p>
	<p>— Но, як хочеш нестися: у вітрі, чи в гадці?</p>
	<p>— У гадці...</p>
	<p>Чим сів Іван на коня, уже були на місці... Розбіглися, айбо не доскочили до царівни... і хустинку не взяли...</p>
	<p>Вернулися домів. Іван переодівся, кантар сховав під місток, і як прийшли браття, став їм докучати:</p>
	<p>— Чи так, що там були не такі жебраки, як ви? Браття сердито звідують:</p>
	<p>— Хіба ти видів?</p>
	<p>— Ой, видів! Я виліз на дуба і дивився. Браття спересердя стяли і дуба...</p>
	<p>Треба третій раз іти до царя. Наперед поїхали старші браття. Тоді Іван вийняв з-під містка діамантовий кантар, потряс ним і прибіг прекрасний кінь з діамантовою гривою:</p>
	<p>— Посягни мені в праве вухо.</p>
	<p>Іван посяг і витяг діамантове плаття. Коли вбрався, каже кінь:</p>
	<p>— Як хочеш нестися: у вітрі, чи в гадці?</p>
	<p>— У вітрі.</p>
	<p>Сів Іван на коня і помалу йдуть, ідуть, ідуть. Зустріли мишине військо. Мишиний цар загойкав на них:</p>
	<p>— Пресвітлий царю, мало станьте!</p>
	<p>Іван зупинив коня... Як мишине військо пройшло, їх цар красно подякував, вирвав трохи шерсті і говорить:</p>
	<p>— Загорніть сю шерсть у папір і буде вам в пригоді. Ідуть далі... Видять: марширує риб’яче військо. Риб’ячий цар загойкав:</p>
	<p>— Пресвітлий царю, станьте мало, най моє військо перейде. Іван зупинив коня. Пройшли риби і їх цар красно подякував, вирвав трохи луски і передав Іванові:</p>
	<p>— Сховайте і буде вам у пригоді.</p>
	<p>Ідуть далі і видять: проходить бджолине військо. Їх цар загойкав:</p>
	<p>— Пресвітлий царю, станьте мало, най моє військо перейде. Іван зупинив коня. Бджоли пройшли, їх цар подякував Іванові, вирвав шерсті і каже:</p>
	<p>— Коли будеш у царя, сим потряси, і вилетить бджола і почне літати над головою дівчини. Від тої дівчини візьми перстень і ширіночку...</p>
	<p>Так і було. Іван скочив на своїм коні на верх хижі і хоче взяти від царської дівки ширіночку й перстень. Потряс шерстю і нараз прилетіла бджола і почала літати над головою молодшої царівни...</p>
	<p>Іван вхопив від молодшої дівки жуковину й ширіночку і втік...</p>
	<p>Всі залящали:</p>
	<p>— Вхопив, вхопив!</p>
	<p>А витязь пропав безвісти.</p>
	<p>Царівна плаче. А цар пустив у новинки: хто знає такого і такого, най заголосить царю. Айбо ніхто не голосив нич. А браття втямили у Івана перстень і ширіночку:</p>
	<p>— Звідкіль у тебе ото? — звідають.</p>
	<p>— Що вам до того?</p>
	<p>Браття заявили царю, що у того і того є царська ширінка і перстень...</p>
	<p>Цар наказав, аби Івана привели в його палату. Привели Івана — цуравого, брудного. І чудуються, як перстень і ширінка потрапили в руки цуравого Івана.</p>
	<p>Витязь, котрий на коні скочив до царівен, був не такий...</p>
	<p>І дівка не хоче Івана, лиш мусить... Цар каже Іванові:</p>
	<p>— Я за тебе дам доньку, кедь учиниш те, що тобі доручу...</p>
	<p>Повів його в комору:</p>
	<p>— Видиш се зерно?</p>
	<p>Комора засипана була пшеницею, житом, вівсом, але зерно змішане було з піском, глиною.</p>
	<p>— До ранку перебереш ’го, аж ні — голова долів!...</p>
	<p>Іван сів і журиться. А потім здогадався, що у нього е шерсть з миші... Потряс шерстю і миша прибігла:</p>
	<p>— Пресвітлий царю, що треба?</p>
	<p>— Се зерно до ранку мушу перебрати...</p>
	<p>— Не журися нич. Лягай та спи...</p>
	<p>Як Іван ліг, миша свиснула і нараз збіглися тисячі мишей і швидко перебрали зерно...</p>
	<p>Цар вранці аж напудився: як один чоловік міг таку роботу зробити? Каже:</p>
	<p>— Но, ще одно маєш учинити: знайди і вийми з моря сю жуковину — і верг у море.</p>
	<p>Іван сидить і журиться. А потім здогадався, що у нього є луска з риби. Потряс нею і з’явилася риба:</p>
	<p>— Що треба, пресвітлий царю?</p>
	<p>— Цар верг жуковину в море і наказав її вийняти...</p>
	<p>— Не журися нич. Лягай і спи.</p>
	<p>Риба свиснула, і нараз збіглися всі риби. Рушилися шукати. Шукають, шукають... Виплили на берег — нема жуковини! Ще раз попливли на дно моря... Шукають, шукають — вийшли на берег... Порахувалися — однієї маленької рибки нема...</p>
	<p>— Напевно знайшла жуковину і не може її винести. Пустилися шукати малу рибку. І знайшли її: засунулася в жуковину і не може плавати. Просять від неї:</p>
	<p>— Дай нам жуковину і ми винесемо.</p>
	<p>— Не дам! Винесіть і мене! Винесли, а жуковину передали Івану.</p>
	<p>А Іван вранці показав цареві... Цар чудується, не хочеться йому давати дівку за простака, айбо мусить, бо пообіцяв...</p>
	<p>Спіхуються на свадьбу. Посвадьбували. І молодих цар відправив у гусячу комору...</p>
	<p>Раз виповіли царю війну. Військо готується на фронт, а Івана цар не пускає:</p>
	<p>— Знайдеш мені ганьбу...</p>
	<p>Іван осідлав шкапу, що на ній кури сиділи, і збирається також на фронт...</p>
	<p>А як військо було уже далеко, потряс срібним кантаром, і прибіг до нього срібногривий кінь. Каже:</p>
	<p>— Посягни мені у праве вухо. Іван посяг і вийняв срібне плаття.</p>
	<p>— Посягни в ліве вухо... Посяг і вийняв срібну шаблю.</p>
	<p>— Но, як хочеш іти у вітрі, чи у гадці?</p>
	<p>— У гадці...</p>
	<p>Лиш подумав, де хотів би бути, і нараз був там...</p>
	<p>Неприятель уже перемагав. А Іван налетів на неприятельське військо і своєю чудесною шаблею все побив...</p>
	<p>Цар, його старий, радується, кличе витязя в гості, айбо Іван сів на коня і, як вихор, помчався!..</p>
	<p>Став коло своєї шкапи, сховав кантар і знову зробився таким, як був... Військо обходить його, всі сміються над ним...</p>
	<p>Дома цар свариться з донькою:</p>
	<p>— Нащо ти його пустила, аби мені ганьбу робив?</p>
	<p>— Я його не пускала... Він сам на силу вирвався...</p>
	<p>— Не такого зятя я хотів... А такого, як той витязь, що з’явився на фронті і побив неприятеля і мене вивільнив із біди...</p>
	<p>Але почалася війна знову... Цар, коли відправлявся на фронт, наказував Іванові:</p>
	<p>— Ану, аби ти мені знову не знайшов ганьбу. Айбо Іван не слухав його.</p>
	<p>Сів на шкапу і помалу їде... А як військо було далеко, потряс золотим кантаром і прибіг до нього золотогривий кінь. Каже:</p>
	<p>— Посягни мені у праве вухо. Іван посяг і вийняв золоте плаття.</p>
	<p>— Посягни у ліве вухо. Посяг і вийняв золоту шаблю.</p>
	<p>— Но, як будемо їхати — у вітрі, чи у гадці?</p>
	<p>— У гадці...</p>
	<p>Лиш подумали, і вже були на місці. Витязь побив усе неприятельське військо і вернувся туди, де лишив свою шкапу. Сів на шкапу і помалу їде. Всі сміються над ним... Дома цар знову журить доньку:</p>
	<p>— Чому ти його пустила, аби мені ганьбу знайшов?</p>
	<p>Через якийсь час знов виповіли царю війну... Військо помарширувало на фронт. А Іван знов сів на свою шкапу і смішить людей...</p>
	<p>А як остався сам, потряс діамантовим кантаром і прибіг до нього діамантовогривий кінь і каже:</p>
	<p>— Посягни мені у праве вухо.</p>
	<p>Іван посяг і вийняв діамантове плаття.</p>
	<p>— Посягни у ліве вухо.</p>
	<p>Посяг і вийняв діамантову шаблю...</p>
	<p>— Но, як хочеш їхати — у вітрі, чи у гадці.</p>
	<p>— У гадці...</p>
	<p>Лиш подумали, і уже були на фронті. Витязь духом побив усе неприятельське військо і поранив собі руку... Цар загорнув йому руку своїм шарфом...</p>
	<p>Но нич. Кінчилася війна. Всі вертаються домів... Іван сховав кантар, і стався таким, як був, сидить на шкапі і помалу шкандибає. Вояки сміються над ним, а цар дуже ганьбиться своїм зятем.</p>
	<p>Дома журив доньку, чому пустила Івана на фронт.</p>
	<p>Вечером, коли лягали в постіль, царівна втямила поранену руку Івана, загорнуту шарфом.</p>
	<p>Впізнала вітцьовий шарф і побігла казати.</p>
	<p>Цар не вірить і прийшов у гусячу комору своїми очима подивитися.</p>
	<p>— Іване, покажи руку.</p>
	<p>Іван показав, цар упізнав свій шарф...</p>
	<p>Тепер Іван потряс кантарами, прибігли до нього коні, одівся в прекрасне плаття, взяв у руки шаблю і звідає:</p>
	<p>— Но, пресвітлий царю, чи такого витязя ви виділи?</p>
	<p>— Такого...</p>
	<p>І цар передав на Івана свою державу. І казка минулася.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p>Три чарівні кантари. «Сравнительный указатель сюжетов: Восточнославянская сказка / Сост. Л. Бараг, И. Березовский, К. Кабашников, Н. Новиков. — Л.: Наука, 1979.» — 530. Друкується вперше. Варіанти: Калин — «Закарпатські казки Андрія Калина / Запис текстів і вступ, стаття П. Лінтура; Упорядник Г. Ігнатович. — Ужгород: Закарпатське обласне видавництво, 1955.», с. 102 — 112; Королович — «Дідо-всевідо: Закарпатські народні казки / Запис текстів та впорядкування П. Лінтура. — Ужгород: Карпати, 1969.», с. 70 — 79.</p>
			<p><a href="/Український фольклор Книги/Петро Лінтур ☼ Зачаровані казкою/">Зачаровані казкою: Українські народні казки Закарпаття в записах П. В. Лінтура</a> [Упорядники І. М. Сенька та В. В. Лінтур; вступна стаття, примітки та словник І. М. Сенька; післямова П. В. Лінтура; Редколегія: В. І. Данканич, О. І. Дей, П. К. Добрянський та ін.; Художник М. М. Дем’ян]. — Ужгород: Карпати, 1984. — 528 с, іл. (Бібліотека «Карпати»).</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Закарпаття/">Фольклор Закарпаття</a></li>
	</ul>
</footer>
<!--#include virtual="/-/inc/general__page_end.inc" -->
