<!--#include virtual="/-/inc/general__page_start.inc" -->
<title>Бідна удова з сином удовиченком ☼ Українська народна казка ☼ Народна творчість</title>
<meta name="Description" content="Українська народна казка Чернігівщини «Бідна удова з сином удовиченком» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Бідна удова з сином удовиченком.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Бідна удова з сином удовиченком <br><span class="article__headerDescription">Українська народна казка Чернігівщини</span></h1>
	<p>Була собі бідна вдова, а в неї був тільки один син. Ще замолоду не любила вдова сидіти згорнувши руки усе порплеться було біля чогось, то так і на старість робота з рук завжди не випадала. Так і сина свого навчила. Було у них</p>
	<p>трохи землячки, але нічим було орати.</p>
	<p>От якось-то роздобула вона грошенят, купила бичка і став удовиченко робити хліба бовкунцем. Невсипуща була людина: зранку не спить довго, увечері швидко не лягає, тa й бовкунцем робить, а оранки викидає стільки, як інші парою. Раз іде повз парубка чоловік з чужого села, тяжко багатий. Дивиться, що парубок так багато бовкунцем виорав та й каже йому:</p>
	<p>— Що ти бовкунцем ореш?</p>
	<p>— Та нема, панотче, другого волика, оце насилу справили одного.</p>
	<p>— Ну, приходь до мене, я тобі дам другого.</p>
	<p>— Спасибі, панотче!</p>
	<p>А у того багатія був віл та такий норовистий, що нічого з ним не вдіють. Скільки не ламали, так не ходить у парі і все. Тим-то він його і віддає, щоб дурно не годувати. Парубок приїхав додому і хвалиться матері:</p>
	<p>— Мені панотець-багатій казав, щоб я прийшов до нього, він дасть вола.</p>
	<p>— Де то він дасть тобі вола! — каже мати, — то він з тебе глузував.</p>
	<p>— Авжеж, піду!</p>
	<p>Діждавшись неділі, удовиченко пішов до того багатія і каже:</p>
	<p>—А що, добродію, чи справді ви дасте мені волика?</p>
	<p>— Дам. Виганяйте того мудрого. Але він ще неук (не каже, що норовистий). Навчи його і роби на ньому.</p>
	<p>Парубок вклонився панотцеві в ноги та й подався додому. Ледве догнав його, бо віл все упирався. Став його дома учити. Чого він вже не викоював, як не хитрував віл, та в добрі руки попав, не зміг довго норовистим бути. Парубок то так, то сяк, та й навчив вола ходити в парі. Ще скоріш пішла робота на полі. Через кілька тижнів приходить панотець подивитися, чи працює парубок його волом.</p>
	<p>— А що, хлопче? Чи гаразд ходить він у парі?</p>
	<p>А парубок йому вклонився та й каже:</p>
	<p>— Дай боже, вам здоров’я, панотче і всьому вашому роду, що ви нас з матір’ю</p>
	<p>так наділили. Тепер і в нас, як у людей.</p>
	<p>Панотець подумав собі: „Коли він справився з таким норовистим волом, то може усмирить мою норовисту дочку?”. Та й каже парубкові:</p>
	<p>— Присилай старостів, я за тебе дочку свою віддам.</p>
	<p>Парубок витріщив очі, не знає, що й казати. Міркує собі, чи то глузує з нього панотець, чи правду каже. А панотець йому уп’ять:</p>
	<p>— Ну, присилай же, присилай! — та й поїхав.</p>
	<p>От парубок поробив до вечора, приїхав додому та й каже мамі:</p>
	<p>— Мамо, той панотець, що вола дав, казав, аби я прислав старостів — він віддасть за мене свою дочку.</p>
	<p>— Ой, дурний, ти дурний, та він з тебе кепкує. Чи таке може бути, щоб багатій віддав за тебе свою доньку?</p>
	<p>Діждали осені. Син уп’ять мамі каже:</p>
	<p>— Пошлемо старостів — що буде, то буде.</p>
	<p>Пішла мати прохати у старости знайомих і поважних людей. Та до кого не прийде, ніхто не погоджується, бояться, щоб не посміявся багатій з них, щоб не погодував гарбузами. Насилу надибала двох таких же сердег, як сама, що послухалися та кажуть:</p>
	<p>— Хоч посміється та дарма.</p>
	<p>Пішли свататися у те село, де жив панотець. Спиталися чи приймуть старостів. Їх запросили увійти. Приймає їх багатій за гостей і, недовго думаючи, сказав, що погоджується віддати свою дочку за удовиченка. Попоштував гостей і звелів не баритися з весіллям.</p>
	<p>Що не вигадувала дочка, як не упиралася, а повінчали їх і привезли до бідної вдови. А посагом за дочкою дав багатій тільки невеличку скриньку та подарунки. Удова аж віри не йме, щоб у неї невістка була від такого багатія.</p>
	<p>От стали вони вкупі жити. Минає день, другий, третій, минає й тиждень, і більше, а молода невістка ні за холодну воду не береться, усе сидить собі на печі та сопе.</p>
	<p>Свекруха було загада:</p>
	<p>— Ти б доню пішла та водиці або дровець із дровітні принесла, ми б обід зварили.</p>
	<p>А вона тільки сопе в куті та мовчить. Стали удвох обідати свекруха з сином, а невістки не кличуть. Пообідали, а свекруха зоставила на столі тільки хліба. Невістці вже дуже їсти хочеться, дак не кличуть.</p>
	<p>Як тільки свекруха з сином вийшли з хати, вона зараз же до хліба та на піч, там і з’їла мовчки. Так було і ввечері.</p>
	<p>На другий день невістці дуже їсти хочеться. От вона раненько побігла з відрами до колодязя і принесла води, а сама уп’ять на піч. Свекруха наварила обідати, сіла з сином та й кличе невістку:</p>
	<p>— Іди, доню, попоїж борщику з тієї водиці, що ти принесла. А каші й не дала їй.</p>
	<p>На третій день бачить невістка, що це не в батька вередувати, треба підніматися раніше. Встала спозаранку, збігала до колодязя, принесла води, а там і дрівець та й уп’ять на піч. Наварила свекруха обідати, покликала невістку та й каже:</p>
	<p>— Оце, доню, тими дрівцями і з тієї води наварили обідати, що ти принесла. Тож тобі можна їсти. Мужик твій намолотив проса, я стовкла пшонця і поралась у печі. Як ми всі робили, то всі й обідатимемо.</p>
	<p>Бачить невістка, що тут тільки того годують, хто робить, стала звикати й сама до діла: то візьме віник і підмете хату, то стовче пшона на кашу, то ще щось робить. Стала веселенька й покірненька. Аж ось батько скучив за нею й поїхав на одвідини.</p>
	<p>От дочка зустрічає його така весела, та й тут не сидить без діла — то те зробить, то інше. Дома цього зроду за нею не водилося. Вийшла свекруха і чоловік з хати, а батько й питає її:</p>
	<p>— Чи гаразд тобі тут жити?</p>
	<p>— Гаразд, тату.</p>
	<p>Та бачить, що батько сидить без роботи, ухопила комушину та до нього:</p>
	<p>— На, тату, хоч комушину мни.</p>
	<p>— Навіщо?</p>
	<p>— Е, у нас, хто нічого не робить, тому і їсти не дають.</p>
	<p>Бачить батько, що провчили дочку гаразд та й каже зятеві:</p>
	<p>— Ну, приїздіть до мене в гості.</p>
	<p>Вони й поїхали. Батько радий був їм, прийняв гарно, а на прощання звелів запрягти три пари волів, наклав їм три паровиці добра, що тоді не дав.</p>
	<p>І стали вони на все село господарями і бравими хазяями.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>49 (4157). Бідна вдова з сином удовиченком. Записала Ярошко Л. В. 2007 року. Скочок Ганна Петрівна (1932). Чернігівська область, Бобровицький район, Кобижча</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Чернігівщини/">Фольклор Чернігівщини</a></li>
	</ul>
</footer>
<!--#include virtual="/-/inc/general__page_end.inc" -->
