<!--#include virtual="/-/inc/general__page_start.inc" -->
<title>Спільник ☼ Українська народна казка ☼ Народна творчість</title>
<meta name="Description" content="Українська народна казка Поділля «Спільник» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Спільник.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Спільник <br><span class="article__headerDescription">Українська народна казка Поділля</span></h1>
	<p>Раз Іван побачив таке: лисиця тягнула рака в кущі, а рак лисицю — в ставок.</p>
	<p>Хлопець недовго думав, зловив їх і в мішок кинув. Несе до пана і прикидає, що пан дасть. Назустріч ішов багач. Побачив, що мішок ворушиться, гарчить, і спитав:</p>
	<p>— Що в тебе там?</p>
	<p>— Такого дива й діди твої не бачили, й діти не побачать,— похвалився Іван і показав свою здобич.</p>
	<p>— А куди йдеш? — допитувався багач.</p>
	<p>— Ніби й не знаєш, що за таке диво пан найліпше заплатить.</p>
	<p>Багач давно хотів заслужити панової ласки.</p>
	<p>— Іванку, відпродай мені половину чуда. Підемо разом до пана. Ти будеш торгуватися, а платню поділимо наполовину. Я буду твоїм спільником.</p>
	<p>Купив багач в Івана за десять золотих половину чуда, і обидва до пана йдуть. В дорозі багач почав виривати мішок від Івана.</p>
	<p>— Дай, бо я собі купив! — кричав він.</p>
	<p>— Цить, я дарую тобі й свою половину,— втішав Іван багача.</p>
	<p>Прийшли до пана. Багач нараз почав кланятися:</p>
	<p>— Я приніс до вас, пане, велике диво. Тут воно, в Івана.</p>
	<p>— Не бреши, бо приніс я, — каже Іван, — ти лише мій спільник.</p>
	<p>— То що б ви хотіли за таке диво? — питає пан.</p>
	<p>— Нам не випадає просити, — каже багач і штовхає ліктем Івана.</p>
	<p>— Ти мовчи, — каже Іван, — я маю торгуватися. Ми не хочемо грошей, нехай нам дасть пан по двадцять п’ять палиць.</p>
	<p>Мусив багач лягати на стілець. Панським слугам не треба було два рази казати. Багач ледве встав, як вирахували йому двадцять п’ять палиць.</p>
	<p>— А тепер ти, Іване, лягай, — наказує пан.</p>
	<p>— Я б ліг, — відповідає Іван, — та склав я із своїм спільником угоду, що й мою половину платні він дістане.</p>
	<p>Мусив багач ще раз на стілець лягати. А Іван пішов радий, що провчив багача.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>68 (6388). Спільник. СУС 1610. Записано 2009 року. Їжак Микола Васильович (1956). Вінницька область, Погребищенський район, Левківка</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Поділля/">Фольклор Поділля</a></li>
	</ul>
</footer>
<!--#include virtual="/-/inc/general__page_end.inc" -->
