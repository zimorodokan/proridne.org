<!--#include virtual="/-/inc/general__page_start.inc" -->
<title>Як ґазда скриню продавав ☼ Українська народна казка ☼ Народна творчість</title>
<meta name="Description" content="Українська народна казка Гуцульщини «Як ґазда скриню продавав» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Як ґазда скриню продавав.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Як ґазда скриню продавав <br><span class="article__headerDescription">Українська народна казка Гуцульщини</span></h1>
	<p>Було двоє молодих людей. Вони поженилися і були дуже бідні. Ну й як тут жити? А тота молода жінка каже: — Ей, чоловіче, якось мемо крутити, бо мусимо жити. А до неї все закидали піп, дяк і паламар, що вони би до неї прийшли, а вона все ся не погоджувала. Вона подумала, як їй прокрутити це діло, та й тоді сказала свому чоловікови, щоби робив таку велику скриню. А чоловік каже:</p>
	<p>— Та нащо тобі скриня?</p>
	<p>— Треба. Але щоби була така скриня, аби вода з неї не виходила. Та й зробив він тоту скриню, всипали там зо двоє відер води та й зо двоє відер сажі. Та й тото мітлою розкалатали.</p>
	<p>Одної днини вбралася вона файно та й пішла на село. І здибалася із священиком. Він її знов запитав:</p>
	<p>— Чи можна би до тебе прийти? А вона говорить:</p>
	<p>— Можна, чоловіка не буде дома. У семій годині вечора би-сте були в мене. Але треба дати мені сотку.</p>
	<p>— Добре.</p>
	<p>Здибається вона з дяком. Так само й з дяком договорилася. Уже на осму годину. А з паламарем договорилася на дев’яту.</p>
	<p>Приходить священик в семій годині. Приніс сотку. Приніс файно випити, закусити. Файно вони ся погостили. Уже треба лягати спати. Каже вона:</p>
	<p>— Мій чоловік як лягає спати, то ся роздягає до голого. Та я би просила, би й ви так зробили.</p>
	<p>— Добре.</p>
	<p>Лишень цей ся розібрав, а ґазда в вікно запукав. А священик питає:</p>
	<p>— Та й що тепер? Де я тепер маю ся діти?</p>
	<p>— Нічого, не переживайте. Я маю вас де сховати. Ходіть зо мною. Утворила вона скриню. Він там собі скочив і тихонько сидить.</p>
	<p>А вона скриню закрила.</p>
	<p>На осму годину приходить дяк. Приніс сотку і файно випити, з’їсти, закусити. Погостилися. Ну й що? Вже треба лягати спати. І говорить вона до него:</p>
	<p>— Як мій чоловік лягає спати, розбирається зовсім.</p>
	<p>Дяк на це погодився. Як він ся розібрав, ґазда запукав у вікно. Дяк запитав:</p>
	<p>— Хто це такий?</p>
	<p>— Та це мій чоловік, — каже.</p>
	<p>— А тепер що буде?</p>
	<p>— Нічого не переживай, ходи зо мною.</p>
	<p>А священик так тихо сидів у ті скрині, що як дяк туди вскочив, то він не знав, що там є вже священик.</p>
	<p>Ну й що? Паламар має прийти на дев’яту годину. Прийшов він, приніс сотку, закуску, файно погостилися. Побули. Треба лягати спати. Але вона сказала йому:</p>
	<p>— Мій чоловік як лягає спати, то скидає з себе всю одежину. Лишень паламар скинув з себе ту одежину, ґазда застукав у вікно.</p>
	<p>Паламар запитав:</p>
	<p>— Що тепер з цего має вийти?</p>
	<p>— Нічого не вийде, — каже, — ходи зо мною, я маю де тебе сховати. Утворила вона ту скриню, він там скочив, та й усе. І так вони всі три там тихенько сидять. І не знає один за другого.</p>
	<p>А вона ще й з циганом договорилася. У десятій годині приходить циган. І приносить з собою півсотку, а харчів ніяких нема. Хоче циган лягати спати. Говорить вона до цигана, би скидав з себе одежину. Лишень він скинув одежину, а ґазда запукав у вікно. А циган каже їй:</p>
	<p>— Най зачекає, бо я дав півсотку.</p>
	<p>А через кілька хвилин циган запитав:</p>
	<p>— А тепер куди мені? Він же мене буде бити.</p>
	<p>— Нє.</p>
	<p>Повела вона цигана до другої хати, і він скочив у ту скриню. Входить чоловік до хати. А жінка каже:</p>
	<p>— Вже триста п’ятдесят злотих є. Тепер іди, чоловіче, та шукай колодки. Треба ту скриню замкнути, щоби вони не повилазили.</p>
	<p>Замкнув він скриню, а другий день пішов до сусіда, котрий мав коні.</p>
	<p>— Чи ти би мені, чоловіче, не відвіз на ярмарок скриню? Я хочу її продати.</p>
	<p>А той чоловік його запитав:</p>
	<p>— Що то за скриня, що ти маєш везти її на ярмарок? Цей йому говорить:</p>
	<p>— Будеш видіти на ярмарку, що то за скриня.</p>
	<p>Приїхав той на подвір’я, ґазда запросив люди, висадили вони тоту скриню на віз та й їдуть дорогою. І наздоганяє їх дідич прекрасними кіньми, файна бричка під ним. І питає його дідич:</p>
	<p>— Що ти тут везеш, у цій скрині? А він йому сказав:</p>
	<p>— Я в цій скрині таке везу, що відколи ви, пане, жиєте, то ще такого не виділи.</p>
	<p>І сказав пан до него:</p>
	<p>— Як це буде таке, що я зроду не видів, то я тобі даю цю карету й коні. І навіть цей батіг. І грошей дам. Утворяй скриню, аби я ся подивив.</p>
	<p>А чоловік каже:</p>
	<p>— Я тут вам це не покажу. А покажу на ярмарку, де буде багато людей. Там я цю скриню утворю.</p>
	<p>І їдуть вони на ярмарок. А ті в скрині зачали потиху межи собою говорити. Циган намацав попа і запитав:</p>
	<p>— Хто ти?</p>
	<p>— Я, — каже, — піп.</p>
	<p>Зачав циган далі мацати і намацав дяка. Запитав:</p>
	<p>— А хто ти такий?</p>
	<p>— Та я дяк.</p>
	<p>А в самому куті скрині намацав циган паламаря. І запитав:</p>
	<p>— А хто ти такий?</p>
	<p>— Та я паламар, — каже. Циган сказав:</p>
	<p>— Тут весь уряд церковний. А я циган.</p>
	<p>Приїхали на ярмарок, а цей чоловік каже, що треба штири люди з добрими нагаями. І лиш тоді він утворить. А людей кругом багато. Стали коло воза штири люди з добрими нагаями. Утворяє він скриню. А циган питає:</p>
	<p>— Котрий-єсь з вас перший прийшов? Піп сказав:</p>
	<p>— Я.</p>
	<p>— Як ти перший прийшов, то перший і виходи.</p>
	<p>Вискочив піп, голий і змащений сажею, і добре його нагаями обіпрали. Забіг голий піп під міст та й там сидить. А циган питає далі:</p>
	<p>— А з вас котрий перший прийшов? Дяк каже:</p>
	<p>— Я.</p>
	<p>— Як ти, то виходи.</p>
	<p>Вийшов дяк з тої скрині. Обіпрали його добре нагаями і забіг він під той самий міст, під яким сидів уже піп. Куди голі підуть?</p>
	<p>Прийшла черга на паламаря. Виходить і паламар з тої скрині, вибили добре й паламаря. І забіг паламар під той самий міст, де вже сиділи піп і дяк. Уже їх є три.</p>
	<p>Приходить черга на цигана. А він показав з тої скрині голову і сказав:</p>
	<p>— Не бийте мене, я вам усю правду скажу.</p>
	<p>Ці не б’ють. Циган розказав їм, як було, і пустили його. І побіг він під той самий міст.</p>
	<p>А як жінка вела цигана до скрині, він ухопив з собою своє вбрання. І тепер він був убраний, але дуже укалатаний у сажу. І зачали ті троє просити його, аби він пішов до них додому і приніс їм убрання. Сказали, що вони йому добре заплатять, аби лиш з-під того мосту не виходили голі. І циган на то погодився. Поприносив їм убрання, вони заплатили, повбиралися і кожний пішов собі додому. А вдома про кожного з них їхні жінки вже все знали.</p>
	<p>А тоти двоє людей, чоловік і жінка, гей трохи запаслися, бо мали гроші від попа, дяка, паламаря й цигана. Та й від пана карету з кіньми й гроші. І вже вони краще собі жили.</p>
	<p>А жінка більше вже такого заробку не шукала. І жиють вони в спокою до нинішнього дня.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Нижній Березів, Косівського району, Івано-Франківської області 16 січня 1984 року Драгомирецький Михайло Іванович (1909 року народження)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Гуцульщини/">Фольклор Гуцульщини</a></li>
	</ul>
</footer>
<!--#include virtual="/-/inc/general__page_end.inc" -->
