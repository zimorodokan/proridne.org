<!--#include virtual="/-/inc/general__page_start.inc" -->
<title>Як мужик гусей ділив ☼ Українська народна казка ☼ Народна творчість</title>
<meta name="Description" content="Українська народна казка Подніпров’я (Наддніпрянщини) «Як мужик гусей ділив» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Як мужик гусей ділив.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Як мужик гусей ділив <br><span class="article__headerDescription">Українська народна казка Подніпров’я (Наддніпрянщини)</span></h1>
	<p>Жили в одному селі два брати, бідний і багатий. Жив-жив бідний, дітей багато, а добра — всього один гусак. Довго беріг він того гусака, але голод не тітка, їсти хочеться. От і зарізав мужик того гусака. Зарізав, засмажив і на стіл поставив. Все б добре, але хліба немає, і солі немає. Каже чоловік своїй жінці:</p>
	<p>— Як будемо цього гусака їсти, без хліба, без солі? Краще занесу його до пана, та попрошу у нього хліба.</p>
	<p>Приніс гусака до пана і каже:</p>
	<p>— Приніс вашій милості гусака на поклін. Чим багатий, тим і радий.</p>
	<p>— Спасибі, мужик, спасибі. Розділи між нами гусака без образи.</p>
	<p>А в того пана була жінка, два сини та дві дочки, всього було шестеро.</p>
	<p>Подали чоловікові ножа, став він гусака різати та панство частувати. Відрізав голову і дає панові:</p>
	<p>— Ви, — говорить, — всьому голова, от вам і голова.</p>
	<p>Відрізав шию та подає пані:</p>
	<p>— Голова головою, а шия куди поверне, туди й голова заверне.</p>
	<p>Відрізав ніжки, дає синам:</p>
	<p>— А вам по ніжці, топтати батькові доріжки.</p>
	<p>Відрізав крильця, дає дочкам:</p>
	<p>— Ви з матір’ю-батьком недовго живете, виростете, з батькового гнізда вилетите.</p>
	<p>Лишився з гусака сам тулуб, от чоловік і каже:</p>
	<p>— А я чоловік не глуп, тому мені тулуб.</p>
	<p>Так чоловік вигадав собі всього гусака. Пан засміявся, чоловіка вином почастував, хліба дав, грошей і додому відпустив.</p>
	<p>Почув про це багатий брат, позаздрив бідному, засмажив п’ять гусаків і бігом до пана. Пан подарунок прийняв і попросив його поділити порівну в родині. Багатий тільки голову чухає: «Гусаків п’ять, а багачів — шестеро». Ділив і так, і сяк, але порівну не виходило. Погукав пан бідного чоловіка і наказав йому ділити. А той ділить і каже:</p>
	<p>— Пан, та пані, та гусак, от і буде три.</p>
	<p>Другого гусака віддав двом синам, третього гусака — двом панночкам. Останню пару гусей взяв собі і сказав:</p>
	<p>— Нас теж троє, всім поділив і себе не забув.</p>
	<p>Пан нагородив його грошима, а багатого палицею.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>64 (5119). Як мужик гусей ділив. СУС 1533. Записано 2008 року. Стасюк Лариса Миколаївна (1977). Черкаська область, Монастирищенський район, Степівка</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Наддніпрянщини/">Фольклор Подніпров’я (Наддніпрянщини)</a></li>
	</ul>
</footer>
<!--#include virtual="/-/inc/general__page_end.inc" -->
