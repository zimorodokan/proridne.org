<!--#include virtual="/-/inc/general__page_start.inc" -->
<title>Як чоловік жінку обдурив ☼ Українська народна казка ☼ Народна творчість</title>
<meta name="Description" content="Українська народна казка Гуцульщини «Як чоловік жінку обдурив» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Як чоловік жінку обдурив.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Як чоловік жінку обдурив <br><span class="article__headerDescription">Українська народна казка Гуцульщини</span></h1>
	<p>В одному селі жили собі чоловік і жінка. Чоловік був собі як чоловік, а жінка була дуже вперта і брехлива. Коли посвариться з чоловіком, то розказує кому попало всі секрети. Одного разу чоловік пішов у панський ліс по дрова і найшов там кітлик з грішми. Але принести його т’хаті не було як, бо як жінка розсердиться, то порозказує всім. І пан гроші відбере. Чоловік думав, думав та й надумав, як жінку обдурити. Перед тим, як піти по гроші, чоловік пішов у панський ліс і понавішував на корчах риби. І на ріці вер у сак зайця. І понамітував по землі пирогів. Та й попросив сусідського хлопця, аби той ґвавтував, як він буде йти з жінкою. А тоді він жінці сказав:</p>
	<p>— Я найшов у панськім лісі гроші, аби-с пішла помочи мені принести. Але не треба нікому про це казати, бо пан відойме гроші.</p>
	<p>Жінка заклялася, що нікому не скаже, і пішла з чоловіком по гроші. Ідуть по дорозі лісом, дивиться жінка, а на корчі риба. Жінка питає в чоловіка:</p>
	<p>— Що це за чудо, що риба на корчах? Я ще цего не виділа.</p>
	<p>— То, — каже чоловік, — риба тікала з-перед панських рибаків та й утекла в ліс.</p>
	<p>Ішли вони почерез ріку та й уздріли в саці зайця. А жінка питає:</p>
	<p>— А це що таке? Хто чув зайця в сак ловити?</p>
	<p>— То, — чоловік каже, — панські рибаки нині зайця в сак імили. Ідуть далі, а на дорозі розметані пироги.</p>
	<p>— А це що? — питає жінка.</p>
	<p>— То вночі над панським лісом ішов дощ з пирогів, — каже чоловік. Ідуть далі, а то щось зачало ґвавтувати (то кричав той хлопець, що він наймив).</p>
	<p>— Що то кричить? — питає жінка.</p>
	<p>— То пана чорти бриють, — каже чоловік, — а він ґвавтує. Принесли ті гроші т’хаті. Та й добре вони жили, поки не посварилися.</p>
	<p>А як посварилися, жінка зачала кричати:</p>
	<p>— Я піду до пана й розкажу, що ти гроші найшов у лісі! Побігла до пана й розказала, що чоловік у панськім лісі найшов гроші й тепер має кітлик грошей. Пан закликав чоловіка з жінкою до себе та й питає:</p>
	<p>— Ти найшов у моїм лісі гроші? А чоловік каже:</p>
	<p>— Ні, пане, я ніяких грошей не находив, я не знаю, що за напасть на мене.</p>
	<p>— А жінка твоя каже, що ти найшов гроші в моїм лісі і приніс т’хаті. Каже чоловік:</p>
	<p>— Ніяких грошей я не находив. Хай скаже, коли я ті гроші приніс. А тоді жінка каже:</p>
	<p>— То, пане, тоді було, коли вся риба сперед ваших рибаків у ліс утекла.</p>
	<p>— Що ти, бабо, мелеш дурниці! — сказав пан.</p>
	<p>— Я казав, що вона бреше, — каже чоловік. — То дурна баба. Бреше, сама не знає що.</p>
	<p>А жінка:</p>
	<p>— Я брешу? Пане, це тоді було, коли ваші рибаки зайця в сак імили. Пан знов осердився, накричав на жінку і сказав:</p>
	<p>— Добре нагадайте, котрої то днини було.</p>
	<p>— Пане, це тоді було, коли над вашим лісом ішов дощ з пирогів, а вас чорти брили, і ви ґвавтували.</p>
	<p>А чоловік каже:</p>
	<p>— Видите, що баба дурна. Що ви, пане, їй вірите?</p>
	<p>І пан дійсно подумав, що баба дурна та й бреше, сама не знає що. І чоловіка пустив т’хаті, а жінку сказав покарати. Та дали бабі буків, та й кінець казці.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Шепіт, Косівського району, Івано-Франківської області 15 березня 1987 року Александрук Василь Федорович (1953 року народження)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Гуцульщини/">Фольклор Гуцульщини</a></li>
	</ul>
</footer>
<!--#include virtual="/-/inc/general__page_end.inc" -->
