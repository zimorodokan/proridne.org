<!--#include virtual="/-/inc/general__page_start.inc" -->
<title>Як зачарована жінка в світ пішла ☼ Українська народна казка ☼ Народна творчість</title>
<meta name="Description" content="Українська народна казка Буковини «Як зачарована жінка в світ пішла» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Як зачарована жінка в світ пішла.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Як зачарована жінка в світ пішла <br><span class="article__headerDescription">Українська народна казка Буковини</span></h1>
	<p>Їден багатий чоловік поїхав з жінкою на весілля, а дівку свою лишив дома. А дванадцять злодіїв прийшли, щоб його обікрасти. Та дівка принесла до хати гостру сокиру і на ніч замкнулася. Дванадцять злодіїв розломили двері і зайшли в сіни. А в хату двері такі міцні, що вони не годні зломити. Прорили вони діру попід поріг, і їден поліз у ту діру. Показався, а вона відрубала голову і труп втягнула в хату. За ним другий поліз. Вона й тому відрубала голову, а труп втягнула у хату. Так вона відрубала голови одинадцятьом злодіям. А задній думає: «Там є багато грошей». Та й собі пхає голову. Вона не встигла відрубати голову, лиш вухо відрубала. Він витяг голову та й утік. А вона вже до ранку не спала. На другий день приїхали батьки і побачили, що вона зробила.</p>
	<p>— Якби я це не зробила, вони б мені це зробили, — сказала дівчина. Нескоро, через два-три місяці, приходи її сватати той, що вона йому вухо відтяла. А шапку тримає на голові і прикриває те місце, де відтяте вухо. Вона відійшла та й каже тихо батькови:</p>
	<p>— Я не йду за него, бо це з тої банди, що я порубала. Не піду за него.</p>
	<p>Та й не пішла дівчина за злодія. А батько їй каже:</p>
	<p>— Як ти не йдеш за того, то йди за сусідського парубка. А вона каже:</p>
	<p>— Я його ніколи не бачила.</p>
	<p>— Іди ввечері до того дядька та й побачиш.</p>
	<p>Забігає вона ввечері, а там вечеряють. Той дядько, його жінка й парубок сидять і їдять. Дівчина каже:</p>
	<p>— Добрий вечір!</p>
	<p>— Доброго здоровля.</p>
	<p>— Ситний стіл вам.</p>
	<p>— Просимо до стола.</p>
	<p>Вона сіла й вечеряє разом з ними. Повечеряли, дівка забрала все зі стола, помила, попрятала. А той чоловік каже:</p>
	<p>— Оце, жінко, була б нам невістка добра. Ідеш, дочко, нам невісткою?</p>
	<p>— Можу бути.</p>
	<p>А парубок раз — та й вийшов з хати. Вона й каже:</p>
	<p>— Та як я буду вам невісткою, як парубок пішов?</p>
	<p>— Я його вкличу. Він возьме тебе. Ану йди сюди, сину! Увійшов хлопець та й каже:</p>
	<p>— Та як, тату, я маю женитися, як я ще рік маю в кістці сидіти? Я ж зачарований.</p>
	<p>А дівка йому:</p>
	<p>— То нічого, що ти зачарований. Я піду за тебе. Прийшла додому і сказала татови й мамі:</p>
	<p>— То гарний хлопець, я піду за него заміж.</p>
	<p>Пішов тато, і договорилися, що через недільку буде свадьба. І звінчалися, і зосталася вона там жити.</p>
	<p>Пожили вони там місяць чи два. Помер дід, померла баба, лишилися вони обоє. І кличуть їх то на весілля, то на хрестини, то на бай. Треба йти, а вона не має з ким іти, бо він цілий день сидить у кістці з товарячої голови. Аж ввечір виходи. Вона думає: «Що ж я маю робити?» Пішла до одної баби та й розказує свою біду.</p>
	<p>— Така, бабко, біда. Мій чоловік у кістці сидить, і я не маю з ким на весілля піти.</p>
	<p>А бабка каже:</p>
	<p>— Як він вилізе з тої кістки, ти вкинь її в піч і спали, і він уже більше не буде залазити в кістку.</p>
	<p>Послухала вона ту бабку і так і зробила. Напалила сильно в печі. Він виліз з кістки, пішов з хати, а вона кинула кістку в піч. Кістка згоріла, а він входи до хати.</p>
	<p>— Нащо ти це зробила?</p>
	<p>— Я того так зробила, щоб я вдень мала з ким піти на весілля або на хрестини.</p>
	<p>— Треба було почекати ще два місяці, і я був би вже не залазив у кістку. А тепер я й тебе заклену. Я наб’ю на тебе обручі і піду в світ. Коли найдеш мене і я покладу на тебе свою руку, аж тоді ти народиш сина, і я буду жити з тобою.</p>
	<p>Набив він на неї обручі і сам забрався. А їй дома не сидження. Бере вона в сумку харчів і ті подарунки, що він їй дав — перстень і годинник, — і пішла шукати його.</p>
	<p>А він пішов аж у другу державу — там найшов собі жінку і жиє.</p>
	<p>Вона йшла, може, два-три місяці, поки попала в ту державу, де він жив. Підійшла до широкої річки. А там жінка пере сорочки.</p>
	<p>— Добрий день!</p>
	<p>— Доброго здоровля. А та жінка питає:</p>
	<p>— Куди ти, доню, йдеш?</p>
	<p>— Іду шукати свого чоловіка.</p>
	<p>— Я знаю, де твій чоловік. На тобі цю хустинку. Махнеш нею — зробиться тобі міст. І зайдеш до того дому, де жиє твій чоловік.</p>
	<p>Махнула вона хустинкою, зробився міст, і дорога привела її аж до того дому, де жив її чоловік. А та паня, що з її чоловіком жила, подивилася в вікно і побачила її. Побачила в неї на руках перстень і годинник золотий, а на голові — платок дорогий. Каже вона наймичці:</p>
	<p>— Піди до тої жінки і спитай, що вона хоче за ті речі — хустинку, годинник і перстень.</p>
	<p>Наймичка вийшла та й питає:</p>
	<p>— Що ви хочете за хустинку, перстень і годинник?</p>
	<p>— Я лиш хустинку можу дати, щоб з паном одну ніч переночувати. Наймичка пішла до пані і сказала це. Пані догадувалася щось. Та й каже:</p>
	<p>— Іди й скажи, най переночує з паном. Але влий йому до чаю морних крапель.</p>
	<p>— Добре, — каже наймичка.</p>
	<p>Дала йому наймичка чаю з морними краплями. Він випив і заснув. А паня взяла від жінки платок і впустила її до тої кімнати. Зайшла вона й каже:</p>
	<p>— Іване, вдар мене, най я ослободюся.</p>
	<p>А він спить і не чує. Та рано її вигнала, і він не знав, що коло його жінка була. А та знов підослала до жінки наймичку.</p>
	<p>— Іди спитай, що та прошачка за годинник хоче. Прийшла до неї наймичка та й питає:</p>
	<p>— Що за годинник хочете?</p>
	<p>— Так само. З паном переночувати. А паня каже:</p>
	<p>— Забери в неї годинник, а йому дай чаю з морними краплями.</p>
	<p>Наймичка так і зробила. А ввечір запустила жінку до чоловіка. Вона каже:</p>
	<p>— Іване, вдар мене, най я слободна буду.</p>
	<p>А він спить і нічого не чує. Мертвим сном спить. На третій день жінка знов підійшла до хати. На пальці золотий перстень. Паня каже наймичці:</p>
	<p>— Ану йди спитай її, що вона хоче за той перстень.</p>
	<p>А вона вже подумала: «Тут щось є, що я з ним не можу поговорити». Та й каже наймичці:</p>
	<p>— Ти зроби, щоб я з паном поговорила, то я тобі в два рази більше заплатю.</p>
	<p>Наймичка каже:</p>
	<p>— Добре, будете говорити.</p>
	<p>І не дала йому морних крапель. Пан пішов у свою кімнату спати, а наймичка запустила до него ту жінку. Вона й каже:</p>
	<p>— Іване, вдар мене, і я ослободюся.</p>
	<p>А він як учув її голос, та й прокинувся. Вдарив її правою рукою. Обручі полопалися, і вона народила сина. І побачив він, що то його законна жінка. Взяли вони дитину, взялися за руки та й пішли в свої краї. Прийшли додому і ще й сьогодні там жиють.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Василівці, Сокирянського району, Чернівецької області 29 грудня 1985 року Боднар Гаврило Тимофійович (1914 року народження)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Буковини/">Фольклор Буковини</a></li>
	</ul>
</footer>
<!--#include virtual="/-/inc/general__page_end.inc" -->
