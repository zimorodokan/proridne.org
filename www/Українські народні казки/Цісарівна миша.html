<!--#include virtual="/-/inc/general__page_start.inc" -->
<title>Цісарівна миша ☼ Українська народна казка ☼ Народна творчість</title>
<meta name="Description" content="Українська народна казка Гуцульщини «Цісарівна миша» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Цісарівна миша.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Цісарівна миша <br><span class="article__headerDescription">Українська народна казка Гуцульщини</span></h1>
	<p>Був собі чоловік та й жінка. Та й дуже файно вони собі жили. Але жінка вмерла, а чоловік лишився з трьома хлопчиками. Всі три вже з армії вийшли. Два в поле їздять, а оден дома їсти варить. А ті два зачали з него сміятися, на сміх його брати, що він нічого не робить, лиш коло печі. Зачали казати:</p>
	<p>— Ти наш Попелюх.</p>
	<p>Тато дав їм по золотому яблучкови. І сказав:</p>
	<p>— Ідіть собі заручіть дівчата. І най вони вам дадуть по вишитій золотій платниці, най я вижу, які вони будуть швалі. Беріть по коневи, сідайте собі на коні й їдьте.</p>
	<p>Ті два взяли молоді коні, а йому лишили слабу кобилу на трьох ногах, Нім&nbsp;<sup>*</sup> цей піч обрядив, а ті поїхали. Пішов він до стайні, взяв ту кобилу за кантар&nbsp;<sup>*</sup> та й пішов з нею в ліс. Браття прийшли додому, а тато каже:</p>
	<p>— Наш Попелюх пішов з кобилою в ліс.</p>
	<p>А він зайшов у ліс, кобилу веде за капейстру&nbsp;<sup>*</sup>, а то яблучко держить у руці. Дивіться він, а то така велика купа лому&nbsp;<sup>*</sup>. А кобила сіпнула, і яблучко впало в той лім.</p>
	<p>А то не був лім. То столиця проклятого цісаря перекинулася на купу лому, а цісарева донька — на миш. Попелюх зачав той лім розкидати. Шукав яблучка. Та й найшов двері. І ввійшов він до палати. В одні двері, другі й треті пішов. Нікого в хаті нема. Є меблі, є все добро. І лиш одна мишка бігає. А він сперся на стіл та й думає.</p>
	<p>— Попелюху, — каже Мишка, — що ти думаєш?</p>
	<p>— Нас є три браття. Тато дав нам по золотому яблучкови, аби ми заручили дівчата. А я взяв кобилу-каліку на трьох ногах. Зашпоталася вона, сіпнула мені руку, і яблучко впало в цей лім. І я не можу його найти.</p>
	<p>А Мишка каже:</p>
	<p>— Попелюху, яблучко в мене. Видиш? Та й що ти хочеш?</p>
	<p>— Тато сказав, аби ми собі заручили дівчата. І аби ті дівчата вислали йому по платині вишитій. А ти мені це не даш.</p>
	<p>А вона каже:</p>
	<p>— Приходь до мене. Що тобі треба, я тобі все дам. Ців-ців-ців. Як зцівкала вона, прибігли шість мишок.</p>
	<p>— Одні — за полотном, другі — за шовком, треті — за иглами! І зараз би мені був рушник, шовком вишитий! А ти, Попелюху, їж і пий. На столі є все, що потребуєш.</p>
	<p>Він їсть і п’є. А в якийсь час приносить вона йому вишитий рушник. Тато казав хустинки принести, а це дорогий рушник. Упакувала вона файно той рушник у папір і дала йому. А яблучко не дає.</p>
	<p>— Іди до тата. Що тато скаже тобі принести, приходь до мене й кажи. Я тобі все дам.</p>
	<p>І він пішов додому. Приходить, а ті два брати дома. Та й сміються.</p>
	<p>— Попелюх у ліс ходив. Що він татови принесе?</p>
	<p>А він подає татови рушник, вишитий шовком. Усі з цего дуже чудувалися.</p>
	<p>Каже тато до Попелюха і до його братів:</p>
	<p>— Ідіть до своїх наречених і принесіть мені по колачеви. Чи вміють вони колач спекти?</p>
	<p>Знов іде Попелюх у ліс. Прийшов до Мишки, а вона питає:</p>
	<p>— Чого ти так засумувався, Попелюху?</p>
	<p>— Тато сказав, аби ми від своїх наречених принесли по колачеви. Хоче знати, чи вміють пекти.</p>
	<p>— Не журися, Попелюху, все буде добре, лиш мене слухай. Зацівкотіла, збіглися мишки. Одна за цукром побігла, друга — за мукою, третя — за дріжджами. Все принесли, що треба до колача.</p>
	<p>— Спечіть мені два колачі, — сказала вона.</p>
	<p>За короткий час вносять два колачі. Спечені, готові. І вона дає ті колачі Попелюхови. Оден на дорогу, аби собі їв, а оден упакувала файно.</p>
	<p>— Неси до тата. А як знов щось треба буде, би прийшов до мене.</p>
	<p>А брати так його визирають. Що він принесе? Вони вже принесли свої колачі. А він приніс свій і віддав татови. Вони дивувалися. Що це є? Вони його мали за дурного.</p>
	<p>Тепер тато каже:</p>
	<p>— Ідіть приведіть мені своїх дівчат. Най я вижу, які в мене будуть невістки.</p>
	<p>А він кобилу за капейстру та й пішов у ліс. Приходить туди та й задумався. А Мишка питає:</p>
	<p>— Чого ти задумався, Попелюху? — А він каже:</p>
	<p>— Так і так, тато каже, би ми наречених привели.</p>
	<p>— Все буде добре, — каже вона, — лиш слухай, що я тобі буду казати, і так роби.</p>
	<p>Він каже:</p>
	<p>— Мені тато сказав, аби я тебе привів.</p>
	<p>Вона зацівкотіла, та й прийшло шість мишок. Він подивився, а то вже їде запряжений парою коней фіякір&nbsp;<sup>*</sup>, і вона сидить собі в фіякрі. А мишок нема.</p>
	<p>А то була дочка проклятого цісаря. Вона сказала до него:</p>
	<p>— Ходім до мене.</p>
	<p>А то вже нема купи лому, лиш камениця царська. Утворили каменицю, зайшли до середини, а там таке добро. Вже перетворилася купа лому на цісарську столицю.</p>
	<p>Бере вона три скрині і набирає всього, би привезти до тата почесного&nbsp;<sup>*</sup>. Одну скриню набиває медівниками. Друга скриня — на тата стрій увесь. Третя скриня — дарунки братам та їх жінкам. Позамикала скрині і закликала сторожа двору. Попелюха збирає на царського зятя, усе царське на ньому. Кобилу присилюють до фіякра ззаду, аби вона собі йшла. Віддала сторожеви ключі. І сідають собі обоє в фіякір і їдуть.</p>
	<p>Їдуть лісами до тата. А брати з жінками поприходили. Уже якраз сіли за стіл. А тато ще стоїть збоку. Та лиш дивиться в ліс, на ту стежечку, по якій Попелюх має надійти. Дивляться, а то їде фіякір. І їде царівна і царський син з нею. Зібрані у все царське. Приїздять на подвір’я. Уже ніхто нічого не каже, лиш думають: «Що це є?». Де вони сподіваються, що це Попелюх приїхав? Попелюх навіть скрині до хати не ніс. Вона сказала:</p>
	<p>— Дайте мені чоловіка, щоб заніс, я заплачу. Аби мій наречений не брав тяжкого.</p>
	<p>Поносили до хати скрині. Гості повиходили з-за стола, як це все уздріли. Тоді вона сказала:</p>
	<p>— Сідайте всі за стіл.</p>
	<p>А тата Попелюхового убрала у все царське. Та й братів так зібрала. І невісток, жінок братів. Та й сіли за стіл, їли, пили, набувалися.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__footnotes">
			<p><sup>*</sup> Нім — поки.</p>
			<p><sup>*</sup> Канта́р — вуздечка.</p>
			<p><sup>*</sup> Капе́йстра — вуздечка.</p>
			<p><sup>*</sup> Лім (род. лому) — хмиз.</p>
			<p><sup>*</sup> Фія́кір — бричка.</p>
			<p><sup>*</sup> Поче́сне — дарунки, що їх підносить молода під час весілля рідні молодого.</p>
		</div>
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Село Пістинь, Косівського району, Івано-Франківської області 25 травня 1987 року Третяк Марія Николаївна (1903 року народження)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Гуцульщини/">Фольклор Гуцульщини</a></li>
	</ul>
</footer>
<!--#include virtual="/-/inc/general__page_end.inc" -->
