<!--#include virtual="/-/inc/general__page_start.inc" -->
<title>Про лихого царя і доброго принца ☼ Українська народна казка ☼ Народна творчість</title>
<meta name="Description" content="Українська народна казка Гуцульщини «Про лихого царя і доброго принца» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Про лихого царя і доброго принца.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Про лихого царя і доброго принца <br><span class="article__headerDescription">Українська народна казка Гуцульщини</span></h1>
	<p>Колись давно була війна. І один цар був на війні, і вбили його там. Лишилась цариця, молода, дуже файна, волос чорний. І мала вона хлопця, що було йому шість років. Прийшло вороже військо, сказали їй, би вона віддалася. То буде далі царицею, але вже з другим чоловіком. Вона сказала, що не піде ні за кого. А той жених сказав:</p>
	<p>— Як не підеш, то я тобі заподію страшну смерть.</p>
	<p>Сказав, що він її живу спалить на вогни. Хлопчик клякав на коліна і просив його, би маму не нищив. Але він не хотів того слухати і маму знищив, а сам став царем. А хлопець ріс.</p>
	<p>Коли той хлопець виріс на великого, цей цар собі подумав: «Він виросте, збере військо і мене вб’є. І буде царем він, а не я».</p>
	<p>А в другого царя за морем була файна дівка, золотоволоса принцеса. І хто туди їхав її сватати, то кожного вбили, не вернувся ніхто. І цей цар подумав собі, що добре було б, якби хлопець поїхав туди свататися. Там його вб’ють, а він, цар, буде далі правити державою. І каже хлопцеви:</p>
	<p>— Тобі пора женитися. Їдь до того царя по золотоволосу принцесу.</p>
	<p>Усідлав він білого коня, дав йому цар тайстру грошей і вирядив у дорогу.</p>
	<p>Їде він і найшов по дорозі велику купу мурашок. І об’їхав їх, аби не розтолочив, і поїхав далі. Їде, дивиться, а лис тягне якусь птаху. І чує, як пташенята в гнізді цівкотять, бо дуже голодні. Бо лис маму забрав. Дав пташенятам їсти і поїхав далі.</p>
	<p>Приїхав він до моря, а там два чоловіки ймили золоту рибку. І не годні поділитися. А принц каже:</p>
	<p>— Продайте цю рибку мені, я вам файно заплачу.</p>
	<p>І дав їм за ту рибку тайстру грошей. Вони були дуже задоволені. А коли дали йому рибку, він її кинув у море. І питав тих людей:</p>
	<p>— То ваш човен чи державний? Чи ви би його не заміняли мені на коня?</p>
	<p>А вони сказали, що то їх, і з охотою заміняли за коня. Сів він на той човен і поїхав на другий бік моря. Приїхав, дивиться, а на березі моря граються десять дівчат. Межи ними принцеса, але він не годен знати, котра з них принцеса, бо то всі однакі і всі однако вбрані. Тоді вийшла стара мама принцеси і каже:</p>
	<p>— Чого ти хочеш, що ти тут шукаєш?</p>
	<p>— Я хочу женитися. Мені треба принцеси. Вона каже:</p>
	<p>— Аби ти завтра приніс мені з роси намисто, бо вона не може без того намиста віддаватися. А коли не принесеш, то не жиєш.</p>
	<p>Уже не один через то намисто додому не вернувся.</p>
	<p>А вночі приходять мурашки, ті, що він їх обійшов, і кажуть:</p>
	<p>— Принце, вставай, ми тобі рядок&nbsp;<sup>*</sup> зрихтуємо.</p>
	<p>І принесли йому то намисто з роси, і він поніс його принцесі. А мама принцеси сказала йому рано:</p>
	<p>— Іди на дно моря і принеси перстень. Дівка не має перстеня, а без перстеня шлюб не може бути.</p>
	<p>Пішов він другої ночі над море, а рибка золота, та, що він купив і життя їй дарував, припливла до берега і винесла йому перстень. І він відніс перстень принцесі. Вони дуже здивувалися, її батьки, що він так усе має. І сказав цар, тато принцеси:</p>
	<p>— Принцеса завтра буде твоя, але принеси мені води живої й мертвої.</p>
	<p>Коли він увечері ліг спати, прилетіли дві птахи й питають:</p>
	<p>— Царевичу, що тобі зробити? А він сказав:</p>
	<p>— Мені треба води живої й мертвої. Може, ви знаєте, де вона?</p>
	<p>— Ми не знаємо, але шукатимемо. І принесли йому воду.</p>
	<p>Рано він поніс ту воду до царя. А цар сказав:</p>
	<p>— Весілля буде в тебе. їдемо разом на весілля.</p>
	<p>І поїхали разом до його держави на весілля. Приїхали вони туди, а той цар як уздрів, що така файна княгиня, то сказав, що вона буде належати йому, а не цему принцови. А принца вбити.</p>
	<p>Хлопця вбили, а княгиню&nbsp;<sup>*</sup> взяв собі той цар і не пускав її. Не давав навіть подивитися на неї. А коли принца ховали, вона просила, би й вона пішла подивитися на похорон. Пустили її, і вона вилляла на того мерця всю живу воду. І він ожив. А старий відобрав від неї воду і вилляв на себе. Але він не знав, що то мертва вода, думав, що то жива. І вилляв її на себе, і помер. А молоді поженилися, і принц став царем.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__footnotes">
			<p><sup>*</sup> Рядо́к — тут: низка (про намисто).</p>
			<p><sup>*</sup> Княги́ня — тут: наречена.</p>
		</div>
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Село Долішній Спас, Косівського району, Івано-Франківської області 31 жовтня 1987 року Стовп’юк Анна Лук’янівна (1903 року народження)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Гуцульщини/">Фольклор Гуцульщини</a></li>
	</ul>
</footer>
<!--#include virtual="/-/inc/general__page_end.inc" -->
