<!--#include virtual="/-/inc/general__page_start.inc" -->
<title>Як бідний гуски ділив ☼ Українська народна казка ☼ Народна творчість</title>
<meta name="Description" content="Українська народна казка Полтавщини «Як бідний гуски ділив» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Як бідний гуски ділив.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Як бідний гуски ділив <br><span class="article__headerDescription">Українська народна казка Полтавщини</span></h1>
	<p>Працював у пана один бідний селянин. Одного разу приходить він до пана в світлицю і каже:</p>
	<p>— Пане, завтра я не вийду на роботу.</p>
	<p>— Чому?</p>
	<p>— Завтра мої іменини.</p>
	<p>— Добре, — відповідає пан. — але вдосвіта прийди до мене. Я маю першим тебе привітати на твої іменини. Приходь із жінкою.</p>
	<p>Наступного дня встав Іван раненько та й іде до панського маєтку. Пан ще в ліжку.</p>
	<p>— Пане, нині мої іменини, — нагадує чоловік.</p>
	<p>— Ну, Іване, я цілу ніч думав, як тебе поздоровити. Іди до стайні та й візьми собі яку хочеш корову. Це й буде мій подарунок. Але пам’ятай, що такого-то числа мої іменини, то й ти мене щоб привітав.</p>
	<p>Приходить той день. Іван дружині каже:</p>
	<p>— Жінко, треба спекти гуску, підемо вітати пана.</p>
	<p>Приніс Іван гуску, кладе панові на стіл та й говорить:</p>
	<p>— Щоб ви були такі ситі, здорові, як ця гуска.</p>
	<p>— Добре, Іване, — каже пан. — але нас шестеро. Поділи нас так, аби кожному однаковий шматок був.</p>
	<p>Бідняк ділить гуску на шість кусків і примовляє:</p>
	<p>— Панові даю голову, бо пан — голова дому, пані — шию, аби трималася панської голови, паничам даю ноги, аби бігали за дівчатами, панянкам — крильця, аби підлітали в танці, а тулубище з’їсть сам Іванище.</p>
	<p>Поділив гуску і дістав від пана ще одну корову в подарунок. А Іванів рідний брат був багатий. Його зацікавило, за що пан дарує бідняку корови. Іван йому й розказав:</p>
	<p>— Першу корову дав мені пан на мої іменини, а другу за те, що я з гускою ходив вітати його на іменини.</p>
	<p>Через рік багач каже жінці спекти п’ять гусок. Жінка спекла, він бере і йде вітати пана. Поздоровив. А пан каже:</p>
	<p>— Нас шестеро. Поділи порівну.</p>
	<p>Почухався багач: «Чого я шість гусок не взяв?»</p>
	<p>Почав смажені гуски ділити. І так, і сяк, та нічого не виходить. А пан говорить:</p>
	<p>— Поклич краще брата, хай він поділить.</p>
	<p>Прийшов Іван та й починає ділити:</p>
	<p>— Пан, пані й одна гуска, то буде троє, два паничі й одна гуска, то буде троє, дві панянки й одна гуска, то буде троє. А дві гуски та Іван, то теж буде троє.</p>
	<p>Пан каже до багатого брата:</p>
	<p>— Бачиш, дурню, як треба ділити. Ти порізав гусей, бо хотів п’ять корів, а дістанеш п’ять різок по спині. А ти, Іване, бери третю корову, щоб був господарем.</p>
	<p>Певне, той пан був добрий, але таких панів і в казках мало було.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>54 (4652). Як бідний селянин гуси ділив. СУС 1533. Записала Крят Ольга Іванівна 2008 року. Сова Тетяна Іванівна (1917). Полтавська область, Лохвицький район, Криниця</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Полтавщини/">Фольклор Полтавщини</a></li>
	</ul>
</footer>
<!--#include virtual="/-/inc/general__page_end.inc" -->
