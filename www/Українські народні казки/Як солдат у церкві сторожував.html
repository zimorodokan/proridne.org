<!--#include virtual="/-/inc/general__page_start.inc" -->
<title>Як солдат у церкві сторожував ☼ Українська народна казка ☼ Народна творчість</title>
<meta name="Description" content="Українська народна казка Гуцульщини «Як солдат у церкві сторожував» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Як солдат у церкві сторожував.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Як солдат у церкві сторожував <br><span class="article__headerDescription">Українська народна казка Гуцульщини</span></h1>
	<p>Був у жінки хлопець і пішов служити до війська. Хлопець служив, а в царя вмерла дочка. Цар зробив домовину і поклав її в церкві коло престолу. І давав до церкви солдатів сторожувати. Солдата заперли на ніч сторожувати, а щось його там уночі з’їло. Втворили рано церкву — солдата нема, лиш оружіє з него та й мундур. Тоді солдати до царя:</p>
	<p>— Цего солдата щось з’їло.</p>
	<p>Давали до церкви на ніч другого солдата, третього, давали до сорок, і кожного з’їло. І дійшло до цего хлопця, що в мами був оден. Посилають на сторожування до церкви і його.</p>
	<p>Пішов той хлопець у місто. Ще най подивиться, що в місті, бо вже знав, що його з’їсть щось також. Іде він, дивиться, сидить дідик на стільці і кличе його до себе. Він приходить, і каже йому дідик:</p>
	<p>— Чо’ ти такий сумний? А він каже йому:</p>
	<p>— Що ви мені порадите?</p>
	<p>— Та може, щось пораджу. Скажи, чо’ ти такий сумний? А солдат йому відповідає:</p>
	<p>— Я служу в армії. А в царя вмерла дочка. Цар поклав її в домовину в церкві коло престолу. І посилає солдатів сторожувати. Сорок хлопців уже щось з’їло в церкві, а я сорок перший іду цеї ночі. Та й мене щось з’їсть.</p>
	<p>А дідик сказав:</p>
	<p>— Не бійся. Я тебе пораджу, що ти маєш робити. Поведуть тебе до церкви та й запруть там. Меш сторожувати коло домовини до півдванадцятої години, а в півдванадцятої підеш на хори. Тоді вилізе вона з домовини і піде шукати тебе попід престоли і по захрестію. Вона дійде до хорів і вернеться, і ляже в домовину. А ти злізеш і меш сторожувати до рання. Прийдуть рано солдати, утворять церкву, а ти будеш живий.</p>
	<p>Пішов солдат на сторожування в церкву і сторожує до півдванадцятої. А в півдванадцятої пішов на хори. Вона вийшла з домовини і пішла по захрестію. А відти поза престол — його там не було. Вона пішла на хори, але не дійшла, і минула дванадцята година, вона ся вернула та й лягла в домовину. А він зліз з хорів і сторожував до рання. Прийшли солдати, а він живий.</p>
	<p>Сказали цареви, а цар сказав, що як він живий зостався, то буде йти сторожувати другу ніч. Зажурився він і пішов у місто дідика шукати. Приходить д’дідикови, а дідик каже:</p>
	<p>— Як було?</p>
	<p>Він розказав, як було, та й каже:</p>
	<p>— Вони сказали мені, аби я ще й другу ніч ішов. Дідик сказав йому:</p>
	<p>— Не журися, я тебе пораджу. Як тебе запруть у церкві, будеш сторожувати до півдванадцятої. Але би ти на хори вже не йшов, би сховався у захрестію. А вона вийде з домовини і піде просто на хори, там, де ти був сночі. Буде шукати тебе попід престіл. І прийде та година, і вона ляже знов у домовину. А ти підійдеш ід’ній і будеш сторожувати до днини.</p>
	<p>Солдат послухав це і на вечір знов пішов у церкву сторожувати. Прийшла півдванадцята, і солдат сховався в захрестію. А вона встала, пішла на хори, пошукала, пішла попід престол, пошукала — його нема. І вона знов лягла в домовину. А солдат вийшов з захрестія і сторожував до рання. Рано солдати прийшли, а сторож живий. Солдати до царя:</p>
	<p>— Солдат живий.</p>
	<p>А цар сказав, що буде ще третю ніч сторожувати. Солдат зажурився і знов пішов у місто шукати дідика. Прийшов ід’дідикови, а дідик сидить на стільці, усміхається і каже:</p>
	<p>— А як було?</p>
	<p>І він розказав усе, як було.</p>
	<p>— ...Та що з того, коли вони сказали, би я ще на третю ніч ішов. А дідо сказав:</p>
	<p>— Нічого, я тебе пораджу ще й на третю ніч. Тебе запруть до церкви, меш сторожувати до півдванадцятої, сховаєшся під престіл коло неї самої, коло домовини. Вона встане і піде шукати тебе на хори, по захрестію, а ти за той час ляжеш у домовину, там, де вона лежала. Ти меш лежати в домовині, а вона буде шукати — тебе не буде. Вона прийде та й стане перед тобою. А ти будеш казати до неї з домовини: «Всяке диханіє хвалить бога». І меш казати це багато разів, поки вона не обізветься.</p>
	<p>Солдат послухав діда, пішов на вечір до церкви, і солдати заперли його там. Сторожував коло домовини до півдванадцятої години, а тоді сховався під престіл коло домовини. А вона встала з домовини, шукала по захрестію, по хорах — його не було. А він за той час ляг у домовину. Вона стала перед ним, а він зачав ї’ казати, що «всяке диханіє хвалить бога». Вона нічого не казала за першим разом і за другим. Сказав він третій раз, і вона заговорила. Тоді він спитався:</p>
	<p>— А чого ти вмерла? А вона відповіла:</p>
	<p>— Я мала хлопця. Хлопець мене покинув, і я зажурилася. І щось мене замордувало.</p>
	<p>Прийшла дванадцята година, встав він із домовини і вже вони обоє ходили по церкві. А рано солдати церкву утворили — вони обоє живі. Тоді солдати т’цареви:</p>
	<p>— Солдат живий і ваша дочка жива!</p>
	<p>І тоді старий цар кличе його до себе і кладе його за царя. Іде солдат з царевою дочкою у місто до того дідика. А дідик йому сказав:</p>
	<p>— Тепер женися. Це буде твоя жінка і меш царювати. Але поведи її на вулицю і дай ї’ по голові. Череп з голови злетить, а крови не буде ні грама. І з голови їй випаде, як яйце, злий дух. Поставиш їй на голову череп, і голова буде, як була. І скаже вона: «Ох як мені тепер легко. Я тепер твоя жона буду».</p>
	<p>І він так зробив, і з нею оженився. І щасливо вони жили.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Уторопи, Косівського району, Івано-Франківської області 9 червня 1987 року Ласійчук Анна Петрівна (1921 року народження)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Гуцульщини/">Фольклор Гуцульщини</a></li>
	</ul>
</footer>
<!--#include virtual="/-/inc/general__page_end.inc" -->
