<!--#include virtual="/-/inc/general__page_start.inc" -->
<title>Як чоловік свого кума і зрадливу жінку покарав ☼ Українська народна казка ☼ Народна творчість</title>
<meta name="Description" content="Українська народна казка Гуцульщини «Як чоловік свого кума і зрадливу жінку покарав» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Як чоловік свого кума і зрадливу жінку покарав.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Як чоловік свого кума і зрадливу жінку покарав <br><span class="article__headerDescription">Українська народна казка Гуцульщини</span></h1>
	<p>Давно було так, що служили при війську по двадцять років. Вислужив один жовнір двадцять років і дістав за службу три червінці плати. А він служив при козаках, при конях. Іде він додому і повертає до одного діда. Про того діда говорили, що він знає щось мудре сказати. Дав він дідови один червінець, і дідо сказав йому:</p>
	<p>— Підеш дорогою і прийдеш до води. Перейди кладку, і на тім боці аби-с ходив дві-три годині. Щось побачиш.</p>
	<p>А він каже:</p>
	<p>— Діду, кажіть мені ще щось.</p>
	<p>— Дай ще один червінець.</p>
	<p>Дав він дідови ще один червінець. А дідо каже:</p>
	<p>— Прийдеш додому і будеш великим багачем. Аби-с все добре ховав, що будеш мати, і нікому не вірив.</p>
	<p>— Діду, та скажіть мені ще щось.</p>
	<p>— Дай ще один червінець.</p>
	<p>— Та я лиш один маю.</p>
	<p>— Дай. Та й так зайдеш додому. Люди тобі по дорозі дадуть їсти. Дав йому жовнір і третій червінець.</p>
	<p>— Аби-с жінці і нікому іншому нічого не вірив. Що тобі будуть казати, то все буде брехня.</p>
	<p>Жовнір добре набрав собі в голову, що дідо казав. Перейшов він на той бік річки, стоїть, дивиться. Іде вода велика і несе дерево, великі колоди пливуть рікою.</p>
	<p>А в тих селах стояло військо і маневри проходили. І генерал, великий пан, запакував свій мундур, поклав на коня і хоче з конем на той бік переплисти. І тут надійшло дерево, його з коня скинуло і він ся втопив. А кінь переплив на той бік.</p>
	<p>Жовнір умів по-військовому кликати коня. Зачав кликати та й коня злапав. Подивився до пакташі, а там генералове вбрання і повно грошей. Він закинув ногу на коня і поїхав додому.</p>
	<p>А вдома в него нема ніякої родини, лиш одна сестра. Він каже до шваґра:</p>
	<p>— Ти не кімуеш, де задовжився пан, аби продавав землю та й хату?</p>
	<p>— Кімую, — каже.</p>
	<p>Пішли вони до того пана, і купив він кавалок поля і забудову. І став там ґаздувати. І вже він багатий, вже й сестрі трохи поміг. Шваґер найшов йому на другім селі у віта файну дівчину. І маєток добрий у неї. Оженився він і ґаздує.</p>
	<p>І приходить до него кум.</p>
	<p>— Куме-брате, дай мені конини повезти в млин.</p>
	<p>Коня, що він на нім приїхав, він лиш у стайни тримає і файно його годує. Не дай Боже його до роботи брати. І мундур генеральський теж ховає, би ні жінка і ніхто інший не знав, що він його має. Він дідового слова тримається.</p>
	<p>І дав він кумови кобилу жеребну, що мала бути з лошатком. Най кум повезе собі мливо в млин. А кум приїхав під горб, став кобилу бити, і кобила вжеребилася. А він лоша кинув у корч та й каже: «Буде в кума ще друге лоша».</p>
	<p>А ґазда іде за ним назирці корчиками і дивиться, і слухає, що цей робить і говорить. Та взяв те лошатко в мішок, приніс т’хаті і сховав. Хоче кумови при нагоді показати. Приїхав кум зо млина та й каже:</p>
	<p>— Куме, ваша кобила лошатко скинула.</p>
	<p>— Нічого, буде в мене друге лоша.</p>
	<p>А в віта на другім селі віддається молодша дочка. І просить, щоб вони приїхали на весілля. Бо сестра буде вінок шити. А він сказав, що на весілля не піде, бо не має як господарку на одні слуги лишити. На весілля поїхала жінка з дитиною та й слуга-фірман. Дитина ще маленька. Поїхали вони, а ґазда ввечір збирається в мундур офіцерський, сідає на того воєнного коня і їде на весілля й собі. Приїхав там, а його не пізнають.</p>
	<p>— Йой, такий до нас офіцер приїхав на весілля!</p>
	<p>Дали коня до стайні, файно дали йому їсти. А офіцера частують. Бере він жінку до танцю, гуляє з нею. І говорить:</p>
	<p>— Слухай, ти не пішла би зо мною до стодоли? Я б тобі добрі ґроші дав, аби ти мала сестрі на подарунок. Бо, може, чоловік тобі мало дав.</p>
	<p>І вона пішла з ним до стодоли, і там вони договорилися.</p>
	<p>А мама виходить за якийсь час та й говорить до неї знадвору:</p>
	<p>— Слухай, буде вже з паном гратися, дитина плаче. Та й вінок треба сестрі шити.</p>
	<p>Каже він до неї:</p>
	<p>— Іди винеси дитину до мене та й я буду її бавити. А ти вшиєш вінок та й прийдеш д’мені.</p>
	<p>Вона принесла дитину, поклала коло него та й лишила, а сама пішла сестрі вінок шити.</p>
	<p>А цей потискає на коні попруги. А стодола була вкрита соломою. Він ту стодолу запалив. Вітер віє, стодола горить, а він сів на коня і полетів з дитиною додому. Та пішов до другої хати і дитину сховав у людей, би ні слуги не виділи, ніхто. А сам розібрався — тихо!</p>
	<p>А десь коло полудня приїхав слуга та й жінка. Та й кум приходить, що кобилу позичав. А цей собі рубає довгий патик, аби мав чим бити.</p>
	<p>Він питає:</p>
	<p>— Де дитина?</p>
	<p>А кум зачинає йому брехати:</p>
	<p>— Куме-брате, стався у нас випадок...</p>
	<p>— Що за випадок?</p>
	<p>— У хаті співали-галакали. А твоя жінка лягла в стодолі з дитиною, би дитина собі в спокою спала...</p>
	<p>Бреше, бреше, й ґазда нарешті каже:</p>
	<p>— Жінко, йди до тої хати та внеси горівки, би ми з кумом випили. А до кума каже:</p>
	<p>— Нічого, куме, ми ще молоді, діти ще в нас будуть.</p>
	<p>Пішла вона до тої хати по горівку, а там дитина. Дитина її згоріла і дитина є тут! Що це є? Вона спудилася, закричала. Кум побіг до тої хати, а ґазда витягає лоша. Та бере в руки бука. Вони виходять — жінка, теща й кум, а він каже:</p>
	<p>— Видиш, куме, це лоша?</p>
	<p>Та кума б’є, а б’є! А тоді обертається до тещі та б’є тещу.</p>
	<p>— Ви знаєте, — каже, — що дочка ваша має чоловіка? їй не треба офіцерів. Чоловік дав їй грошей, кілко треба.</p>
	<p>Тоді обертається та б’є жінку.</p>
	<p>— Ти чого за офіцером пішла?!</p>
	<p>І більше нікого вона не мала, тілко чоловіка. І вже нема куди їхати. Вже байці конець.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Текуча, Косівського району, Івано-Франківської області 20 березня 1983 року Біланюк Никола Іванович (1902 року народження)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Гуцульщини/">Фольклор Гуцульщини</a></li>
	</ul>
</footer>
<!--#include virtual="/-/inc/general__page_end.inc" -->
