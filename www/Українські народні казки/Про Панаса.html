<!--#include virtual="/-/inc/general__page_start.inc" -->
<title>Про Панаса ☼ Українська народна казка ☼ Народна творчість</title>
<meta name="Description" content="Українська народна казка Подніпров’я (Наддніпрянщини) «Про Панаса» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Про Панаса.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Про Панаса <br><span class="article__headerDescription">Українська народна казка Подніпров’я (Наддніпрянщини)</span></h1>
	<p>Не знаю, чи то правда, чи мо’ казка, а тільки жила в одному селі бідна вдова з сином. Були вони дуже бідні. Одного разу мати і каже сину:</p>
	<p>— Ще ік Різдву далеко, а у нас борошна на раз спекти. Піди, сину, в село: нині празник, то, може, хтось ізжалиться та позичить нам хоч трохи борошенця.</p>
	<p>Узяв Панас, так звали хлопця, мішок та й пішов попід селом. До кого не зайде — ніхто не хоче позичати, бо знають, що нічим буде віддавати вдові борг. Іде бідолаха та журиться. А попід дворами в празник молодіж на колодках гуляє. От парубки й гукають, щоб посміятися з хлопця:</p>
	<p>— Годі тобі, Панасе, з торбою попід селом старцювати, йди краще сюди та повесели нас. Мо’ яку побрехеньку зложи.</p>
	<p>Од цих слів вдовиному сину ще гіркіше стало. От він і каже:</p>
	<p>— Я б повеселив вас та й сам посміявся, та ніколи мені. Бачте, іду з мішком на ярмарок у сусіднє село, бо там свині дуже дешево продають — всього по п’ятаку.</p>
	<p>Як почули це хазяйські сини, то й дівок покидали на колодці да прожогом додому. Похапали кріпкі мішки, гроші і покатали наввипередки у сусіднє село. Прибігають, розпитують у людей, де дешеві свині, а ярмаркові тільки сміються.</p>
	<p>Сердиті парубки вернулися додому городами, щоб люди на них не показували, та й пішли до Панаса.</p>
	<p>— Ах ти сякий-такий! Нащо ж ти нас обдурив?</p>
	<p>— Я вас не дурив, ви самі просили, щоб я побрехеньку видумав. От тепер і радійте з неї.</p>
	<p>Соромно стало хазяйським синам, що нерозумно сміялися з бідності. Пішли по домівках да випросили у батьків чогось там на пожиток для Панаса і його матері. Так бідні люди і перезимували. А через рік хлопець постаршав і вже зміг щось там заробляти, щоб себе і матір прогодувать.</p>
	<p>Оце тобі моя казка і бубликів в’язка, і перепеличка, і золота копичка.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>228 (62002). Казка про Панаса. СУС 1920В. Записано 2009 року. Сім’яниста Харитина Дмитрівна. Черкаська область, Драбівський район, Левченки</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Наддніпрянщини/">Фольклор Подніпров’я (Наддніпрянщини)</a></li>
	</ul>
</footer>
<!--#include virtual="/-/inc/general__page_end.inc" -->
