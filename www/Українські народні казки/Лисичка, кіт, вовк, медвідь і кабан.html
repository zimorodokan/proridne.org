<!--#include virtual="/-/inc/general__page_start.inc" -->
<title>Лисичка, кіт, вовк, медвідь і кабан ☼ Українська народна казка ☼ Народна творчість</title>
<meta name="Description" content="Українська народна казка Про Тварин (звірів) «Лисичка, кіт, вовк, медвідь і кабан» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Лисичка, кіт, вовк, медвідь і кабан.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Лисичка, кіт, вовк, медвідь і кабан <br><span class="article__headerDescription">Українська народна казка про тварин</span></h1>
	<p>Біг кіт із села, а лисичка із лісу, да й повстрічались вони. Лисичка каже: «Здрастуй!» Кіт каже: «Здрастуй!» — «Як тебе зовуть?» — каже лисичка. — «Премудрий Соломон. А тебе?» — «Лисичка-вдовичка...» — «Жиймо вмісті». — «Жиймо». Построїли вони собі хатку да й живуть.</p>
	<p>Лисичка каже: «Премудрий Соломоне! Я бачила там облупили здохлого барана, ходімо приволочімо». Взяли пішли, приволокли да й їдять. Надходить вовк: «Одчини!» — «Утікай, пане Козловський, — каже лисичка, — бо вже Премудрий Соломон пана Барановського їсть, то ще й тебе із’їсть». Вовк злякався, побіг. Надходить медвідь: «Одчини!» — «Утікай, пане Кудлач, — каже лисичка, — бо вже пана Козловського їмо, то ще й тебе із’їмо». Медвідь злякався, побіг. Надходить дикий кабан: «Одчини!» — «Утікай, пане Риляч, бо вже Кудлача їмо, то ще й тебе із’їмо». Кабан злякався, побіг.</p>
	<p>Ото вже всі вони: вовк, медвідь і кабан зібралися вгурт та й кажуть: «Ходімо побачити Премудрого Соломона». Підходять до теї хатки — аж кіт їсть м’ясо та й кричить: «Ма-ло! Ма-ло! Мало!..» — «Гей, — кажуть, — утікаймо, бо каже, що ще й нас мало!» Злякались да й побігли далій да й кажуть: «У такій, — кажуть, — невеличкій хатці і сам, мабуть, невеличкий звіручка. Чи ж таки він нас поїсть? Ходімо. Ми таки його побачим... Позакопуймося, або під колодою ляжмо, да й будемо сидіти». Кабан закопався в землю да й хвостиком меле, медвідь вліз на дуба, а вовк під колодою лежить.</p>
	<p>А лисичка до кота й каже: «Ходімо, я зловлю гусочку да й приволочім». Ідуть. Лисичка попереду, а кіт позаду да й кричить: «Ма-ло! Ма-ло! Ма-ло!..» Коли побачив кабанячого хвостика... Кіт думав, що то миш. Як ухопиться за хвіст пазурами... Кабан коли не розбіжиться з перестраху, коли удариться об дуб рилом... Кіт злякався да на дуб, де медвідь сидів... Медвідь коли не грохнувся об колоду, де вовк сидів... Посхоплювалися усі да навтіки.</p>
	<p>Послі зібрались да й говорять. Кабан каже: «Оце було!! Як ухопить мене за хвіст да головою об дуб...» А медвідь каже: «А мене як ухопив за шерсть да й кинув з дуба». А вовк каже: «Коли зліз до мене, де я лежав під колодою, коли взяв колоду да як гримнув мене по спині, то аж ще спина болить!..» Та й кажуть: «Нехай його чорт бачить... Не йдімо вже!»</p>
	<p>А кіт переляканий з лисичкою пішли, приволокли гусочку да й їдять.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p>Лисичка, кіт, вовк, медвідь і кабан. Н. П. Андреев, Указатель сказочных сюжетов по системе Аарне. Издание государственного Русского географического общества, Л., 1929. — 103. Зап. С. Лоначевський у с. Романівка Звягельського пов. Волинської губ. Час запису не зазначений. Народные южнорусские сказки. Издал И. Рудченко, вып. 1, К., 1869; вып. 2, 1870., І, стор. 22—23.</p>
			<p><a href="/Український фольклор Книги/Іван Березовський ☼ Казки про тварин/">Казки про тварин</a> (Українська народна творчість) — Київ: Наукова думка. — 1976 — 575 с.</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Українська міфологія/Чорт.html">Чорт в українській міфології</a></li>
	</ul>
</footer>
<!--#include virtual="/-/inc/general__page_end.inc" -->
