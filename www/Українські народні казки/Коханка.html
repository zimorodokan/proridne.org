<!--#include virtual="/-/inc/general__page_start.inc" -->
<title>Коханка ☼ Українська народна казка ☼ Народна творчість</title>
<meta name="Description" content="Українська народна казка Подніпров’я (Наддніпрянщини) «Коханка» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Коханка.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Коханка <br><span class="article__headerDescription">Українська народна казка Подніпров’я (Наддніпрянщини)</span></h1>
	<p>Протікає річка, глибока і грізна, тиха і голубизною неба повна. Звичайно, це Дніпро. А біля цієї величної річки біжить-дзвенить річка Оріховка. Невелика, неширока, негрізна. Але весною затоплює прибережне село так, що і луки, і городи тонуть під водою. Лише одне село на березі цієї річки. Це Бубнів. Бо річечка від Уступу по Вершини плине паралельно до Дніпра, утворюючи рукави і острови.</p>
	<p>На побережжі Оріховки біля притоки Муховки жили-були дід та баба. Довго у них дітей не було. Уже й старість з-за обрію виглядає, самотність і сум стукають у хату. А хата у діда була на високому горбі, щоб не затоплювало в повінь. Кругом вода заллє, а дідова хата сухою стоїть. І того року вода була велика, хвиля плюскотіла коло порогу. Вийшла баба на поріг, а на ліску, якою дід обплів призьбу, поприбивало гілок усяких, очерету, вужі так і крутять хвостами: гріються на сонці.</p>
	<p>— Ах ви, змії підколодні, чого до моєї хати поприпливали?</p>
	<p>І бачить баба на голові у одного вужа не лише червона плямка, а наче корона світиться.</p>
	<p>— Ти що цар зміїний? — напівжартома вимовила жінка.</p>
	<p>І диво-дивне почула вона крізь сичання слова:</p>
	<p>— Не гони мою сім’ю, я й твоїй сім’ї поможу.</p>
	<p>Гірко всміхнулася жінка, бо ніхто її горю не зарадить. Не народить вона собі ні донечки, ні сина.</p>
	<p>І тут ударив страшний грім. Злякалась, хоч радіти треба. Це була перша весняна гроза і на листяне дерево, не на голе — урожай буде. Задивилася на небо. А сама притулилася до одвірків, щоб спина не боліла. Так ще мати казала, що як почуєш перший весняний грім, то обов’язково до дерева притулись. І тут наче плач почула десь. Оглянулась:</p>
	<p>— Боже, дитя в лозовій колисці прибилось до ліски.</p>
	<p>Кинулась до дитини, схопила, оглядається, може, чиєсь. Ні, ніде нікого немає. За дитя та в хату, думає: «Скажу людям, що Бог послав на старість».</p>
	<p>І знову чує крізь сичання:</p>
	<p>— Не забудь, не кривди мій рід зміїний.</p>
	<p>Не нарадуються дід з бабою на донечку, а вона вже й посміхається, і ручки простягає.</p>
	<p>Вода не раз прибувала і спадала. Росла донечка-Коханочка, підростала. Уже й хлопці на неї задивляються. І роки наче не старять діда з бабою: щасливі. Уже шістнадцятий рочок пішов Коханочці. Вродою вдалася, праці не цурається, гарна дівка.</p>
	<p>Весна. Вода прибуває. І попливла дівчина з батьком човном верші потрусить у Кривому рукаві. З Вершини перепливли у Криве, вузенький рукав, а далі і корча, де верші... Тільки причалили, а на корчі клубок змій. Дід палкою по них. І вдарив грім! Розбурхалась річечка, хвиля піднялася. Човен відірвало від прив’язі і понесло, кидаючи, на ширше плесо. А у човні Коханочка. Вона і незчулася, як гойднуло, кинуло і покрило хвилею. А дід тільки ахнув. І враз все стихло, ні грози, ні бурі. І дівчини немає.</p>
	<p>Кинувся батько у воду, шукає. І впірнав, і гукав. Наче і не глибоко, а й сліду немає. Довго кричали батьки на березі, проклинаючи і благаючи. І тільки:</p>
	<p>— Коханочко! Коханочко!— чули люди з того берега Оріховки.</p>
	<p>А згодом і дід з бабою померли. Хата від блискавки згоріла. Люди те місце зміїним звуть. А річечку, притоку Оріховки, називають Коханкою.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>176 (5365). Коханка. СУС —. Записала Демченко Юлія Ігорівна 2008 року. Колишня Наталія Олександрівна (1936). Черкаська область, Золотоніський район, Бубнівська Слобідка</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Наддніпрянщини/">Фольклор Подніпров’я (Наддніпрянщини)</a></li>
	</ul>
</footer>
<!--#include virtual="/-/inc/general__page_end.inc" -->
