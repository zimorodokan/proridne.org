<!--#include virtual="/-/inc/general__page_start.inc" -->
<title>Про вівчаря, який мав дев’яносто дев’ять овець і три золоторунні барани ☼ Українська народна казка ☼ Народна творчість</title>
<meta name="Description" content="Українська народна казка Закарпаття «Про вівчаря, який мав дев’яносто дев’ять овець і три золоторунні барани» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Про вівчаря, який мав дев’яносто дев’ять овець і три золоторунні барани.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Про вівчаря, який мав дев’яносто дев’ять овець і три золоторунні барани <br><span class="article__headerDescription">Українська народна казка Закарпаття</span></h1>
	<p>Був раз де не був молодий вівчар. Він мав дев’яносто дев’ять овець і три барани: такі барани, що вовна на них була золотяна. Пишався вівчар сим багатством і думав: добре б оженитися.</p>
	<p>Айбо настало сухе літо, сіна для худоби він не накосив, і вівці ледве перебули зиму. Ще нічого пасти, а корму нема. Що робити?</p>
	<p>Як останнє сіно згодував, випустив овець й думає собі: «Доти йтиму з ними, доки не натраплю десь на ліпше місце, де була б трава або сіно».</p>
	<p>Жене вівці, жене. А ті ледве ногами плетуть. Якось потрапив на широке поле, а на тому полі стільки копиць сіна, що не охопиш зором. Тут і озеро з чистенькою водою.</p>
	<p>«Но, — думає вівчар, — сіно не моє. Мені би не гідно чіпати його. Айбо скрута заставить порушити закон».</p>
	<p>Недовго думав — розкидав одну, другу, третю копицю. Нагодував овець, напоїв їх в озері й ліг собі на сіно відпочити.</p>
	<p>Раптом з’явився перед ним велет-чоловічище, як дуб, і грізно запитав:</p>
	<p>— Звідки ти прийшов? І як смів моє сіно згодувати вівцям? Чи знаєш, що можу тебе розчавити, як муху?!</p>
	<p>І дубнув ногою, аж земля затряслася.</p>
	<p>Вівчар зі страху не знав, що й відповісти. Ледве проговорив:</p>
	<p>— У нас посуха, й мої вівці мало не поздихали з голоду... Маю гроші, я тобі втричі більше заплачу за сіно.</p>
	<p>— Не треба мені твоїх грошей. А кара така: заріж тридцять три вівці й одного барана, бо я ще днесь натще.</p>
	<p>— Йой, чоловіче, змилуйся! То вся моя радість! Я тобі ліпше заплачу...</p>
	<p>Але той і слухати не хоче. Що було чинити? Ще раз грізно закричав чоловічище, і вівчар мусив зарізати тридцять три вівці й барана.</p>
	<p>Доки лупив з убитих овець шкуру, велет побіг по казан, приніс дрова, розклав огонь: вівчар почав ладити на вечерю поприкаш. Коли було готове, чоловічище зачав їсти просто з казана. Все стер, задоволено погладив себе по череву й пішов без «будь здоров».</p>
	<p>— Н-но, то я дуже дорого заплатив за три копиці сіна, — сказав собі хлопець.</p>
	<p>Треба було рятувати хоч інших овечок. Утік би, айбо вівці по дорозі погинуть із голоду.</p>
	<p>«Однаково! Залишуся тут, і буде що буде. Може, його чорт знову сюди не принесе», — подумав леґінь.</p>
	<p>Розкидав іще одну копицю й переночував. Рано нагодував, напоїв овець і вичікує:</p>
	<p>«Ба, що буде днесь?»</p>
	<p>Ще полудень далеко, а чоловічище уже йде. Здалеку гукає:</p>
	<p>— Ти ще тут? Зараз щоб зарізав тридцять три вівці й барана. А як ні, то злою погибеллю згинеш!</p>
	<p>Що було чинити? Зарізав вівчар знову тридцять три вівці й барана.</p>
	<p>Чоловічище все зжер та й пішов собі.</p>
	<p>— За такий короткий час, — думає вівчар, — у мене дві третини з отари пропало! Айбо кажуть: пропала корова, най пропаде й теля! Нікуди не йду, все одно вівці згинуть з голоду.</p>
	<p>І знову розкидав одну копицю.</p>
	<p>Переночував, а третього дня перед полуднем чоловічище здалеку горлає:</p>
	<p>— Хлопче, ще тоті вівці живі? Скоро щоб порізані були, бо я зголоднів!</p>
	<p>Вівчареві жаль, що тепер зовсім зостанеться без худоби, й просить:</p>
	<p>— Хіба б оці тридцять три лишив на розплід!</p>
	<p>Та мусив зарізати решту овець і барана, обладив і варить. А чоловічище простягся коло ватри й позіхає.</p>
	<p>— Я трохи придрімлю, а ти доглядай, аби гуляш не прикурився.</p>
	<p>І через пару хвилин почав хропіти.</p>
	<p>Вівчар мішав м’ясо, і якось несподівано спало йому на гадку:</p>
	<p>«Загубив мені овець, але сих останніх жерти вже не будеш!»</p>
	<p>І коли їжа зовсім розварилася, зачерпнув варешисько й — бух! — велетові в очі...</p>
	<p>Той закричав, схопився, айбо більше світа божого не видів. На всі боки почав мацати руками, щоб ухопити вівчаря. Але й хлопець не сидів на місці. Чоловічище за голосом — і сюди і туди... Та впіймати легіня не міг. Тоді хотів дістати його хитрістю. Ласкавими словами вмовляє вівчаря:</p>
	<p>— Ти мене не бійся. Не хочу я тебе згубити. Досить я тобі вже вчинив шкоди, поїв усі вівці. Ходи сюди ближче. В мене в кишені — гроші, вийми і заплати собі...</p>
	<p>— Ого! — каже вівчар. — Мене не обдуриш! Пожер мої вівці, а тепер хотів би і мене убити? Я не такий дурний. Дурні поженилися, а я ще нежонатий!</p>
	<p>Скочив убік, куди сліпий велет не досягав руками, й дивився, як той навмання шукає. Чоловічище мацав на всі боки, а як відчув, що діла не буде, озвався:</p>
	<p>— Гаразд, хлопче! Мабуть, тебе не перемудрувати. Але щоб ти не мав великої шкоди, хочу тебе таки нагородити... Я твої вівці з’їв. На золотий перстень. Се дорога річ. Купиш собі за неї інші вівці.</p>
	<p>— До тебе я не підступлю. Можеш кинути перстень. Чоловічище посяг у кишеню, вийняв золотий перстень і кинув у той бік, звідки почув голос.</p>
	<p>Вівчар схопив дарунок. Чудовий перстень, золотий, з дорогоцінним каменем! Подумав: «Заплачено мені за худобу!» — і натяг на палець.</p>
	<p>Але несподівано перстень почав гукати:</p>
	<p>— Сюди, сюди, сліпий силачу!</p>
	<p>Налякався хлопець, бо чоловічище за голосом побіг. Вівчар швидко тікає, але велет ступить — і уже сто метрів! Майже, майже його доганяє.</p>
	<p>Добіг вівчар до озера, хоче стягнути перстень, та не може! Наче приріс! Думає собі: «Тут пропадати! Намацає мене силач рукою й розчавить, як муху!»</p>
	<p>Швидко вийняв із кишені ножика, відрізав палець разом з перснем і кинув у озеро.</p>
	<p>А перстень і в воді:</p>
	<p>— Сюди, сюди, сліпий силачу!..</p>
	<p>Чоловічище за голосом і — бух! — у глибінь. І лише забулькотіло. Втопився! Вівчар тяжко зітхнув:</p>
	<p>— Н-но, ледве вибрався з біди!</p>
	<p>То що робити далі? Ніякого майна, лиш цур’я на плечах. «Ей, — думає собі, — я молодий, здоровий, ачей, не загину на білому світі!»</p>
	<p>І пустився шукати роботу.</p>
	<p>Йде, йде... Дійшов до глухого лісу.</p>
	<p>«Проберуся крізь цей ліс, — думає вівчар, — а там будуть люди, і не пропаду».</p>
	<p>Як дійшов до середини, став і роздивляється. Раптом до нього вискочив ведмідь:</p>
	<p>— Ага, попався мені до рук, злодію! Маєш знати — я брат того велета, котрого ти згубив! Я би тебе задушив одразу, але се буде мала кара. Хочу ще помучити, а тоді вже знищу. Йди й живи. Але не смій женитися. Бо коли женишся, тої хвилини тобі й кінець.</p>
	<p>Обернувся і пішов у другий бік. А вівчар опам’ятався й каже:</p>
	<p>— Аж оце оказія! Ні майна, ні жінки! Хоч я й сказав тому чоловічищеві, що дурні поженилися, але родину таки треба мати.</p>
	<p>Іде, журиться. Вибрався з лісу і бачить — село. «Зайду до першої хатини. Може, приймуть на якусь роботу». Відчинив двері й поклонився:</p>
	<p>— Добрий день!</p>
	<p>— Добрий день, легіню, — відповіли йому жінка й дівчина.</p>
	<p>— Чи не прийняли б на службу? Поглянули на вівчаря й кажуть:</p>
	<p>— Приймемо. Ґазда помер, роботи багато. Ми дві не годні впоратися. Будеш у нас служити і добру платню мати.</p>
	<p>Лишився леґінь. Служить один рік, служить другий... Честують його, добре платять. Дав згоду служити й на третій. А за той час він полюбив дівчину й не може полишити. І ґаздиня не проти весілля, бо хлопець гарний і здоровий, робітний і розумний. І дівчині сподобався вівчар. Домовилися, що вже посвадьбують.</p>
	<p>З великої любові хлопець і забув, що йому заказано женитися.</p>
	<p>Настав день весілля. Посходилися гості. Їдять, п’ють, веселяться. Коло полудня молоді мали йти вінчатися. Коли доходили до церкви, нараз щось із лісу зашуміло. Люди зі страху стали оглядатися. Дивляться: їм назустріч женеться ведмедисько. Молодий одразу здогадався, який то ведмідь.</p>
	<p>— Небого, — говорить до своєї дівчини, — я мушу тікати. Молода вхопила нареченого, ніяк не пускає. Але хлопець вирвався й наскоро відклонився:</p>
	<p>— Здорова зоставайся! Може, я повернуся, а може, загину. І розірвав хустку. Одну половину передав молодій, другу сховав собі.</p>
	<p>— Бережи оце білявча й пам’ятай мене!</p>
	<p>Дівчина сховала хустку, а зі свого пальця стягла перстень, розломила й половину дала нареченому:</p>
	<p>— Візьми цього півперсня, аби за мене не забув!</p>
	<p>Вівчар узяв півперсня, сховав його й побіг, бо ведмідь був уже зовсім близько. Тікає хлопець, а ведмідь гукає:</p>
	<p>— Не послухався мене? Не минеш моїх пазурів! Весілля розійшлося. Молода присяглася, що за другого ніколи не віддасться.</p>
	<p>А вівчар ноги під себе. Біг через гори, через доли. Враз у глухому лісі натрапив на хижку. Перед хижею на сонці сиділа й грілася бабуся, така стара, що зморщок на її лиці не можна було зчислити.</p>
	<p>— Добрий день, бабко!</p>
	<p>— Добрий день, синку! Як ти сюди потрапив? У ці місця й потята не долітають!</p>
	<p>Розповів хлопець про свою біду та й звідує бабу: _ Чи не дали б ви мені пораду?</p>
	<p>— Я, синку, тут постарілася, — відповідає баба. — Ще молодою чула за того ведмедя, яке лихо робить добрим людям. Вір моїй грішній душі, що ніяк не годна тобі допомогти. Але знаєш що? Ведмідь ще далеко. Переночуй, а рано я дам тобі перстень. Покажеш його моїй старшій сестрі, вона живе звідси три дні ходу, може, щось зарадить.</p>
	<p>Переспав вівчар у баби, а рано взяв перстень, красно подякував і — далі...</p>
	<p>Справді, за три дні й три ночі дійшов до хижки, в якій жила баба, вже така стара — ледве повіки піднімала.</p>
	<p>— Добрий день, бабко!</p>
	<p>— Добрий день, синку! Як ти сюди потрапив? До мене зроду-віку й потята не долітали!</p>
	<p>Розповів вівчар бабі про свою біду. Але й вона не могла його врятувати. Відповіла хлопцеві:</p>
	<p>— Допомогти тобі не годна-м. Айбо дам тобі перстень. За три дні дійдеш до моєї старшої сестри. Покажи їй перстень, може, щось зарадить.</p>
	<p>Переночував хлопець, подякував красно і рушив у путь.</p>
	<p>За три дні й три ночі дійшов до третьої хатинки, де побачив таку стару бабку, що очі собі лиш руками розплющити могла і вже ледве чула.</p>
	<p>Вівчар гукнув їй на вухо.</p>
	<p>— Добрий день, бабко!</p>
	<p>— Добрий день, синку! Як ти тут опинився? Сюди навіть потята ще не долітали...</p>
	<p>Розповів вівчар свою біду й показав персні.</p>
	<p>— Ага... Ти йдеш від моїх сестер? Маєш баламуту з тим ведмедем! Ляж і відпочинь. А рано дам тобі пораду.</p>
	<p>Повечеряв хлопець і ліг спати. А коли пробудився, баба йому говорить:</p>
	<p>— Синку, і я теж даю тобі перстень. Будеш іти сім миль густим лісом і прийдеш на розпуття. Межи розпуттям є трунок. Поклади на нього всі три персні, ляж і заночуй. На ранок замість перснів з’являться три пси. Доки сі пси будуть коло тебе, не бійся ведмедя. А далі... яка твоя доля, так і буде...</p>
	<p>Подякував вівчар та й рушив у дорогу.</p>
	<p>Понад вечір прийшов до розпуття, а межи ним — груночок. Поклав на грунок три персні, ліг і заснув. А вранці прокинувся і аж налякався: коло нього три псища, як леви. Страх на них дивитися!</p>
	<p>Коли хлопець розлучався з бабою, вона йому наказувала:</p>
	<p>— Ти не будеш розрізняти псів, усі три однакові. Лише за йменням зможеш пізнавати. Одного клич «Далекочуй», другого — «Далековидь», третього — «Ломизалізо».</p>
	<p>Коли вівчар підвівся, одразу закликав:</p>
	<p>— Далекочуй!</p>
	<p>З-межи трьох схопився один пес, прибіг і почав лащитись. Вівчар добре оглянув його, щоб запам’ятати. Потім покликав другого:</p>
	<p>— Далековидь!</p>
	<p>І другий пес підбіг до хазяїна. Лишився на місці лише Ломизалізо.</p>
	<p>Так вівчар запам’ятав усіх. І з тої хвилини пси не відходили від нього ні на крок.</p>
	<p>Пішов з ними далі. Недалеко від узлісся запримітив хижу.</p>
	<p>«Зайду, — думає собі, — бо і пси голодні, і я би щось поїв».</p>
	<p>Відчинив двері, а у хаті бабище. Сидить, хмураво поглядає.</p>
	<p>— Добрий день! — поклонився. А баба мовчить.</p>
	<p>— Добрий день! — удруге. Баба мовчить.</p>
	<p>— Добрий день!</p>
	<p>І аж тепер відьма відповіла:</p>
	<p>— А, добрий день, синку. Чого ти сюди заблудився? — І прикидається, що вона рада хлопцеві.</p>
	<p>— Я би найнявся служити, коби прийняли.</p>
	<p>— Знаєш, роботи в мене небагато, — почала баба крутити. — Але, коли так хочеш, зоставайся. Будеш обійстя доглядати і щодня вб’єш на вечерю зайця. Платня яка буде, така буде.</p>
	<p>Погодився вівчар, нагодувала баба і хлопця і псів, дала переночувати, а рано розбудила і наказала йти у ліс — полювати на зайців.</p>
	<p>На полуднє хлопець приніс не одного, а цілих три зайці, бо кожний пес упіймав одного.</p>
	<p>Наварила стара їсти. Пополуднували, й до вечора вже не було роботи. І так минали дні. Хлопець лягає спати, а пси коло нього. Він і не знає, що зла відьма кожну ніч хоче його згубити, лише пси — на сторожі.</p>
	<p>Одного разу, як вівчар відправився із псами у ліс, до баби — ведмідь.</p>
	<p>— Куди ти ходив, що так довго тебе не було? — питав стара.</p>
	<p>— Брожу по світу, шукаю легіня, який згубив брата. Я мушу його знайти й задушити.</p>
	<p>— Йой, — заревіла баба, — та старшого сина вже нема?!</p>
	<p>— Ой, так, мамо. Він уже зогнив. Згубив його вівчар, — і розповів, яку подобу має отой хлопець.</p>
	<p>— Ти його шукаєш десь по світу, а він у твоїй хаті! — закричала баба. — Служить у мене, айбо сторожать його такі страшні пси, що й приступити до нього не можу. Нічим не зарадиш, хіба хитрістю.</p>
	<p>Додумалися, що ведмідь ляже коло порога. Вівчар вернеться з полювання, лишить псів на дворі й, коли відчинить двері, ведмідь скочить на нього й схопить.</p>
	<p>Звір коло порога вигріб собі яму, сховався й чекає...</p>
	<p>А пси завітрили ведмедя: Далекочуй побіг наперед, ліг на ту яму, й не встає.</p>
	<p>Хлопець хотів занести до хижі зайців, але пес закрив йому дорогу. Б’є його, штовхає — прогнати не може. Мусив переступити й так передати бабі звірину.</p>
	<p>А Далекочуй і повечеряв лежачи.</p>
	<p>Рано вівчар знову пішов на полювання. Тоді лиш пес схопився і побіг за ним.</p>
	<p>Ведмідь вибрався з ями й ледве дихає — мало не здох під псом за цілу ніч.</p>
	<p>— Погане місце вигадали, — каже матері.</p>
	<p>І дорадилися так, що ляже у піч і там буде чекати вівчаря.</p>
	<p>Але другий, Далековидь, побіг наперед, привалив собою дверці печі й не вставав до ранку. Ведмідь знову мало не сконав.</p>
	<p>На третій день надумали, що викопають яму в печі під вогнем, і там сховається ведмідь, а коли вівчар пектиме м’ясо, вискочить на нього.</p>
	<p>Але цього разу наперед прибіг Ломизалізо. Заліз у калюжу, намочився й плигнув у гарячу ватру. Все заломилося під ним, і вогонь загас.</p>
	<p>Прийшов вівчар додому — Ломизалізо лежить у печі, а баба сердита, аж мало не трісне.</p>
	<p>— Такі в тебе паскудні пси, що не мож терпіти! Видиш, один задушив вогонь і піч заломив.</p>
	<p>Почав хлопець бити і Ломизалізо, але той не рушає. Довелося розпалити ватру серед двору. Рано-вранці, як вівчар із псами пішов на полювання, ведмідь і баба радяться, що чинити далі.</p>
	<p>— Біда! У власній хижі не можемо знищити свого ворога! — лютує ведмідь.</p>
	<p>— Не творися нічого, я з ним сама вимудрую, — каже стара відьма. — Ти йди геть у ліс. Завтра я скажу тобі, що маєш робити.</p>
	<p>Так і було. Коли вівчар збирався знову на полювання, баба йому каже:</p>
	<p>— Синку, не шкодуєш ти худобу, все її з собою водиш. Мучиться на сонці. Йди-но раз без псів, най собі спочинуть.</p>
	<p>— Ваша правда, бабко, треба псам спочити. Айбо де їх діти?</p>
	<p>— Замкну їх у комору і постелю сіна, аби м’яко поспали. Замкнули псів. Вівчар пішов сам. Ходить, ходить. А ведмідь — до баби.</p>
	<p>— Скоро в ліс біжи, — закричала відьма, — він у лісі сам. Пси під залізними замками. Ти знищиш хлопця, а я — псів.</p>
	<p>Ведмідь прибіг у ліс. Хлопець побачив напасника, зі страху кинув зайця і виліз на дуба.</p>
	<p>— Гей, хлопче! — регоче унизу ведмідь. — Рятунку нема! Лізь-но долі, щоб я не повзав за тобою, — і так потряс дубом, що той аж у корінні затремтів.</p>
	<p>— Я злізу, але попусти мені, най собі тричі заспіваю.</p>
	<p>— Ага, так?! Можеш співати і тридцять разів. Пси під залізними замками! — і ведмідь почав лізти на дуба.</p>
	<p>Хлопець з усієї сили закричав:</p>
	<p>— Далекочуй! Сюди! Пес почув його голос:</p>
	<p>— Браття, мені причулося, що хазяїн кличе.</p>
	<p>— Спи, не говори небилиць.</p>
	<p>— Далековидь, сюди! — гукнув вівчар другого. Далековидь почув і каже:</p>
	<p>— Правду має Далекочуй, хазяїн нас кличе.</p>
	<p>— То тобі причувається, — одказав Ломизалізо. Вівчар крикнув утретє:</p>
	<p>— Ломизалізо, сюди!</p>
	<p>Пси нараз схопилися. Далекочуй натиснув на залізні двері, але й не хитнулися. Притис двері Далековидь — заскрипіли, та не піддаються. Тоді взявся за них Ломизалізо. Коли розбігся і гупнув собою, то не лише двері, й ціла комора розсипалася.</p>
	<p>Баба вибігла на двір, але було вже пізно. Пси, як стріли, понеслися в ліс. Коли вони добігли до дуба, ведмідь уже долізав до вівчаря.</p>
	<p>— За ним!</p>
	<p>Першим вискочив Далекочуй — він дістався лише до половини дуба і там повис на гілці. Другий скочив Далековидь — він трохи що не досяг ведмедя.</p>
	<p>— Я би вивернув дуба із корінням, але шкода нашого господаря. Впаде і розіб’ється, — сказав Ломизалізо і, коли стрибнув, підлетів аж до ведмедя, цапнув за лапи й кинув ним на землю. Прискочили і ті двоє псів, і доти метали й кидали ведмедем, доки той не здох.</p>
	<p>Вівчар зліз із дерева. Вертаються додому. А відьма — до них:</p>
	<p>— Йой, бідолашні пси, голодні.., — І тиче їм отруєне м’ясо.</p>
	<p>Але пси відсуваються, відвертаються. Вівчар зрозумів хитрість відьми й каже:</p>
	<p>— Ану, бабко, покуштуй сама хоч один шматочок.</p>
	<p>Баба відгрібалася, та коли пси загаркали на неї, мусила послухатись. З’їла вона отруєне м’ясо, впала на землю й здохла.</p>
	<p>— Н-но, — каже вівчар, — із ворогом скінчено. Треба думати за домівство.</p>
	<p>Лишив нечисту хижу і рушив у путь.</p>
	<p>Як дійшов до роздоріжжя, вирішив спочити. Ліг на грунок і задрімав. Пробудився й бачить: на землі три персні, а псів уже нема.</p>
	<p>Взяв персні, йде далі. По дорозі не забув відвідати сестер, котрі йому допомогли врятуватися від лиха. Спочатку зайшов до старшої:</p>
	<p>— Добрий день, бабко! Дуже красно дякую за поміч, за мудру пораду. Та й вертаю перстень.</p>
	<p>І розповів усе, що з ним було.</p>
	<p>— Так я й думала... Рада, що ти позбувся біди. Будь щасливий і на пам’ять прийми від мене отой перстень.</p>
	<p>Вівчар красно відклонився — іде далі. Зайшов до її молодших сестер, подякував і теж дістав од них на пам’ять персні.</p>
	<p>Добрався вівчар» до того села, де жила його наречена. Не так давно — три роки тому — був у цих краях, але ніхто його не впізнає: обріс, обдерся...</p>
	<p>А правду казати, вівчар і не хотів, аби його впізнали. Зайшов до найближчої хатини. Йому дали їсти. І почав дізнаватися:</p>
	<p>— Що нового в селі?</p>
	<p>— Та нічого нового... Лише у верхньому кінці сьогодні весілля. Вдовиця дівку віддає. Чесна й робітна дівка. І статечний леґінь її бере. Колись у тої дівчини вже був наречений, але така пригода трапилася з ним, що мусив тікати із свого весілля. Вона його чекала, чекала. Та не могла дочекатися...</p>
	<p>«Ага, — думає вівчар, — се моя наречена». І поспішив туди, де свадьбували. А гості — їдять, п’ють, співають... Музики грають. Хлопець став на порозі, як жебрак, і смутно роздивляється. Ніхто його не впізнає. Молода ходить по хаті межи гостей, весела. То одного, то другого силує пити-їсти... Втямила на порозі чужого чоловіка, налляла склянку вина й піднесла йому.</p>
	<p>— Сьогодні у мене, чоловічку добрий, дуже щасливий день. Випийте за мене!</p>
	<p>— Я вип’ю половину, якщо ти другу половину вип’єш.</p>
	<p>— Най буде по-вашому, — засміялася молода. Перехилив склянку, випив половину, а потім посяг у кишеню, вийняв півперсня і впустив у вино.</p>
	<p>Молода, як випила, побачила у склянці півперсня. Зачудувалася...</p>
	<p>— Чоловічку добрий, а звідки у вас півперсня?!</p>
	<p>— Звідки? Треба здогадатися...</p>
	<p>Молода побігла до другої кімнати й знайшла межи платтям свою половинку. Склала в’єдно — парує! Збагнула, хто є той чужинець, але сама себе боїться.</p>
	<p>А гість каже:</p>
	<p>— Випив я вино, то треба й губи витерти, — й вийняв із кишені півхустини.</p>
	<p>Молода впізнала і ту хустку.</p>
	<p>Побігла й принесла другу половину. Проте запитала:</p>
	<p>— А звідки в тебе се білявча?</p>
	<p>— Звідти, звідки й ти півхустки маєш! Тоді молода не стрималася.</p>
	<p>— Йой! Та ти вернувся?! А в мене весілля... Що тепер робити? Я би лиш за тебе йшла, айбо село мене осудить, як лишу хлопця в день весілля...</p>
	<p>— Коли мене любиш, то так треба вчинити, щоб мені і люди тебе присудили й ніхто на нас криво не дивився, — каже їй вівчар.</p>
	<p>Молода подумала, подумала.</p>
	<p>— Почекай тут! Я зараз вернуся.</p>
	<p>І пішла межи гості. А там гуляли... Свати і свашки, батечки і маточки кричать-гойкають, руками розмахують:</p>
	<p>— Молода, молода! Вона підняла склянку:</p>
	<p>— Слухайте, чесні гості! Я з вами вип’ю. Айбо скажіть, що маю робити? Мені мамка купила добру скриню, а від тої скрині десь ключ загубився. Я дала зробити нового ключа. Коли ключ був готовий, знайшовся й старий, купований зі скринею разом. Тепер ви розтлумачте, котрим ключем користуватись — новим чи тим, що куплений зі скринею? Загомоніли:</p>
	<p>— Тим, що куплений зі скринею! І молода сказала:</p>
	<p>— Дякую за пораду. Ви всі знаєте, що в мене вже раз було весілля. Знаєте добре, що молодий мусив лишати мене. А тепер вернувся! І ви самі порадили, що жити маю з першим молодим.</p>
	<p>Гості здивувалися. В хаті нараз зчинилася звада. Та молода сказала новому нареченому:</p>
	<p>— Шукай собі іншу...</p>
	<p>Весілля тривало. Лиш молодий змінився. Побралися й живуть.</p>
	<p>А якось молодята сиділи на лавці й згадували минуле. Вівчар намацав у кишені персні й показав дружині.</p>
	<p>— Які чудові персні! — сказала вона. — Чи не підійшов би один з них мені?</p>
	<p>— Спробуй, поміряй, охоче тобі подарую.</p>
	<p>Жінка вхопила в руку всі три персні, але так схвильовано, що впали на землю... І нараз із кожного стався баран з золотим руном.</p>
	<p>Вівчар із радощів загойкав:</p>
	<p>— Йой, жоно, се мої барани!</p>
	<p>Не встиг вимовити ці слова, як наче з-під землі виросли дев’яносто дев’ять біленьких овець.</p>
	<p>І жили наші молоді щасливо. І днесь живуть, коли не повмирали.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p>Про вівчаря, який мав дев’яносто дев’ять овець і три золоторунні барони. «Сравнительный указатель сюжетов: Восточнославянская сказка / Сост. Л. Бараг, И. Березовский, К. Кабашников, Н. Новиков. — Л.: Наука, 1979.» — частково 1137+974. Подається за; «Три золоті слова: Закарпатські казки Василя Короловича / Запис текстів та впорядкування П. Лінтура. — Ужгород: Карпати, 1968.», с. 17 — 27. Сюжет казки оригінальний, у інших казкарів збірки не зафіксований.</p>
			<p><a href="/Український фольклор Книги/Петро Лінтур ☼ Зачаровані казкою/">Зачаровані казкою: Українські народні казки Закарпаття в записах П. В. Лінтура</a> [Упорядники І. М. Сенька та В. В. Лінтур; вступна стаття, примітки та словник І. М. Сенька; післямова П. В. Лінтура; Редколегія: В. І. Данканич, О. І. Дей, П. К. Добрянський та ін.; Художник М. М. Дем’ян]. — Ужгород: Карпати, 1984. — 528 с, іл. (Бібліотека «Карпати»).</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Закарпаття/">Фольклор Закарпаття</a></li>
		<li><a href="/Українська міфологія/Чорт.html">Чорт в українській міфології</a></li>
		<li><a href="/Українська міфологія/Відьма.html">Відьма в українській міфології</a></li>
	</ul>
</footer>
<!--#include virtual="/-/inc/general__page_end.inc" -->
