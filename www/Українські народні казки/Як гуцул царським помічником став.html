<!--#include virtual="/-/inc/general__page_start.inc" -->
<title>Як гуцул царським помічником став ☼ Українська народна казка ☼ Народна творчість</title>
<meta name="Description" content="Українська народна казка Покуття «Як гуцул царським помічником став» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Як гуцул царським помічником став.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Як гуцул царським помічником став <br><span class="article__headerDescription">Українська народна казка Покуття</span></h1>
	<p>Дав цар оголошення, що йому треба такого чоловіка, аби він міг помагати державою керувати. І найшовся такий чоловік, що зголосився і поїхав у місто до царя на нараду. Приїхав він туди, забрали його в баню, викупали, а другого дня іде він на ту нараду. А тоті сіли, говорять, говорять, говорять, і вже накладають великі податки на населення. А цему гуцулу то не сподобалося. Але нє, аби він сварився, а так чемно каже:</p>
	<p>— Прошу, можна мені щось сказати?</p>
	<p>— Мож, — сказав той, що сидів коло царя.</p>
	<p>— А я би вас, — каже, — попросив, щоби ті податки трохи зменшити. Вони дуже великі. Буде затяжко людям. Люди ж усе за свої гроші мусять купувати: і коня, і упряж, і віз, і плуг — все.</p>
	<p>А тим усім не подобалося, що він таке каже. Оден виступає та й каже:</p>
	<p>— У кожного чоловіка жінка є, а в кожної жінки — город з квітами. Мож усі квіти понюхати. А межи нами тутка всі квіти, а оден будяк замішався, колючий такий, що його понюхати не мож. Бо коле.</p>
	<p>— У тебе все? — питає цар.</p>
	<p>— Все.</p>
	<p>— То будемо забавлятися, балювати, — каже цар. Посідали вони за столи і балювалися.</p>
	<p>— А тепер будемо бавитися, — каже цар. — Оден другого по плечі ударить.</p>
	<p>Та й б’є крайній свого сусіда по плечу, а той далі передає, другого сусіда б’є, а той ще далі, та й прийшла черга аж до того гуцула, а гуцул сидить попри царя і має ударити царя. А він боявся царя бити. І сказав:</p>
	<p>— Я їхав сюди, і на дорозі була яруга, і немав я куди об’їхати на сей бік. Що мені було робити? Чи таки якось об’їхати, чи вертатися?</p>
	<p>Всі гості крикнули:</p>
	<p>— Та нащо вертатися? Об’їхати! Об’їхати!</p>
	<p>Тоді він обминув царя і влупив по плечу того, що сидів по другий бік від царя. А царя не торкнув.</p>
	<p>— Ну, вартуєш ти жити в державі, — сказав цар. — І можеш керувати.</p>
	<p>Бо якби він був ударив царя, то було би його діло пропало.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Грушка, Тлумацького району, Івано-Франківської області 14 липня 1992 року Цуркан Федір Іванович (1912)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Покуття/">Фольклор Покуття</a></li>
	</ul>
</footer>
<!--#include virtual="/-/inc/general__page_end.inc" -->
