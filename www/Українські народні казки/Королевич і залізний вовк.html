<!--#include virtual="/-/inc/general__page_start.inc" -->
<title>Королевич і залізний вовк ☼ Українська народна казка ☼ Народна творчість</title>
<meta name="Description" content="Українська народна казка Чернігівщини «Королевич і залізний вовк» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Королевич і залізний вовк.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Королевич і залізний вовк <br><span class="article__headerDescription">Українська народна казка Чернігівщини</span></h1>
	<p>Жили собі король з королевою. Був у них син — королевич. Одного разу поїхав король у ліс і стрів там вовка. Та не звичайного, а залізного, такого і не бачив ніхто. Піймав король того вовка і привіз додому. Закинув у погреб і давай казати своїй жінці:</p>
	<p>— Бери ключ від погреба та заховай так, щоб ніхто вовка не випустив.</p>
	<p>А сам розсилає гінців по королівствах з запрошенням на обід. Вовком, бачте, хоче похватися. З’їхалися королі, сіли за столи, почали бенкетувати. А малий королевич в той час грався у дворі, стріляв з срібного лука золотою стрілою. От стрелив він, а стріла попала просто у віконечко та й впала у погреб. Підбіг королевич і побачив, що там вовк сидить.</p>
	<p>— Віддай мені стрілу, вовчику, — просить вовка.</p>
	<p>— Випусти з неволі, то оддам, та ще колись в пригоді стану.</p>
	<p>— Як же я випущу, коли ти замкнутий?</p>
	<p>— А ти піди до мами, пригорнися та й витягни в неї з кишені ключ. Відімкнеш мене, а тоді ключ на місце поставиш. Тільки нікому не кажи!</p>
	<p>Королевич так і зробив. А гості тим часом наїлися, напилися, а господар і каже:</p>
	<p>— Тепер я вам такого звіра покажу, якого ви ще не бачили.</p>
	<p>Взяв у жінки ключ, відімкнув погреб, а там нікого нема. Гості почали сміятися, а король розсердився та й кричить на слуг:</p>
	<p>— Хто вовка випустив?</p>
	<p>Слуги божаться, що не робили такого. Тоді привели малого королевича, а той і розказав правду.</p>
	<p>— Замкніть його у погреб! — крикнув король. — Як тільки гості роз’їдуться, я йому покажу, як батька знеславлять!</p>
	<p>Відійшли гості, а королева тихенько випустила сина та й каже:</p>
	<p>— Заховайся, дитя моє, поки батько пересердиться!</p>
	<p>Побіг хлопець у ліс та й забіг хто знає куди. Уже й потемніло. Став королевич гірко плакати. Аж ось перед ним з’явився залізний вовк.</p>
	<p>— Не бійся! Ти мене визволив, тепер я тобі допоможу. Кажи, що ти хочеш?</p>
	<p>— Виведи мене з лісу!</p>
	<p>— Сідай мені на спину! Повезу тебе додому!</p>
	<p>— Ні, не вези додому, боюся я батька!</p>
	<p>Сів королевич на вовка і поїхали вони. Опинилися на битій дорозі.</p>
	<p>— Ну, — каже вовк, — з лісу я тебе вивіз. Тепер бувай здоров. Може, колись ще виручу тебе.</p>
	<p>І пропав у лісі. Пішов королевич, куди очі дивляться. Коли їде дорогою якийсь пан та й питає:</p>
	<p>— Куди йдеш, хлопче?</p>
	<p>Побоявся хлопець сказати, хто він та й відповідає:</p>
	<p>— Я сирота, іду в найми до добрих людей.</p>
	<p>— Наймися до мене, — каже пан.</p>
	<p>— Добре.</p>
	<p>Посадив його пан на коня та й привіз додому. А в той час батько його виряджав останніх гостей та й вже пересердився на сина.</p>
	<p>— Хай, — каже, — переночує на голому камінні. Ото й буде йому наука.</p>
	<p>Вранці пішли в погреб, а королевича нема. Тут мати і призналася, що випустила його. Стали шукати сина, увесь ліс обійшли, а його ніде нема. Плачуть король з королевою.</p>
	<p>А королевич живе у пана, у стайні вичищає. Пройшло багато років, став він красивим хлопцем. А в одного короля була дочка, така красива, що й не передати. Багато сваталися до неї, та ні за кого не схотіла йти. Сказала батькові, що вийде заміж за того, хто до її високого замку конем доскочить. От король і оголосив змагання.</p>
	<p>Збирається туди і пан, який королевича прихистив. А хлопець пішов у стайню та й мовив сам до себе:</p>
	<p>— От якби у мене був добрий кінь, то і я б поскакав.</p>
	<p>Раптом перед ним з’явився вовк.</p>
	<p>— Ти мені допоміг, і я тобі допоможу.</p>
	<p>Повернувся вовк і став красивим конем.</p>
	<p>— Сідай, — каже, — та поїхали скоріше.</p>
	<p>Приїхали до замку, а там людей видимо-невидимо. І королів, і панів, і простих селян. Стали скакати, та ніхто не доскочить. Розігнав коня і королевич та як підскочить до самих вікон. І перстень в королівни з руки зняв. А сам швиденько назад. Так ніхто й не пізнав його. Вийшов король та й питає:</p>
	<p>— Хто це доскочив до самих вікон?</p>
	<p>А хазяїн королевича каже:</p>
	<p>— Я!</p>
	<p>Повірив йому король, стали весілля готувати. Дівчина плаче, йти не хоче. І королевич журиться. От вовк раз і питає:</p>
	<p>— Чого ти плачеш?</p>
	<p>— Як же мені не плакати, коли завтра весілля відбудеться?</p>
	<p>— Не плач, — каже вовк, — буде королівна твоєю дружиною. Як почнеться весілля, стань перед замком і забарабань. Побачиш, що буде.</p>
	<p>Минула ніч, а вранці весілля почалося. Як стали гості веселитися, то наш королевич і забубонів. Тут де не візьмись військо навкруг палацу. Всі вибігли дивитися, що там, і королівна вибігла. Здивувався король та й питає, що діється.</p>
	<p>А наречений впізнав королевича та й каже:</p>
	<p>— Та це ж мій слуга, мужик!</p>
	<p>— Та ні, я королівської крові. І я доскочив до королівни на коні, — мовив королевич.</p>
	<p>Простягнув руку, а в ній перстень блищить. Глянула королівна і впізнала молодого юнака.</p>
	<p>— Ось, батьку, мій наречений, — каже.</p>
	<p>А панич-обманщик давай тікати з двору. Королевич і королівна повінчалися та й поїхали у гості до його батьків. Там вони стали жити-поживати і добра наживати.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>219 (5372). Королевич і залізний вовк. СУС 530. Записано 2008 року. Бура Тетяна Митрофанівна (1927). Чернігівська область, Менський район, Семенівськ</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Чернігівщини/">Фольклор Чернігівщини</a></li>
	</ul>
</footer>
<!--#include virtual="/-/inc/general__page_end.inc" -->
