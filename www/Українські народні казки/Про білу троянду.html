<!--#include virtual="/-/inc/general__page_start.inc" -->
<title>Про білу троянду ☼ Українська народна казка ☼ Народна творчість</title>
<meta name="Description" content="Українська народна казка Поділля «Про білу троянду» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Про білу троянду.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Про білу троянду <br><span class="article__headerDescription">Українська народна казка Поділля</span></h1>
	<p>На узлісся проснулась весна і глянула довкола синіми очима-пролісками. Стрепенулись від зимової сплячки кремезні дуби, розправили свої плечі могутні клени, потяглись до сонця білі берізки. Терпко запахло молодою травою і листям. І все живе займало своє місце під весняним небом.</p>
	<p>А в заростях колючого терну дивом зійшла троянда. Може, занесли сиві дощі сюди насіння, а, може, вітер загубив троянду, коли ніс її на своїх крилах туди, народжувалась зоря в краплинах роси. Та зачепився крилом за терновик, скрикнув від болю та й випустив красуню. Розлетілись білі пелюстки, впали чистою сльозою.</p>
	<p>Вона росла тихо і непомітно в тіні густих колючих тернів. Десь стороною пливли хмари, йшли травневі грози і пахло лісовими конваліями. Їй було самотньо і сумно. Ніхто не милувався її ніжною красою, не вдихав тонкий аромат її пелюсток. І навкруги було стільки сонця і тепла, але рідко сонячний промінець проникав крізь густі хащі терновика. Тут було тепло і волого. А вона так прагнула подарувати людям радість, зробити усіх щасливими.</p>
	<p>Але її ніхто не помічав. Колючі гілки терну боляче шматували її тіло, проколювали тендітні пелюстки наскрізь, а вона й не думала боронитись, лиш терпляче і покірно зносила образу. Лиш зітхне тихенько, опустить свою білу голівку і до ранку тремтітиме на її пелюстках краплина роси, а може, й сльози...</p>
	<p>А однієї весни сталося диво. Біля материнського куща появився маленький пагінець троянди-доні. О, якою гордою і щасливою була мати-троянда! їй є тепер для кого жити і боротись. Тепер їй не страшні пазурі хижого і ненависного терновика.</p>
	<p>І вона сміливо розправила свої тендітні плечі. Мати-троянда боролась за світло для доньки, за тепло, за клаптик синього неба, за те, що зветься так просто — життя.</p>
	<p>І дивувались клени її мужності, схиляли свої сиві голови дуби перед її безкорисливою і великою любов’ю, дивуючись її відданості, тіснились в сторону колючі терни. А маленька троянда розправляла дрібненькі листочки, тяглась до сонця, розквітаючи дивною і чарівною красою. Їй так було затишно і спокійно під надійним крилом матері. І тонкий, п’янкий аромат її пелюсток наповнював узлісся, де золотисто роїлись бджоли. Радістю світились пелюстки матері-троянди. Здавалось, її щастя таке безмежне і глибоке, як високе небо.</p>
	<p>Але одного разу з глибини лісу прийшли люди і гострим ножем розітнули корінь матері і доньки. Викопуючи із землі маленьку троянду, вони шматували тіло матері. Їй здавалось, що вони отим гострим ножем одтинали не її корінь, а розітнули її материнське серце навпіл, забравши в неї останню надію на щастя і любов. Світ навколо чорнів, а сонце згасало в червоних дубах. Біль і розпука були нестерпними. Самотність і пустота поволі огортали її материнську зболену душу. її горе було настільки великим, що все затихало і завмирало навкруги. Лиш тривожно і сумно бриніла тиша, в якій журливо і безнадійно осипались білі пелюстки матері-троянди.</p>
	<p>Над лісом пролітали журавлі, вони спішили в осінь, прощались з полем, з лісом, але вона уже того не чула.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>83 (6037). Про білу троянду. СУС —, новотвір. Записала Клімець Марія 2008 року. Семенюк Надія Пилипівна (1938). Хмельницька область, Старокостянтинівський район, Раштівка</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Поділля/">Фольклор Поділля</a></li>
	</ul>
</footer>
<!--#include virtual="/-/inc/general__page_end.inc" -->
