<!--#include virtual="/-/inc/general__page_start.inc" -->
<title>Грубий Іванко ☼ Українська народна казка ☼ Народна творчість</title>
<meta name="Description" content="Українська народна казка Буковини «Грубий Іванко» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Грубий Іванко.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Грубий Іванко <br><span class="article__headerDescription">Українська народна казка Буковини</span></h1>
	<p>Був собі чоловік. Мав три сини. Найменшого сина звали Грубий Іванко. Іде старий на ярмарок, а Іванко каже:</p>
	<p>— Озміть, тату, й мене.</p>
	<p>— Чого підеш? У тебе грошей нема, — каже батько. А Іванко:</p>
	<p>— Будуть гроші.</p>
	<p>їдуть вони шляхом, переїжджають мурований міст. А жид везе сивим конем воду, і такий той кінь худий! Скаче Іванко з воза і до того жида:</p>
	<p>— Продай коня! Що ти хочеш за него?</p>
	<p>— Три рублі, — каже жид.</p>
	<p>— Тату, дайте три рублі. А батько:</p>
	<p>— Я не маю грошей.</p>
	<p>Тут над’їжджає пан. Іванко до пана:</p>
	<p>— Пане, позичте три рублі.</p>
	<p>Батько думає: «Що то буде? Він уже в пана грошей просить». А пан до кишені, виймає три рублі і дає йому. Дає він жидови три рублі і бере коня, а жид лишається з бочкою.</p>
	<p>Веде Іванко того коня додому. І каже йому кінь:</p>
	<p>— Іване, правим вухом влізь, а лівим вилізь.</p>
	<p>Уліз Іванко правим вухом, а лівим виліз і таку силу в собі почув, якої ще ніколи не було в него. Приходи він з тим конем додому, заводи його в ґражду, дає йому їсти. Почесав його, вичистив, накрив.</p>
	<p>А старий приїжджає з ярмарку й каже:</p>
	<p>— Що ти, Іване, наробив? Ти позичив у пана гроші, а відки віддати?</p>
	<p>— Ви не журіться. Я маю розраховуватися.</p>
	<p>А йому ще не було й сім років. Встають рано, а він каже татови:</p>
	<p>— Ми їдем до царя дочку сватати. А старий йому:</p>
	<p>— Що ти надумався? Хочеш, щоби цар усю нашу сім’ю знищив?</p>
	<p>— Ви не журіться. Я маю за це відповідати. А брати кажуть:</p>
	<p>— Як отакий Іванко їде, то чого ж нам не їхати? І поїхали усі три.</p>
	<p>Їдуть вони, їдуть і приїхали до якоїсь хати. Коло хати конюшня. Заводять вони туди коні. Там є овес і сіно — дають коням їсти. Заходять в хату. У хаті столи, є що їсти, є що й пити. Повечеряли, Іванко каже:</p>
	<p>— Хлопці, ми тут будемо жити. Але тут повинен хтось бути.</p>
	<p>А коло хати через метрів п’ятдесят залізний міст. Іванко каже старшому братови:</p>
	<p>— Василю, ти йдеш цю ніч сторожувати на міст. Але дивися, щоб не заснув, бо тоді ми пропали.</p>
	<p>Пішов той сторожувати, а Іванко полежав, а перед дванадцятою годиною узяв під паху кугутика і пішов на міст. Приходи до моста, а брат спить. Ходи він по мості. Коли це запіяв кугутик. Подивився Іванко — летить змій! На три голові і на три верстві вогнем палить. Долітає змій до моста — кінь під ним спотикається.</p>
	<p>— Стій, коню, не спотикайся, на мене й на себе смерти не сподівайся. Понад нас більшої сили нема, — каже змій коневи. — Кажуть, що на світі є Грубий Іванко, але він до сім літ не дійшов, до нас битися не прийшов.</p>
	<p>Виходи Іванко, а змій говори:</p>
	<p>— Здоров, Грубий Іванку, за чим прийшов: битися чи миритися?</p>
	<p>— Добрий молодець ніколи не йде за тим, щоб миритися, а щоб тілко битися.</p>
	<p>Змій каже:</p>
	<p>— Ану підем боротися на залізний тік.</p>
	<p>В’яже змій коня, і йдуть на залізний тік боротися. Як піймилися боротися, як замахне змій Іванком, Іванко трошки похилився. Як замахне Іванко змієм — змій по коліна! Змій як замахнув Іванком ще раз — Іванко по коліна! А Іванко як замахне змієм та як кине — змій на плечі впав! Іванко відрубав йому їдну й другу голову. А їдна ще лишилася. Змій хотів піднятися, а Іванко йому й ту голову відтяв. Тоді відтинає він з усіх трьох голів язики, забирає в кишеню, а їдну голову прикочав до брата, який далі спав. Змійового коня взяв за повід і повів у ґражду. Прив’язав, а сам ляг спати.</p>
	<p>А брат на мості рано прохватився — голова змійова коло него! Він ту голову під паху і йде до братів. Та й каже:</p>
	<p>— Ви бачите, мой? Дивіться, що я вбив!</p>
	<p>І показує їм ту голову. А Іванко підняв голову з подушки і каже:</p>
	<p>— То добре, як убив. Лягай спати.</p>
	<p>На другий вечір каже Іванко середущому братови стерегти.</p>
	<p>— Тілко дивися, не спи, бо ми всі пропадем, як заснеш. Ади, брат достеріг.</p>
	<p>Пішов середущий брат, ходи, ходи по мості. Але як стало близько дванадцятої години, зморив його сон, він ляг і заснув. А Іванко кугутика під паху, шаблю через плече і йде до моста. Приходи, а той спить. А тут кугутик запіяв. Летить змій на шість голів і на шість верстов вогнем палить. Поруччя моста від того вогню стали червоні. І тут кінь під змійом спотикнувся. А змій каже:</p>
	<p>— Стій, коню, не спотикайся, на мене й на себе смерти не сподівайся. Понад нас більшої сили на світі нема. Говорять, що є Грубий Іванко на світі, але він ще до сім літ не дійшов і до нас битися не прийшов!</p>
	<p>Іванко виходи з-під моста. А змій каже:</p>
	<p>— Добрий день, Грубий Іванку!</p>
	<p>— Добрий день, нечиста сило, невидюща твар.</p>
	<p>— За чим, Грубий Іванку, прийшов: битися чи миритися? А Іванко говори:</p>
	<p>— Добрий молодець не йде за тим, щоб миритися, а тілко битися. Змій йому:</p>
	<p>— Пішли на залізний тік боротися.</p>
	<p>В’яже змій коня, і йдуть вони боротися. Змій як замахне Іванком — трошки Іванка боре. Іванко як замахне змійом — трохи нахилився змій, але не впав. Змій як замахне Іванком — по кісточки Іванко в землю заліз. Іванко як замахне змійом — вище колін загнав змія в землю! І стяв йому три голові. Змій як замахне Іванком — по коліна Іванко заліз. А Іванко як замахне змійом — і загнав його в землю до пояса. І стяв йому й тих три голові.</p>
	<p>Витинає він у всіх змійових головах язики, забирає їх у кишеню. Труп і голови закочує під міст, а їдну голову відкочує до свого брата. А той спить. Відв’язує він змійового коня, кугутика під паху і пішов собі спати. А брат далі спить коло моста. Як боровся Іванко зі змійом, то він і не чув. Прив’язав Іванко коня, ляг на постелі і заснув.</p>
	<p>Розвиднилося, пробудився брат коло моста, а коло него — голова змійова. Він ту голову під паху і біжить. Приніс та й до братів:</p>
	<p>— Адіт, що я приніс!</p>
	<p>— Добре, що не спав, — каже Іванко. Перебули вони той день, і каже Іванко:</p>
	<p>— Хлопці, вже мені йти стерегти.</p>
	<p>Чіпляє він свою нагайку на кілок в стіні і каже братам:</p>
	<p>— Як буде сильно гудіти і вітер віяти, то щоб ви надвір не виходили, а як з мої нагайки буде кров текти, то щоб ви пустили мого коня і йшли назад спати. Дивіться, щоб ви не заспали і коня відв’язали.</p>
	<p>Повечеряли. Іванко кугутика під паху, шаблю через плече і йде до моста стерегти. Ходи він, ходи. Кугутик лиш запіяв, летить змій на дванадцять голів і на дванадцять верстов вогнем палить. Як долітав, то кінь лиш трошки нахилив ногу. Змій говори:</p>
	<p>— Стій, коню, не спотикайся, на мене й на себе смерти не сподівайся. Понад нас більшої сили в світі нема. Говорять, що є Грубий Іванко, але він до сім літ не дійшов, до нас битися не прийшов.</p>
	<p>Іванко виходи, а змій йому:</p>
	<p>— Здрастуй, Грубий Іванку!</p>
	<p>— Здрастуй, нечиста сило, невидюща твар.</p>
	<p>— За чим, Грубий Іванку, прийшов: битися чи миритися? А Іванко:</p>
	<p>— Добрий молодець не йде ніколи за тим, щоб миритися, а тілко битися.</p>
	<p>В’яже змій коня, і йдуть на залізний тік боротися. Як замахнув змій Іванком, та й по кісточки загнав його в землю. А Іванко як махнув змійом — теж по кісточки! Змій Іванком як замахнув — вище кісточок! Іванко змійом як замахнув — загнав по коліна і стяв три голові. А змій раз хвостом! — і назад ті голови прилизав. Та й махнув змій Іванком — вище колін!</p>
	<p>Бачи Іванко — біда! Та як поправиться — і змія знов по коліна загнав. І знову йому стяв три голові. А змій махнув хвостом і знов прилизав їх. Уже Іванко зморився. Коли види Іванко, летить його кінь! Як поправився — і змія по пояс у землю! І що зітне три голові, а кінь їх копитами відіб’є, і змій не має як їх прилизати. І так він стяв усі дванадцять голів, а кінь відбив їх копитами.</p>
	<p>Тоді Іванко сів, відпочив, повитинав язики з усіх дванадцяти голів, забрав їх у кишеню, відв’язав змійового коня — і до хати!</p>
	<p>Прийшов Іванко на місце, прив’язав коня, заходи в хату, а браття сплять. Він і каже:</p>
	<p>— Що ви, мой, спите?</p>
	<p>— Ади, мой, не заснули?</p>
	<p>— Ви добре спите, так спите, що я мало не загинув. Я ж вам говорив коня пустити, а ви не пустили.</p>
	<p>Тоді веде їх і показує, кілко натекло крови з нагайки і де кінь відірвався.</p>
	<p>— То що ж ви доброго зробили? — питає Іванко братів.</p>
	<p>— Ми ж тоже билися. Я приніс голову і той приніс голову.</p>
	<p>— А що ж у тих головах? — питає Іванко. — Ви принесли голови без язиків.</p>
	<p>Подивилися вони — нема язиків. А він викладає на стіл двадцять їден язик.</p>
	<p>— Бачите, ви спали, а я все це звоював. І ви не чули. Ходіть зо мною до моста!</p>
	<p>Приводи він їх до моста, показує їм три трупи і голови без язиків.</p>
	<p>— Оце щоб я не йшов стерегти, то ми були б усі пропали. Приходять вони назад. Він відв’язує коні. Дає старшому коня, що на нім їхав змій на шість голів, середущому дає того, що їхав змій на три голові.</p>
	<p>— А того, що їхав на нім змій на дванадцять голів, заведіть і дайте панови за тих три рублі, що я в него позичив. Але дайте, бо я приїду і все провірю. А я сідаю на свого коня і їду до царя сватати дочку.</p>
	<p>Їде він, і каже йому кінь:</p>
	<p>— Іване, правим вухом влізь, а лівим — вилізь.</p>
	<p>Як уліз Іванко коневи в праве вухо і лівим виліз, то такий здоровий став і красивий, що в світі такого нема. Їде він і здибає чоловіка.</p>
	<p>— Добрий день!</p>
	<p>— Добрий день!</p>
	<p>— Куди, хлопче, їдеш?</p>
	<p>— До царя дочку сватати.</p>
	<p>— Бери й мене з собою, — каже чоловік.</p>
	<p>— А хто ж ти?</p>
	<p>— Я, — каже, — Мороз. А ти хто?</p>
	<p>— Я — Грубий Іванко. То їдьмо разом.</p>
	<p>Їдуть вони удвох: то той їде, а другий іде, то другий сідає на коня. Здибають вони ще одного чоловіка.</p>
	<p>— Добрий день!</p>
	<p>— Добрий день. Куди, люди, йдете?</p>
	<p>— До царя дочку сватати.</p>
	<p>— А хто ви будете?</p>
	<p>— Я — Грубий Іванко. А це Мороз. А ти хто?</p>
	<p>— Я — Вітер. Беріть і мене з собою.</p>
	<p>— Гай, іди.</p>
	<p>Ідуть вони далі і здибають ще одного чоловіка.</p>
	<p>— Добрий день!</p>
	<p>— Добрий день. Куди, люди, йдете?</p>
	<p>— До царя дочку сватати.</p>
	<p>— А хто ви будете?</p>
	<p>— Я — Грубий Іванко. А це Мороз і Вітер. А ти хто?</p>
	<p>— Я — Стрілець. Беріть і мене з собою.</p>
	<p>— Гай, іди.</p>
	<p>Ідуть вони, йдуть і знов здибають чоловіка.</p>
	<p>— Добрий день!</p>
	<p>— Добрий день. Куди, люди, йдете?</p>
	<p>— До царя дочку сватати.</p>
	<p>— А хто ви будете?</p>
	<p>— Я — Грубий Іванко. А це — Мороз, Вітер і Стрілець. А ти хто?</p>
	<p>— Я — Голод. Беріть і мене з собою.</p>
	<p>— Гай, іди.</p>
	<p>Ідуть вони всі далі і побачили лан капусти. Ходи коло тої капусти спутаний чоловік.</p>
	<p>— Добрий день!</p>
	<p>— Добрий день. Куди, люди, йдете?</p>
	<p>— Йдем до царя дочку сватати.</p>
	<p>— А хто ж ваш молодий?</p>
	<p>— Я, Грубий Іванко. А це мої товариші: Мороз, Вітер, Стрілець і Голод.</p>
	<p>— То беріть і мене з собою.</p>
	<p>— А чого ти спутаний?</p>
	<p>— Бо як ідуть зайці в капусту, то я спутаний саме добре доганяю їх.</p>
	<p>— То, гай, іди з нами.</p>
	<p>Прийшли вони до царя. Вийшли слуги, побачили їх коло брами і питають:</p>
	<p>— Що ви, люди, хочете?</p>
	<p>— Ми прийшли царську дочку сватати.</p>
	<p>— Котрий же ваш молодий?</p>
	<p>— От він, Грубий Іванко.</p>
	<p>А Іванко не хлопець, а лялька!</p>
	<p>Пішли слуги й доповіли цареви. Цар вийшов, подивився та й каже:</p>
	<p>— А це що за страховища? Коня від них заберіть, а їх усіх у залізну кузню загнати! І запалити кузню, щоб вони всі погоріли.</p>
	<p>Заперли їх у кузню і так напалили, що стіни стали червоні. Іванко, Сторож, Стрілець і Голод топляться від того жару. А Мороз і Вітер говорять:</p>
	<p>— Хлопці, ви ще до дня будете замерзати.</p>
	<p>Мороз як потисне, Вітер як повіє, і стіни з червоних сині стають. Ще раз потиснув Мороз, і ще раз повіяв Вітер — стіни білі зробилися, аж іній насів. Замерзають усі, б’ють у стіни ногами і «ґвавт» кричать.</p>
	<p>Устав рано цар і каже слугам:</p>
	<p>— Заберіть у кузні ті трупи і викиньте їх у поле на гній. Прийшли слуги до кузні, а ті б’ють у стіни ногами і «ґвавт» кричать:</p>
	<p>— Замерзаєм!</p>
	<p>Приходять слуги і кажуть до царя:</p>
	<p>— Ваше імператорство! Вони б’ють у стіни і «ґвавт» кричать. Кажуть, що замерзають.</p>
	<p>Цар говори:</p>
	<p>— Що це за люди? Випускайте їх. Рубайте дванадцять коров, печіть дванадцять печив хліба і привезіть дванадцять бочок води. Занесіть усе це в кузню, а тоді заведіть їх усіх туди і запирайте там. Як за ніч усе це не з’їдять, на ранок їм розстріл.</p>
	<p>Запирають їх туди. А вони думають: «Аж тепер нам смерть. Де ми все це з’їмо?» А Голод каже:</p>
	<p>— Хлопці, ви наїдайтеся звечора, бо до ранку дуже захочете їсти. Сіли вони, поїли добре і полягали спати. А Голод як узявся, то з’їв усе і випив воду. І кістки всі обгриз і поламав, лиш тріски з кісток лишилися. Запіяв кугут. Голод побудив їх усіх і каже:</p>
	<p>— Все, хлопці. З’їв.</p>
	<p>А цар встає рано і каже слугам:</p>
	<p>— Ану йдіть, подивіться до них і вивозьте їх відти.</p>
	<p>Пішли слуги. А вони так б’ють у залізні стіни, що ті аж розлітаються. І кричать:</p>
	<p>— Їсти!</p>
	<p>Приходять слуги до царя.</p>
	<p>— Ваше імператорство, вони «ґвавт» кричать їсти. Цар каже:</p>
	<p>— Та не може бути такого.</p>
	<p>Пішов туди цар сам. Подивився — ніде нічого нема, лиш самі тріски з кісток. І більше ні кришки нема. І каже їм цар:</p>
	<p>— Є в мене баба. Як хто з нею разом принесе води, то віддам дочку, а як відстане — розстріл.</p>
	<p>Іванко каже:</p>
	<p>— Хто ж з нас піде?</p>
	<p>— Я піду, — каже Капустяний Сторож.</p>
	<p>А до керниці було дуже далеко. Бере Сторож відра, і бере Баба, та й ідуть вони води. Набрали і вертаються. А ті посідали за огорожею — Іванко, Мороз, Вітер, Голод і Стрілець — і чекають. Несли, несли ті воду, а Баба каже:</p>
	<p>— Що нам, синку, цар! Сідаймо та відпочинем.</p>
	<p>Як сіли спочити, Сторож ляг і задрімав. Лиш руку їдну задер. А Баба відра в руки й пішла. Іванко каже:</p>
	<p>— Вже наш Сторож спить, а Баба воду несе.</p>
	<p>А Стрілець каже:</p>
	<p>— Зараз він пробудиться.</p>
	<p>Та як прицілився, та як утяв, то так Сторожеви палець і відбив. Той пробудився, урвав путо на ногах та як побіг, то догнав Бабу і лишив її на півверсти позаду.</p>
	<p>Тоді цар каже:</p>
	<p>— Видко діло, що цей Іванко буде наш зять. Царівна вийшла, підійшла до него, звиталася і забрала його в хату. Зайшли й сватачі. Тоді цар зробив весілля на весь мир, запросив усіх царів. І весілля було на славу. І я там був, і їв, і пив. По бороді текло, а в роті сухо було.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Гвоздівці, Сокирянського району, Чернівецької області 17 лютого 1979 року Ґанґал Федір Кирилович (1913 року народження)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>


<article class="articleMain">
	<h1 class="articleMain__header">Грубий Іванко <br><span class="article__headerDescription">Українська народна казка Буковини</span></h1>

	<figure class="illustration">
		<img class="illustration__image" loading="lazy" decoding="async" src="/-/i/Грубий Іванко — 01.png" alt="ГРУБИЙ ІВАНКО — Українська Народна Казка Буковини" title="ГРУБИЙ ІВАНКО — Українська Народна Казка Буковини">
		<figcaption class="illustration__caption">ГРУБИЙ ІВАНКО — Українська Народна Казка Буковини</figcaption>
	</figure>

	<p>Був собі чоловік. Мав він три сини. Самого меншого сина звали Грубий Іванко. Їде старий на ярмарок, а Іванко каже:</p>
	<p>— Озми, тату, й мене.</p>
	<p>— Чого поїдеш? У тебе ж грошей нема.</p>
	<p>— Будуть гроші, — каже Іванко.</p>
	<p>Їдуть вони шляхом, переїжджають мурований міст.</p>
	<p>А візник везе сивим конем бочку з водою, і такий той кінь худий! Скочив Іванко з воза і до того візника:</p>
	<p>— Продай коня. Що ти хочеш за нього?</p>
	<p>— Три рублі, — каже візник.</p>
	<p>— Тату, дайте три рублі. А батько йому каже:</p>
	<p>— Я не маю грошей.</p>
	<p>Тут над’їжджає якийсь чоловік. Іванко до нього:</p>
	<p>— Пане, позичте три рублі.</p>
	<p>Батько думає: «Що то буде? Він уже в чужих людей грошей просить». А той чоловік до кишені, виймає три рублі і дає Іванкові. Платить він візнику три рублі і бере коня, а візник лишається з бочкою на дорозі.</p>
	<p>Веде Іванко коня додому. І каже йому кінь:</p>
	<p>— Іванку, правим вухом влізь, а лівим вилізь.</p>
	<p>Вліз Іванко правим коневим вухом, а лівим виліз і таку силу в собі почув, якої ще ніколи не мав.</p>
	<p>Приходить він із тим конем додому, заводить його у гражду, дає їсти. Почесав його, вичистив, накрив. А батько приїжджає з ярмарку і каже:</p>
	<p>— Що ти, Іванку, наробив! Ти позичив у чужого чоловіка гроші, а відки віддати?</p>
	<p>— Ви не журіться, — каже Іванко. — Я сам маю розрахуватися.</p>
	<p>А йому тоді ще не було й семи років. Встають вони рано, а Іванко каже татові:</p>
	<p>— Їдьмо до царя — дочку сватати.</p>
	<p>— Що ти надумався! — каже батько. — Хочеш, щоб цар усю нашу сім’ю знищив?</p>
	<p>— Ви не журіться. Я маю за це відбуватися. А брати кажуть:</p>
	<p>— Як отакий Іванко їде, то чого ж нам не їхати? І поїхали всі три.</p>
	<p>Їдуть вони, їдуть і приїхали до якоїсь хати. Коло хати стайня. Заводять вони туди коней. Бачать, є овес і сіно — дають коням їсти. Заходять у хату. А в хаті на столах є що їсти, є що й пити. Повечеряли.</p>
	<p>— Будемо тут жити, — каже Іванко, — але тут повинен хтось бути.</p>
	<p>А недалеко від тої хати — залізний міст. Іванко каже старшому братові:</p>
	<p>— Василю, ти йдеш цю ніч вартувати на міст. Але дивися, щоб не заснув, бо тоді ми пропали.</p>
	<p>Той пішов вартувати, а Іванко трохи полежав, а перед дванадцятою годиною взяв під пахву кугутика і пішов на міст. Приходить, а брат спить. Ходить Іванко по мості. Коли це запіяв кугутик. Подивився Іванко — летить змій на три голови і на три верстви вогнем палить. Долітає змій до моста — кінь під ним спотикається.</p>
	<p>— Стій, коню, не спотикайся, на мене і на себе смерті не сподівайся. Понад нас більшої сили нема, — каже змій коневі. — Кажуть, що є на світі Грубий Іванко, але він до сім літ не дійшов, до нас битися не прийшов.</p>
	<p>Тут виходить Іванко. Змій говорить:</p>
	<p>— Здоров, Грубий Іванку. За чим прийшов: битися чи миритися?</p>
	<p>— Добрий молодець ніколи не йде за тим, щоб миритися, а щоб тільки битися.</p>
	<p>Змій каже:</p>
	<p>— То підемо битися на Залізний тік.</p>
	<p>В’яже змій коня, і йдуть на Залізний тік битися. Як замахне змій Іванком — Іванко лиш похилився. Як замахне Іванко змієм — змій на коліна! Як замахне змій Іванком ще раз — Іванко на коліна! А Іванко як кинув змія — змій на плечі впав! Іванко відрубав йому дві голови, а одна ще лишилася. Змій хотів піднятися, та Іванко йому й ту голову відрубав. Тоді відтинає з усіх трьох голів язики і забирає їх. А одну голову прикотив до брата, який ще спав. Змійового коня узяв за повід і завів у гражду, а сам пішов спати.</p>
	<p>А брат на мості прохопився рано — біля нього голова змія. Він ту голову під пахву і йде до братів.</p>
	<p>— Ви бачите, мой? Дивіться, що я вбив! А Іванко підняв голову з подушки й каже:</p>
	<p>— То добре, як убив. Лягай спати.</p>
	<p>На другий вечір посилає Іванко на міст середущого брата.</p>
	<p>— Тільки не спи, — каже, — бо ми пропадем, як заснеш. Ади, брат достеріг.</p>
	<p>Пішов середущий брат, ходить, ходить по мості. Але близько дванадцятої години зморив його сон. Ліг він і заснув. А Іванко кугутика під пахву, шаблю через плече і йде до мосту. А тут кугутик запіяв. Летить змій на шість голів. І на шість верстов вогнем палить. Поруччя моста почервоніли від того вогню. І тут кінь під змієм спіткнувся. А змій каже:</p>
	<p>— Стій, коню, не спотикайся. На мене й на себе смерті не сподівайся. Понад нас більшої сили нема. Кажуть, що є Грубий Іванко на світі, але він ще до сім літ не дійшов і до нас битися не прийшов.</p>
	<p>Іванко виходить з-під моста, а змій каже:</p>
	<p>— Добрий день, Грубий Іванку!</p>
	<p>— Добрий день, нечиста сила, невидюща твар.</p>
	<p>— За чим, Грубий Іванку, прийшов: битися чи миритися?</p>
	<p>— Добрий молодець не йде за тим, щоб миритися, а щоб тільки битися.</p>
	<p>— То пішли на Залізний тік боротися, — говорить змій. В’яже змій коня, і йдуть вони боротися.</p>
	<p>Як замахне змій Іванком — лиш трошки Іванка похилив. А Іванко як замахне змієм — нахилився змій, але не впав. Змій як замахне Іванком — по кісточки Іванко в землю заліз. Іванко як замахне змієм — вище колін загнав змія в землю! І стяв йому три голови. Змій як замахне Іванком — по коліна Іванко заліз. А Іванко замахнув змієм останній раз — загнав його в землю до пояса і стяв решту голів.</p>
	<p>Витинає він з усіх змієвих голів язики, забирає їх. Одну голову підкочує до свого сплячого брата, а решту затягає під міст. Відв’язав Іванко змійового коня, кугутика під пахву і пішов. А брат далі спить коло моста. Прив’язав Іванко коня та ліг на постіль і заснув.</p>
	<p>Розвиднілося, пробудився брат коло моста, а біля нього — голова змійова. Він ту голову під пахву і біжить. Приніс її та й до братів:</p>
	<p>— Я, адіт, що приніс!</p>
	<p>— Добре, що не спав, — говорить Іванко. Перебули вони той день, і каже Іванко:</p>
	<p>— Хлопці, вже мені вартувати.</p>
	<p>Чіпляє він нагайку на кілок у стіні і говорить братам:</p>
	<p>— Як буде сильно гудіти і вітер віяти, то щоб ви надвір не виходили, а як з моєї нагайки буде кров текти, то щоб випустили мого коня. Дивіться, щоб не заспали і коня відв’язали.</p>
	<p>Повечеряли. Іванко кугутика під руку, шаблю через плече і йде до моста вартувати. Ходить він, ходить. Кугутик лиш запіяв, летить змій на дванадцять голів і на дванадцять верстов вогнем палить. Як долітав, то кінь лиш трохи зігнув ногу. Змій говорить: «Стій, коню, не спотикайся, на мене й на себе смерті не сподівайся. Понад нас більшої сили на світі нема. Кажуть, що є Грубий Іванко, але він до сім літ не дійшов, до нас битися не прийшов».</p>
	<p>Іванко виходить, а змій йому:</p>
	<p>— Здрастуй, Грубий Іванку!</p>
	<p>— Здрастуй, нечиста сило, невидюща твар.</p>
	<p>— За чим, Грубий Іванку, прийшов: битися чи миритися?</p>
	<p>— Добрий молодець не йде ніколи за тим, щоб миритися, а щоб тільки битися, — каже Іванко.</p>
	<p>В’яже змій коня, йдуть вони на Залізний тік боротися. Як замахне змій Іванком, по кісточки загнав його в землю. А Іванко як махне змієм — теж по кісточки! Змій Іванком як замахне — вище кісточок! Іванко як замахне змієм — загнав його по коліна і стяв три голови. А змій раз! — і прилизав хвостом ті голови. Та як махнув Іванком — вище колін! Бачить Іванко, біда! Та як поправився і змія знову по коліна загнав і стяв йому три голови. А змій махнув хвостом — і знову прилизав їх.</p>
	<p>Стомився Іванко. Коли бачить, летить його кінь! Іванко як поправився та як махнув змієм — і по пояс його в землю! Що зітне три голови, то кінь їх копитами відіб’є. І змій не має як їх прилизати. Так стяв усі дванадцять голів, а кінь відбив їх копитами. Сів Іванко, відпочив, а тоді повитинав язики з усіх дванадцяти голів, забрав ті язики і змійового коня та й до братів.</p>
	<p>Прийшов Іванко на місце, прив’язав коня, заходить у хату, а браття сплять. Він каже:</p>
	<p>— Що ви, мой, спите?</p>
	<p>— Ади, мой, не заснули? — бідкаються брати.</p>
	<p>— Ви добре спите, так спите, що я трохи не загинув. Я ж вам говорив коня пустити, а ви не пустили.</p>
	<p>Тоді показує їм Іванко, де натекло крові з його нагайки, показує, де кінь сам відірвався.</p>
	<p>— То що ж ви доброго зробили? — питає Іванко братів.</p>
	<p>— Ми ж теж билися, — кажуть брати, — я приніс голову і той приніс голову.</p>
	<p>— А що ж у тих головах? — питає Іванко. — Ви ж принесли голови без язиків.</p>
	<p>Подивилися вони — нема язиків. Викладає Іванко на стіл двадцять один язик.</p>
	<p>— Бачите, ви спали, поки я воював. Ходімо зі мною до моста.</p>
	<p>І повів він їх, і показав зарубаних зміїв.</p>
	<p>Приходять вони назад. Іванко відв’язує коні. Дає старшому коня від змія на шість голів, а середущому дає того, що від змія на три голови.</p>
	<p>— А коня, на котрому їхав дванадцятиголовий змій, дайте тому чоловікові за позичені мною три рублі. Але дайте, бо я приїду і все перевірю. Повертайтесь додому, я а сідаю на свого коня і їду до царя дочку сватати.</p>
	<p>Їде він, і каже йому кінь:</p>
	<p>— Іванку, правим вухом влізь, а лівим вилізь.</p>
	<p>Як вліз Іванко коневі в праве вухо, а лівим виліз, то такий сильний став і красивий, що й у світі такого більше нема.</p>
	<p>Їде він далі і здибає чоловіка. Привіталися, чоловік і питає:</p>
	<p>— Куди, хлопче, їдеш?</p>
	<p>— До царя дочку сватати.</p>
	<p>— Бери й мене з собою.</p>
	<p>— А хто ж ти?</p>
	<p>— Я — Мороз. А ти хто?</p>
	<p>— Я — Грубий Іванко. То їдьмо разом.</p>
	<p>Їдуть вони удвох: то один їде, а другий іде, то другий сідає на коня. І здибають ще одного чоловіка.</p>
	<p>— Куди, люди, йдете?</p>
	<p>— До царя дочку сватати.</p>
	<p>— А хто ви будете?</p>
	<p>— Я — Грубий Іванко. А це — Мороз. А ти хто?</p>
	<p>— Я — Вітер. Беріть і мене з собою.</p>
	<p>— Гай іди.</p>
	<p>Ідуть вони далі і здибають ще одного чоловіка.</p>
	<p>— Куди, люди, йдете?</p>
	<p>— До царя дочку сватати.</p>
	<p>— А хто ви будете?</p>
	<p>— Я — Грубий Іванко. А це — Мороз і Вітер. А ти хто?</p>
	<p>— Я — Стрілець. Беріть і мене з собою.</p>
	<p>— Гай іди.</p>
	<p>Ідуть вони, йдуть і знов здибають чоловіка.</p>
	<p>— Куди, люди, йдете?</p>
	<p>— До царя дочку сватати.</p>
	<p>— А хто ви будете?</p>
	<p>— Я — Грубий Іванко. А це — Мороз, Вітер і Стрілець. А ти хто?</p>
	<p>— Я — Голод. Беріть і мене з собою.</p>
	<p>— Гай іди.</p>
	<p>Ідуть вони далі, і побачили лан капусти. І ходить довкола капусти спутаний чоловік.</p>
	<p>— Добрий день!</p>
	<p>— Добрий день! Куди, люди, йдете?</p>
	<p>— До царя дочку сватати.</p>
	<p>— А хто ж ваш молодий?</p>
	<p>— Я, Грубий Іванко, А це мої товариші: Мороз, Вітер, Стрілець і Голод. А чого ти спутаний?</p>
	<p>— Бо як ідуть зайці в капусту, то я спутаний якраз добре доганяю їх.</p>
	<p>— А як тебе звати?</p>
	<p>— Сторож. Беріть і мене з собою.</p>
	<p>— Гай іди з нами.</p>
	<p>Прийшли вони до царя. Вийшла прислуга, побачила їх коло брами і запитує:</p>
	<p>— Що ви, люди, хочете?</p>
	<p>— Ми прийшли царську дочку сватати.</p>
	<p>— Котрий же ваш молодий? — питають.</p>
	<p>— От він, Грубий Іванко.</p>
	<p>А Іванко — хлопець, як лялька!</p>
	<p>Прислуга доповіла цареві. Цар вийшов, подивився та й каже:</p>
	<p>— А це що за страховища? Коня від них заберіть, а їх усіх у Залізну кузню! Та напаліть кузню, щоб вони всі погоріли.</p>
	<p>Заперли їх у кузню і так напалили, що залізні стіні почервоніли. Іванко, Сторож і Голод топляться від того жару. А Мороз і Вітер говорять:</p>
	<p>— Хлопці, ви ще до дня будете замерзати.</p>
	<p>Та як потисне Мороз, а Вітер як повіє, і стіни з червоних стали синіми. Ще раз потиснув Мороз і ще раз повіяв Вітер — стіни білі зробились, аж іній засів. Замерзають вони всі, б’ють у стіни ногами і кричать «Ґвалт!». Приходить прислуга до царя зі скаргою:</p>
	<p>— Вони у стіни б’ють, «Ґвалт!» кричать, що замерзають. Цар каже:</p>
	<p>— Що це за люди такі? Випускайте їх. Рубайте дванадцять корів, печіть дванадцять печив хліба і привезіть дванадцять бочок води. Занесіть усе це в кузню, а тоді заведіть їх усіх туди і закрийте знов. Як за ніч усе це не з’їдять, на ранок — голови з пліч.</p>
	<p>Занесли туди все, запирають їх. «Аж тепер нам смерть. Де ми стільки з’їмо?» — думають вони. А Голод каже:</p>
	<p>— Хлопці, ви наїдайтеся з вечора, бо до ранку дуже захочете їсти.</p>
	<p>Сіли вони, попоїли добре і полягали спати. А Голод як узявся, то з’їв усе наварене й напечене і випив усю воду, навіть кістки обгриз і поламав, лиш тріски з них лишилися.</p>
	<p>Цар встає рано і каже прислузі:</p>
	<p>— Ану, ідіть подивіться до них.</p>
	<p>Пішла прислуга. А вони так б’ють у залізні стіни, що аж кузня трясеться, і кричать: «їсти!» Приходить прислуга до царя, розповідає, а той каже:</p>
	<p>— Та не може такого бути.</p>
	<p>— Пішов туди сам цар. Подивився — лиш тріски від кісток валяються. І каже тоді цар:</p>
	<p>— Є в мене баба. Дуже бистра. Як хтось із вас принесе з нею разом води, то віддам дочку. А як відстане — голова з пліч.</p>
	<p>Іванко запитує:</p>
	<p>— Хто із нас піде води?</p>
	<p>— Я піду, — каже Капустяний Сторож.</p>
	<p>А до керниці було дуже далеко. Бере Сторож відра і бере баба, і йдуть вони води. Набрали вони води й вертаються. А Іванко, Мороз, Вітер, Голод і Стрілець посідали за огорожею й чекають. Несли, несли воду, а баба каже:</p>
	<p>— Що нам, синку, цар! Сідаймо та спочинемо.</p>
	<p>— Як сіли спочивати, Сторож ліг і задрімав. Лиш руку одну задер. А баба відра вхопила і пішла. Іванко каже:</p>
	<p>— Пропали ми.</p>
	<p>— Зараз він пробудиться, — говорить Стрілець.</p>
	<p>Та як прицілився, та як утяв, то так Сторожеві палець і відбив. Той прокинувся, урвав путо на ногах та як побіг, то догнав бабу та ще й лишив її на півкілометра ззаду.</p>
	<p>Тоді цар сказав:</p>
	<p>— Видко діло, що цей Іванко буде наш зять.</p>
	<p>Царівна вийшла, звіталася і повела Іванка до хати. Зайшли й сватачі. Цар запросив усіх царів на весілля. І я там був, і їв, і пив, по бороді текло, а в роті сухо було.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p>Грубий Іванко. Сравнительный указатель сюжетов: Восточнославянская сказка. Составитель Л. Бараг, И. Березовский, К. Кабашников, Н. Новиков. — Л.: Наука, 1979 300А + 513А. Записано 17 лютого 1979 року в селі Гвіздівцях Сокирянського району Чернівецької області від Федора Кириловича Гангала (1914 року народження, колгоспний пенсіонер).</p>
			<p>Чарівна квітка: Українські народні казки з-над Дністра. Запис, упорядкування, примітки та словник М. А. Зінчука; Художники: Н. В. Кирилова і П. А. Гулін. — Ужгород: Карпати, 1986. — 301 с: іл.</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Буковини/">Фольклор Буковини</a></li>
	</ul>
</footer>
<!--#include virtual="/-/inc/general__page_end.inc" -->
