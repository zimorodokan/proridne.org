<!--#include virtual="/-/inc/general__page_start.inc" -->
<title>Казан ☼ Українська народна казка ☼ Народна творчість</title>
<meta name="Description" content="Українська народна казка Кіровоградщини «Казан» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Казан.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Казан <br><span class="article__headerDescription">Українська народна казка Кіровоградщини</span></h1>
	<p>Жили в одному степовому селі три брати. Мали вони господарство, хазяйнували разом.</p>
	<p>Ось одного разу пішли вони в поле пасти худобу. Пасуть, пасуть та й захотіли їсти. Аж раптом згадали, що казан, в якому куліш готують, вдома забули. Тож і кажуть найменшому Іванкові:</p>
	<p>— Іване, іди-но в село та й принеси казан.</p>
	<p>А хлопець не дуже розумним був, забував усе. То він і питає:</p>
	<p>— А як я забуду, по що йду?</p>
	<p>— То йди та повторюй весь час: «Казан, казан, казан».</p>
	<p>Пішов Іван. Іде, іде дорогою, а назустріч йому два чоловіки, баришники. Щось між собою ділять, в торбу заглядають. Почули, що хлопець щось бурмоче собі під носа, звернулися до нього:</p>
	<p>— Що ти там говориш, які такі побажання-заклинання повторюєш?</p>
	<p>А той все:</p>
	<p>— Казан, казан.</p>
	<p>— А щоб тобі, — каже один баришник, — то це ти хочеш, щоб наші гроші в казані згоріли?</p>
	<p>Та й побили його, а Іван забув, за чим ішов. Тож мусив вернутися до братів за порадою. Розповів їм про все. А вони його знову посилають за казаном і наказують:</p>
	<p>— Як зустрінеш ще таку пригоду, то тихенько підійди, просунь голову та подивись, що там таке ділять. Іди, бо їсти хочеться.</p>
	<p>Знову іде хлопець дорогою, баче, собаки деруться, такий ґвалт учинили. Іван згадав пораду братів і встромив голову між собаками. А ті напали на нього. І з переляку знову дурень забув, по що йшов.</p>
	<p>Вертається третій раз назад. А брати йому:</p>
	<p>— Треба ж було палицю взяти і розборонити тих псів. Та йди, бо ж їсти дуже хочеться.</p>
	<p>І третій раз іде Іван за казаном та все повторює це слово.</p>
	<p>Ось уже і село видно, радіє парубок. Підходить до хати, щоб попросити казан. А там баба з дідом сваряться. Схопив палицю та хотів розбороняти, все повторюючи:</p>
	<p>— Казан, казан, казан.</p>
	<p>Баба так розсердилася на хлопця, що схопила із тину казан і наділа Івану на голову. Пробував зняти його з голови, та не зміг. Так і побрів з ним назад. Із казаном прийшов, а поїсти братам так і не вдалося.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>254 (8155). Казан. СУС (1687). Записав Негра Ростислав 2010 року. Негра Людмила Іванівна (1948). Кіровоградська область, Новоукраїнський район, Новоукраїнка</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Кіровоградщини/">Фольклор Кіровоградщини</a></li>
	</ul>
</footer>
<!--#include virtual="/-/inc/general__page_end.inc" -->
