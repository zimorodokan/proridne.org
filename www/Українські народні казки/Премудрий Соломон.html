<!--#include virtual="/-/inc/general__page_start.inc" -->
<title>Премудрий Соломон ☼ Українська народна казка ☼ Народна творчість</title>
<meta name="Description" content="Українська народна казка Гуцульщини «Премудрий Соломон» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Премудрий Соломон.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Премудрий Соломон <br><span class="article__headerDescription">Українська народна казка Гуцульщини</span></h1>
	<p>Був цар і від него одна жидівка мала хлопця. Та й мав цар свого хлопця. Ходили вони оба разом до школи та й ся сварили. І царський син кинув жидівського в керницю. Та прийшов т’хаті й каже:</p>
	<p>— Тату, що би то було, якби оден одного втопив? А цар каже:</p>
	<p>— Голова за голову пішла б.</p>
	<p>— Я втопив у керниці такого-то, — каже хлопець. А цар сказав жовнірам:</p>
	<p>— Беріть його на фіру, відвезіть у степ і там убийте. І принесіть мені з него знаки: серце і мізинний палець.</p>
	<p>Повезли його хлопці. І взявся за ними пес. А вони пса збили та й витягли з него серце. І кажуть хлопцеви:</p>
	<p>— Але палець мусиш дати, бо ми маємо батькови твому знак занести.</p>
	<p>І врубали йому мізинний палець. І принесли цареви знаки: серце й палець. Цар каже жінці:</p>
	<p>— Давай зробимо за сина нашого празник.</p>
	<p>Та й скликали людей. І прив’язав їм усім дуже довгі ложки до рук. Усі сидять, а їсти не можуть. Аж надійшов його син Соломон.</p>
	<p>— Чого ви, люди, не їсте?</p>
	<p>— Бо не можем досягнути до рота.</p>
	<p>— То ви одні других годуйте.</p>
	<p>І вони почали годувати одні других. Приходить цар, подивився — все виїдено. Питається він:</p>
	<p>— Як це ви до такого додумалися?</p>
	<p>— Та тут був якийсь хлопець. Він нам сказав.</p>
	<p>— То мав бути мій син Соломон. Біжіть доженіть його.</p>
	<p>Пішли за ним, але ніхто не міг його знайти. Зробив царський син велике дзеркало. Та й відніс на базар. Та й вийшла на базар його мама, цариця. І дуже їй сподобалося те дзеркало, бо ще ніде ніколи дзеркала не було, це він перший зробив. Та й каже вона:</p>
	<p>— Що хочете за цю річ?</p>
	<p>— Одну ніч перебути з вами. А вна каже:</p>
	<p>— Най буде, мій чоловік десь поїхав.</p>
	<p>Узяла вона то дзеркало, приходять вони т’хаті. Вона дала вечеряти, застеляють лужко та й лягають спати. А він поклав усередину помежи себе й царицю шаблю.</p>
	<p>— Для цього ця шабля? — питає цариця.</p>
	<p>— Як хто, — каже, — до кого докинеться, то ця шабля шию відотне. Так вони й переспали, рано він устав і написав записку: «Я важив мамин розум і сміття. І сміття вартніше за мамин розум». Та прибив ту записку на ґанку й поїхав.</p>
	<p>Над’їхав цар. Глипнув на ту записку та й каже до жінки:</p>
	<p>— Ти не могла взяти пістоля та його вбити? То був наш син Соломон.</p>
	<p>Цар наказав зробити плуг, цілком дерев’яний. Та сказав везти його по всіх околицях. Хто цей плуг правильно утаксуе, той і є його син.</p>
	<p>— Би-сте його забрали, — каже цар.</p>
	<p>Уздрів Соломон, що везуть той плуг, перебрався по-старецьки, витяг кавалок хліба та й їсть, та й ніби чухається під плечем. Ті під’їхали та й питають його:</p>
	<p>— Що цей плуг варта?</p>
	<p>— Як, — каже, — буде в маю дощ, то варта буде великі гроші, а як не буде дощу, то не варта того, чим я сиджу.</p>
	<p>Поїхали вони до царя.</p>
	<p>— Ну, утаксував хтось плуга?</p>
	<p>— Ні. Тільки жебрак якийсь сказав, що як буде в маю дощ, то плуг великі гроші варта, а як не буде, то «не варта того, чим я сиджу».</p>
	<p>— То ж мій син був.</p>
	<p>Купив собі Соломон скляну труну, купив їди та й свічок. І хоче зміряти море, яке воно заглибоке. Забив на березі слуп, прив’язав труну линвою, ліг у труну, закрився та й пустився в море. Дивиться — приплив великий рак і ту линву перекусив. Дивиться далі у віконце, а тут велика риба припливла. І лиґнула його разом з трунвою. А він відтворив віконце та й зачав світити свічки і печи ту рибу зсередини. Риба зачала трепіцькатися і згинула.</p>
	<p>Дивляться рибарі, пливе риба. Каже один одному:</p>
	<p>— Їдьмо чайками та візьмім ту рибу.</p>
	<p>Припливли вони до тої риби, витягли її на берег та й радяться, як її рубати. А він усередині в рибі це почув та й каже:</p>
	<p>— Поволи рубайте, бо тут я, премудрий Соломон. Розрубали, а він відти вилазить.</p>
	<p>— Добре, що-сте мене не порубали. Та й подякував, та й пішов у світ.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Верхній Березів, Косівського району, Івано-Франківської області 24 квітня 1983 року Грицюк Никола Васильович (1918 року народження)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Гуцульщини/">Фольклор Гуцульщини</a></li>
	</ul>
</footer>
<!--#include virtual="/-/inc/general__page_end.inc" -->
