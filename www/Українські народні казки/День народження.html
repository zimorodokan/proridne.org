<!--#include virtual="/-/inc/general__page_start.inc" -->
<title>День народження ☼ Українська народна казка ☼ Народна творчість</title>
<meta name="Description" content="Українська народна казка Поділля «День народження» ☼ Український фольклор, усна народна творчість України">
<link rel="canonical" href="https://proridne.org/Українські народні казки/День народження.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">День народження <br><span class="article__headerDescription">Українська народна казка Поділля</span></h1>
	<p>В одному темному-претемному лісі зібралися звірі на пораду. Дуже кривдно їм було, що люди різні свята відмічають, танцюють, співають, а у них все будні та будні. От вирішили і собі щось таке придумати.</p>
	<p>Подумав, подумав ведмідь, який був у них за головного та й каже:</p>
	<p>— Будемо святкувати чийсь день народження.</p>
	<p>Задумались звірі. Це ж треба гостей до себе вести, годувати, поїти, а вони насмітять і додому підуть. Нема охочих.</p>
	<p>— От як зробимо, — каже ведмідь, — день народження буде у зайця. У нього вуха довгі стрибає він швидко, скрізь бував, різні звичаї чував.</p>
	<p>На тому й зійшлися, хоча зайця спитати забули. А що ж він їсть? Моркву та капустину. Вчасно згадали про це звірі і, щоб не залишатися голодними, принесли йому курку, аби він щось смачненьке приготував.</p>
	<p>Сів заєць біля птиці та й думає: «Курка, вона, звичайно, не наша лісова, а міська, а все-таки жива душа. Шкода її. Гості з’їдять і спасибі не скажуть. А вона жити хоче». Пожалів заєць її та й випустив. А коли її вже не стало видно, що подумав, що, мабуть, неправильно вчинив. До нього ж звірі на гостину прийдуть, а він їм моркви дасть? Та його ж замість курки з’їдять.</p>
	<p>Пожурився заєць та й пішов до ведмедя. Сів і плаче:</p>
	<p>— Що ж це буде? Тільки я почав курку смажити, як прибіг вовк і вхопив її.</p>
	<p>— Що забрав? — заревів ведмідь.</p>
	<p>— Та курку ж.</p>
	<p>— Ну я йому!</p>
	<p>Пішов ведмідь шукати вовка. Але заєць хитріший був. Він його знайшов швидше та й каже:</p>
	<p>— Ох ця лисиця. Забрала в мене курку. Не маю чим гостей пригостити.</p>
	<p>— От лиска, — розсердився вовк, — ну я їй покажу.</p>
	<p>А руда сиділа за деревом та все чула. Думає собі: «Ну, заєць, я покажу тобі, де раки зимують».</p>
	<p>Курки в той день звірі не покуштували, але так повелося, що ведмідь з вовком, а лисиця з зайцем не дружать.</p>
	<p>А курку щасливо дісталася додому і розповіла дідові і бабі цю історію. Тільки вони їй не повірили…</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>65 (7038). День народження. СУС —, новотвір. Записано 2009 року. Бакало Настя Овсіївна (1926). Вінницька область, Погребищенський район, Погребище</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Поділля/">Фольклор Поділля</a></li>
	</ul>
</footer>
<!--#include virtual="/-/inc/general__page_end.inc" -->
