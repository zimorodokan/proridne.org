<!--#include virtual="/-/inc/general__page_start.inc" -->
<title>Як панський син біду шукав ☼ Українська народна казка ☼ Народна творчість</title>
<meta name="Description" content="Українська народна казка Буковини «Як панський син біду шукав» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Як панський син біду шукав.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Як панський син біду шукав <br><span class="article__headerDescription">Українська народна казка Буковини</span></h1>
	<p>Бідний чоловік не мав чим діти годувати і пішов за допомогою до пана.</p>
	<p>— Добрий день, пане!</p>
	<p>— Доброго здоровля. Що, Іване?</p>
	<p>— Біда, пане, не мають діти що їсти. І сказав пан слугам:</p>
	<p>— Наберіть Іванови мішок жита. Най діти їдять.</p>
	<p>Взяв Іван мішок жита, поніс. Змолов, діти кілко-то їли і з’їли його. Знов приходи Іван до пана.</p>
	<p>— Добрий день!</p>
	<p>— Доброго здоровля. Що там, Іване?</p>
	<p>— Біда, пане. Не мають діти що їсти. Сказав пан наймитам:</p>
	<p>— Наберіть Іванови мішок пшениці, най діти їдять. З’їли ту пшеницю Іванові діти. Приходи Іван і третій раз.</p>
	<p>— Добрий день, пане!</p>
	<p>— Доброго здоровля. Що там, Іване?</p>
	<p>— Біда, пане. Не мають діти що їсти.</p>
	<p>Дав щось там пан Іванови і відправив його. А в пана був син, парубок. Та й каже він:</p>
	<p>— Тату, що це Іван ходи до нас з бідою та й ходи? Лиш у Івана має бути біда? Та й я іду біди глядіти.</p>
	<p>А пан його розраджує:</p>
	<p>— Не треба тобі біди знати.</p>
	<p>А він таки наперся. І пан каже:</p>
	<p>— Гай, всідлайте йому коня і най їде. Всідлали йому коня, і поїхав він біди шукати.</p>
	<p>Цілий день їхав і не найшов біди. Вже сонце надвечір, вертається він додому. А близько під селом був став. Та й каже той панич сам до себе: «їхав цілий день, біди не найшов, то йду хоч у цьому ставі скупаюся». Прив’язав коня до калини, розібрався і пішов у воду. Лиш увійшов у став, а злодій зайшов і вкрав коня та все шмаття з него. Вийшов він з води — нічого нема. І подумав хлопець: «Оце вже біда». Що робити? Шмаття нема, коня нема і нема як добратися додому. Мерзне він голий.</p>
	<p>Хлопчики гоня з поля худобу, а він забіг між ту худобу та й іде з нею до села. Бігом, бігом та й забіг до крайньої хата. А хлопчики кричать:</p>
	<p>— Чорт! Чорт у хату побіг!</p>
	<p>А хазяйка в той час доїла корову. Він думав, що знайде в хаті якусь сорочку або штани. Подивився — нема нічого. Він глип — а під припічком яма. Скочив у ту яму.</p>
	<p>А до тої жінки та ходив піп. На печі сиділи діти. Вони побачили, що той скочив у яму, та й зверещали:</p>
	<p>— Чорт! Чорт!</p>
	<p>А вона зайшла з дійницею до хати та й каже:</p>
	<p>— Бог з вами, то вам так ся привиділо.</p>
	<p>Вона думала, що то піп заховався в ямі, бо мала з ним договір, щоб у разі чого в ту яму скакав.</p>
	<p>Смерклося, чоловіка дома нема. Жінка зварила вечерю. Саме прийшов піп, а чоловік — на подвір’я: «Тпр-ру-у!» Піп і каже:</p>
	<p>— На тобі. Вже й повечеряли. А жінка йому:</p>
	<p>— Скачіть скоро в яму.</p>
	<p>Скочив піп у яму. Та й намацав там голого панського сина.</p>
	<p>А та жінка все робилася перед своїм чоловіком, що вона слаба. Поклала чоловікови на стіл їсти, а сама сіла на стілець перед піччю та й п’є горівку, та й буцім до писка, та й дає попови під припічок. Піп лиш узяв у руки, а панський син тихо:</p>
	<p>— Дай мені, бо я скажу.</p>
	<p>І піп дав йому, бо боявся. Вона взяла шматок м’яса та й подає попови під припічок. А панський син знов тихо:</p>
	<p>— Дай, бо скажу.</p>
	<p>Нагодував піп панського сина. Ще треба, щоб він його вбрав. Починає хлопець гумотіти: Ту-гу, гу-гу, гу-гу». Наспівує про себе. А піп йому:</p>
	<p>— Тихо, я ж тебе нагодував.</p>
	<p>— Дай штанів, то не буду.</p>
	<p>Піп скидає штани і дає панському парубкови. А він знову гумотить: Ту-гу, гу-гу».</p>
	<p>— Цить.</p>
	<p>— Дай сорочки, то не буду.</p>
	<p>Той дав і сорочку. Піп розібрався, а панський син убрався. І далі мугикає.</p>
	<p>— Цить.</p>
	<p>— Випусти, то не буду.</p>
	<p>Хазяїн ляг спати. А панський парубок торкнув хазяйку, щоб вона його випустила. І та випустила його. Думала, що попа випустила, а випустила панського сина. Лишився піп голий у ямі, а панський син пішов собі додому.</p>
	<p>Прийшов він додому, зняв з себе попівське шмаття, вбрав своє та й знов вернувся до тої хати. Збудив чоловіка та й каже:</p>
	<p>— Ваша жінка слаба, бо її мучи чорт. Я ворожбит і все знаю. А чоловік йому:</p>
	<p>— Що схочете заплатю, лиш би мені жінка очуняла. Каже «ворожбит»:</p>
	<p>— Ідіть покличте ще два-три чоловіка.</p>
	<p>Хазяїн пішов і покликав сусідів. «Ворожбит» їм:</p>
	<p>— Станьте на дверях і коло вікон, а я буду виганяти чорта. Як він буде тікати, бийте його арапниками.</p>
	<p>І сказав «ворожбит», щоб жінка нагріла окропу. Вона поставила воду, варить. І не знає, що там піп сидить, думає, що давно його випустила.</p>
	<p>Взяв «ворожбит» баняк окропу і вилляв у ту яму. Піп відскочив. Тоді той другий раз увілляв. А як увілляв третій раз, піп вискочив, як голий з кропиви. А ті з арапниками коло дверей так налякалися чорта, що аж попадали зі страху. І піп утік небитий.</p>
	<p>Прибіг він додому голий, а попадя питає, що з ним було.</p>
	<p>— Напали на мене злодії і обграбували. Голого пустили, — сказав піп.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Василівці, Сокирянського району, Чернівецької області 12 серпня 1984 року Мельник Єлена Матвіївна (1904 року народження)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Буковини/">Фольклор Буковини</a></li>
		<li><a href="/Українська міфологія/Чорт.html">Чорт в українській міфології</a></li>
	</ul>
</footer>
<!--#include virtual="/-/inc/general__page_end.inc" -->
