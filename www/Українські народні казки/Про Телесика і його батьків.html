<!--#include virtual="/-/inc/general__page_start.inc" -->
<title>Про Телесика і його батьків ☼ Українська народна казка ☼ Народна творчість</title>
<meta name="Description" content="Українська народна казка Гуцульщини «Про Телесика і його батьків» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Про Телесика і його батьків.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Про Телесика і його батьків <br><span class="article__headerDescription">Українська народна казка Гуцульщини</span></h1>
	<p>В однім селі був дід та й баба. Не мали вони дітей. Дуже їм тяжко було цілий вік без дитини. А на другім селі був багатий ґазда та мав дівку-одиницю. У ту дівку закохався оден парубок. Та й все їй казав, що буде женитися з нею. Але вийшло так, що він з нею не вженився, узяв собі іншу. А ця дівчина вже була завагітніла від него. Родичі побачили та й зачали свою дівчину дуже лоточи’ти&nbsp;<sup>*</sup>, все казати, що вона поступила на недобру дорогу. Дівчина не мала ніякої ради і мусила втечи пак&nbsp;<sup>*</sup> світа. Та й пішла. І наблукала вона до того діда і до тої баби, що не мали дітей. Дід з бабою сиділи на приспі, грілися проти сонечка. Та й закликали її до себе. Дівчина привіталася до дідуся й бабки та й сіла коло них. Питається бабка:</p>
	<p>— Відки ти будеш, дівчино, та й чия ти?</p>
	<p>— Ой, — дівчина каже, — не питайте мене, в мене велике горе. Каже дідусь:</p>
	<p>— Розкажи нам. Може, ми тобі поможемо. Дівчина все розказала.</p>
	<p>— Приставай, дівчино, до нас жити, а ми тобі дамо цю хатину, ґрунтик свій.</p>
	<p>Дівчина дуже врадувалася, що найшла притулок, поцілувала дідуся, бабусю та й стала з ними жити. Робила дівчина в городі, на полі, радо помагала дідусеви й бабусі. Та й старенькі радувалися їй дуже.</p>
	<p>Прийшов час, і народила дівчина хлопця. Та й радиться в стареньких, яке йому ім’я покласти. А дідусь каже дівчині:</p>
	<p>— Клади ім’я Телесик. Питається дівчина:</p>
	<p>— А чого, дідусю, Телесик?</p>
	<p>— Колись мій дід розказував, що в однім селі називався хлопець Телесик, і був він дуже сильний. І нікого не боявся, аби й хто на него нападав. Навіть змія побив був, котрий худобу поїдав людям. Може, й наш Телесик буде такий сильний?</p>
	<p>І погодилася дівчина назвати сина Телесиком. І ріс той Телесик, як з води. Вже мав чотирнадцять років, як померли дідусь і бабка. Поховала їх молода жінка і лишилася жити з Телесиком. Телесик росте здоровий, як дзвін.</p>
	<p>А тут вийшла заволанка&nbsp;<sup>*</sup> від цісаря, бо то треба було служити дванадцять років у цісарському війську. Каже свої мамі Телесик:</p>
	<p>— Я піду в опришки. А мама в плач.</p>
	<p>— Що я буду без тебе сама робити?! Мені буде страшно в хаті та й банно.</p>
	<p>— Нічого, мамо, я вас буду відвідувати.</p>
	<p>Як раз наважився, та й що подієш? Вийшов надвір, розвитався з мамою.</p>
	<p>— Не плачте, не плачте, мамо, я буду вам помагати.</p>
	<p>Пішов він у далекі гори шукати опришків. І довго йому прийшлося шукати, поки найшов. Найшов він їх на одній високій горі. Опришки сиділи на землі, а посередині горіла ватра. Привитався хлопець до опришків та й попросився:</p>
	<p>— Прийміть мене.</p>
	<p>Опришки здивувалися: як він міг їх найти, як ніхто їх ніколи не видить?</p>
	<p>— Та приймемо тебе, хлопче. Але мусимо тебе усинтирувати, чи ти дужий, здоровий, чи годен витримати наше життя. Бо то часом нам приходить боротися з цісарськими шандарями.</p>
	<p>— Та пробуйте, — сказав хлопець.</p>
	<p>Він навіть не знав, як вони синтирують. Устає оден опришок, бере з ватри вуголь.</p>
	<p>— Розпіруй&nbsp;<sup>*</sup> долоню. Хлопець розпірив долоню.</p>
	<p>— Якщо цей вуголь у тебе на долоні згасне і ти це витримаєш, не стріпнеш рукою, не впустиш його, тоді ми тебе приймемо.</p>
	<p>Хлопець тримав вуголь на долоні і навіть не скривився. Вуголь погас, опришок хлопця поплескав по плечі та й сказав:</p>
	<p>— Муровий&nbsp;<sup>*</sup> хлопець з тебе буде.</p>
	<p>І приймили його опришки до себе. А мама його була сама. А тато його, що від него він був, забанував дуже за свею першою нареченою. У него жінка вже померла на сухоти&nbsp;<sup>*</sup>. Прийшов він до родичів цеї дівчини та й сказав їм:</p>
	<p>— Де вона находиться? Я хотів би знати, бо я хотів би з нею жити.</p>
	<p>А родичі сказали йому:</p>
	<p>— Іди геть від нас, лайдаку. Через тебе ми не видимо свеї дитини. Ми й сами не знаємо, чи вона жиє, чи вмерла.</p>
	<p>А він сказав:</p>
	<p>— Аби шукав край світу, то я її найду.</p>
	<p>Та й пішов шукаючи та питаючи село від села. Наблукав він у те саме село та й питає в одної жінки на дорозі, чи не чула вона про таку-то й таку зведеницю. Каже йому та жінка:</p>
	<p>— Чула, — каже, — чула, що пристала якась зведениця до діда та й до баби жити. Але то вже багато років пройшло, не знаю, як там є.</p>
	<p>— А де та хата? — спитав чоловік у тої жінки.</p>
	<p>— А отам далеко під лісом старенька хата.</p>
	<p>Приходить той чоловік надвечір до тої старенької хати. З хати вийшла жінка та й каже йому:</p>
	<p>— Що тобі треба, чоловіче?</p>
	<p>— Чи ти би мене не приймила переночувати?</p>
	<p>— Іди геть, чоловіче, мені від хати. Мені вже люди ледом на серци стали.</p>
	<p>Чоловік подумав собі та й сказав:</p>
	<p>— Хоч в хаті не буду в тебе спати, а на приспі буду спати. Та й буду тебе благати.</p>
	<p>Але жінка не порозуміла, що він говорить. Пішла собі в хату і замкнулася. А чоловік цілу ніч на приспі просидів. Жінка рано виходить з хати кутатися надворі, та й він перед нею впав на коліна. Та й просить її:</p>
	<p>— Прости мені, Настечко.</p>
	<p>Жінка не пізнала його і не зрозуміла, що він говорить. І він їй все розказав, як то було. І вона зрозуміла та й сказала:</p>
	<p>— В мене вже син дорослий. А він у плач.</p>
	<p>— А де наш син тепер? Чи не в війську?</p>
	<p>— Ні, не в війську, а в опришках. Іди геть від хати, бо як він прийде, то може тебе вбити. Він тебе не знає.</p>
	<p>— Най я його увижу, та най мене вб’є. Я цего заслужив. Жінка подумала, що таке може бути, і пошкодувала чоловіка, хоть він був зрадник та й великого горя їй завдав. Змилосердилася над ним.</p>
	<p>— Заховайся у того бука дуплавого. Як мій син прийде, я йому розповім. І спитаю: «Що би ти, синку, сказав, якби увидів свого тата рідного?»</p>
	<p>Надвечір приходить її син-опришок. Дає їй гроші. Мама поставила синови їсти, їдять обоє. І питає мама сина:</p>
	<p>— Синку, що би ти сказав і зробив, якби ти свого тата вздрів? Думає син, думає. Довго думав. І злість його брала, і полегшення на серци було. Сказав:</p>
	<p>— Мамо, мені треба довго подумати і ще порадитися з товаришами. Що вони рішать, то я буду робити.</p>
	<p>І пішов собі в гори до опришків. А мама кричить йому:</p>
	<p>— Телесику, не барися довго, дайся знати скоро!</p>
	<p>— Через два дні надвечір я прийду та й дам знати.</p>
	<p>Та й пішов Телесик у ліси. А чоловік виліз з букового дупла та й борзо під хату прибіг. Та й питає жінки:</p>
	<p>— А що наш син казав тобі?</p>
	<p>— Та отак і отак казав. Сказав чоловік:</p>
	<p>— Буду далі сидіти тут, бо хочу його видіти.</p>
	<p>А Телесик розказав своїм товаришам-опришкам, як це було. Оден опришок каже:</p>
	<p>— Дуже твого тата треба покарати. А другий каже:</p>
	<p>— Вбити. А третій:</p>
	<p>— Що мама скаже, то й зробити.</p>
	<p>А оден опришок запитався в Телесика:</p>
	<p>— А що би ти сам рішив? А він каже їм:</p>
	<p>— Я би теж рішив зле йому зробити, але кров не позволяє. Та й серце моє.</p>
	<p>Усі опришки плеснули з радощів у долоні та й сказали: — Мудрий ти, Телесику, маєш добрий розум та й добре серце.</p>
	<p>Іди до хати та й скажи свої мамі, най мама сама рішить. Як схоче, так і буде.</p>
	<p>Бо, знаєте, той чоловік, Телесиків тато, гинув жити з його мамою. Прийшов Телесик другий день надвечір до хати, усе мамі розказав та й сказав:</p>
	<p>— Рішіть, мамо, сами свою справу. Як зробите, так буде.</p>
	<p>Та й пішов собі він у свої дороги. А чоловік з дупла та й далі жінці в ноги паде та й просить її.</p>
	<p>— Розкажи мені, що наш Телесик казав. Дуже острився, чи не дуже?</p>
	<p>Вона йому розказала:</p>
	<p>— Отак, отак він казав. А чоловік і каже тоді:</p>
	<p>— А що ти на це кажеш? Я би хотів з тобою жити.</p>
	<p>— Мені також треба подумати, — сказала жінка.</p>
	<p>— Думай не думай, все одно я тебе не попущуся. Я йду до твоїх родичів та й, може, їх ублагаю.</p>
	<p>Пішов він до її родичів, зачав їх просити:</p>
	<p>— Так і так, я відшукав вашу доньку. Родичі сказали:</p>
	<p>— Як так, то приведи її до нас до хати.</p>
	<p>Чоловік привів їм доньку Настю до хати, тато з мамою упали доньці в ноги.</p>
	<p>— Прости нам, донечко. А вона їм каже:</p>
	<p>— Простіть мені.</p>
	<p>Сказав тато з мамою до них обох:</p>
	<p>— Ми старенькі, не годні. Живіть при нас. І всі помирилися.</p>
	<p>Старенькі повмирали, а ці обоє повінчалися. Відтак надійшов син Телесик, оженився і жив близько від них. Та й так жиють, може, ще й по сьогоднішній день.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__footnotes">
			<p><sup>*</sup> Лоточи́ти — тут: набридати доріканнями.</p>
			<p><sup>*</sup> Пак — тут: край.</p>
			<p><sup>*</sup> Завола́нка — призов на військову службу.</p>
			<p><sup>*</sup> Розпі́рити — розчепірити.</p>
			<p><sup>*</sup> Муро́вий — сміливий і зухвалий.</p>
			<p><sup>*</sup> Сухо́ти — туберкульоз.</p>
		</div>
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Хутір Калинки́, Косівського району, Івано-Франківської області 17 березня 1986 року Колобейчук Григорій Дмитрович (народж. 1930)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Гуцульщини/">Фольклор Гуцульщини</a></li>
	</ul>
</footer>
<!--#include virtual="/-/inc/general__page_end.inc" -->
