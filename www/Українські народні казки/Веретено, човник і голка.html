<!--#include virtual="/-/inc/general__page_start.inc" -->
<title>Веретено, човник і голка ☼ Українська народна казка ☼ Народна творчість</title>
<meta name="Description" content="Українська народна казка Поділля «Веретено, човник і голка» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Веретено, човник і голка.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Веретено, човник і голка <br><span class="article__headerDescription">Українська народна казка Поділля</span></h1>
	<p>Жила на світі одна бідна дівчинка. Батько й мати її повмирали, ще як вона була маленька. Край села в невеличкій хатині мешкала її тітка, сама-самісінька. Вона пряла, ткала й шила і тим заробляла собі на хліб.</p>
	<p>Стара взяла сирітку до себе. Привчила її до праці й виховала скромною та чесною.</p>
	<p>Коли дівчині було вже 15 років, старенька захворіла. Покликала її до свого ліжка, ніжно поглянула на неї й сказала:</p>
	<p>— Донечко, я почуваю, що вже не підведуся, надходить мій смертний час. Я залишаю тобі хатину, тут ти матимеш притулок од вітру й негоди, а до того ще веретено, човника й голку — ними ти зароблятимеш собі на хліб насущний.</p>
	<p>Потім поклала руки їй на голову, благословила її й сказала:</p>
	<p>— Будь доброю, то й тобі буде добре.</p>
	<p>Потім склепила очі та й померла. Коли її несли ховати, дівчина йшла за труною й гірко плакала, віддаючи їй останню шану.</p>
	<p>Тепер дівчина зосталася в хатині зовсім сама. Вона старанно пряла, ткала й шила, і в усякому ділі їй щастило. Льону в коморі наче прибувало само собою, а як, бувало, витче вона полотно або килимок чи пошиє сорочку, то зараз знаходиться покупець і щедро платить. Отож, вона не бідувала, а ще й іншим трохи допомагала.</p>
	<p>А в той час королівський син Іван мандрував по країні, шукаючи собі наречену. Бідної він не смів вибрати, а багатої не хотів. Іван сказав собі:</p>
	<p>— Дружиною мені буде та, котра найбагатша і найбідніша.</p>
	<p>Приїхавши в село, де жила та дівчина, він спитав, як і скрізь робив, котра відданиця тут найбагатша, а котра найбідніша. Спочатку йому назвали найбагатшу. А найбідніша, певне, та, сказали, що в маленькій хатині аж край села.</p>
	<p>Багата сиділа перед своєю хатою набундючена, в пишному вбранні, і тільки-но королевич під’їхав до двору, вона встала вийшла йому назустріч і низько вклонилася. Він подивився на неї, але не промовив і слова й поїхав далі. А коли під’їхав до хатини бідної дівчини, та не сиділа перед хатою, а була в кімнатці.</p>
	<p>Королевич зупинив коня, заглянув у вікно, куди ясно світило сонце, й побачив, що дівчина сидить за прядкою і старанно пряде.</p>
	<p>Коли вона підвела голову й помітила, що на неї дивиться королевич, то вся зашарілася, почервоніла, як троянда, опустила очі і ще пильніше стала прясти.</p>
	<p>Чи нитка й далі прялася тонка й рівна, я цього не знаю, але дівчина пряла доти, аж доки королівський син поїхав далі. Тоді вона підійшла до вікна, відчинила його і сказала:</p>
	<p>— Ой, як же душно в кімнаті.</p>
	<p>А сама дивилася вслід королевичу, поки не зникла вдалині біла пірчина на його шапці. Дівчина знову сіла до роботи і пряла далі. І пригадалась їй одна пісенька, що її стара тітка іноді співала, сидячи за роботою. От вона й собі заспівала ту пісеньку:</p>
	<p>Тонку ниточку, веретенечко, спряди,</p>
	<p>Мого милого під віконце приведи.</p>
	<p>Та що це? Веретенце вмить вистрибнуло у неї з рук, тоді у двері, надвір. І, коли здивована дівчина подивилась, куди ж воно побігло, то побачила, що веретенце жваво потанцювало полем, а за ним простяглася блискуча, золота нитка, і врешті воно зникло з очей. Дівчина, не маючи більше веретена, сіла за верстат, узяла човника і почала ткати. А веретенце стрибало все далі й далі, і саме тоді, коли нитка закінчилась, воно спинилось біля королевича.</p>
	<p>— Що це таке? — вигукнув він. — Чи не хоче веретено показати мені дорогу?</p>
	<p>Повернув свого коня і поїхав за ним. А дівчина сиділа за роботою і співала:</p>
	<p>Витчи, човнику, гарненький килимок,</p>
	<p>Дай до хатиноньки завітає женишок.</p>
	<p>І раптом човник вистрибнув з рук, стрибнув на поріг, а з порога надвір. А перед порогом він став ткати килим, та такий гарний, якого ще й ніхто не бачив. З боків на ньому цвіли троянди й лілеї, а посередині на золотому тлі плелися зелені рослини, стрибали зайчики, танцювали журавлі, з кущів вистромляли голови олені й сарни, зверху на вітах сиділи барвисті птахи, як живі, тільки що не співали. А човник стрибав сюди-туди і, здавалося, ніби килим росте сам собою.</p>
	<p>Зоставшись без човника в руках, дівчина взяла голку й сіла шити. А кладучи стібки, заспівала:</p>
	<p>Гостра голочко, рівненько вишивай,</p>
	<p>Іде милий мій, ти хату прибирай.</p>
	<p>Враз голка вистрибнула в неї з пальців і як блискавка стала метатись сюди-туди по хаті.</p>
	<p>Але насправді то поралися столи, ослони і пір’їна на шапці в королевича, що його веретено вело золотою ниткою. Він зіскочив з коня, пройшов по килиму до хати. Вступивши до середини, побачив дівчину в убогій одежині, але та дівчина в ній цвіла, наче троянда на кущі.</p>
	<p>— Ти відразу найбідніша й найбагатша, — сказав він до неї, — іди зі мною і станеш мені дружиною.</p>
	<p>Вона нічого не промовила, тільки подала йому руку. А він поцілував її і вивів надвір, посадив на коня і привіз у королівський палац, де бучно й весело справили весілля.</p>
	<p>А веретено, човника й голку поклали в скарбницю, де вони й досі зберігаються з великою шаною.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>166 (6432). Веретено, човник і голка. СУС —. Записано 2009 року. Золотова Ганна Іванівна (1943). Вінницька область, Літинський район, Бірків</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Поділля/">Фольклор Поділля</a></li>
	</ul>
</footer>
<!--#include virtual="/-/inc/general__page_end.inc" -->
