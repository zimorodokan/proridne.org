<!--#include virtual="/-/inc/general__page_start.inc" -->
<title>Справедлива смерть ☼ Українська народна казка ☼ Народна творчість</title>
<meta name="Description" content="Українська народна казка Бойківщини «Справедлива смерть» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Справедлива смерть.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Справедлива смерть <br><span class="article__headerDescription">Українська народна казка Бойківщини</span></h1>
	<p>Був у селі чоловік, і був бідний, бо мав много дітей. Жінка народила ще одну дитину. Він задумався. Нема вже для него в селі чоловіка, аби пішов йому за кума. Подумав, що перше треба принести з лісу дров, бо нема чим затопити. Він знає, де сухі дрова, і йде дорогою попри цвинтар. Дивиться, а там стоїть незнайомий чоловік. І зразу подумав, аби цей чоловік пішов йому за кума. Приходить ближче — дійсно незнайомий чоловік. Той йому каже:</p>
	<p>— Що ти так затуманів, чоловіче? Що кума не маєш?</p>
	<p>Він подумав: «Справді, будеш ти мені кум. Але як ти дізнався, що я кума не маю?» Той чоловік йому говорить:</p>
	<p>— Іди ладь дров. Кілько заладиш, тілько й понесеш. Аби-с не сумнівався, що не понесеш. Тобі бог поможе. А як будеш іти відти, ми поговоримо. Я на тебе буду ждати.</p>
	<p>І чоловік, що мав хрестити дитину, пішов у дрова. Почав ладити тих дров, і ніколи йому не було так легко, як тоді. І тілько він тих дров наладив, що подумав: «Не понесу. Але раз він так сказав, то я так і роблю». В’яже він тоти дрова. Ще ніколи не в’язав такої великої в’язки. Став брати її на плечі, і так йому легко було, ніби він ішов упорожні.</p>
	<p>Дуже вдоволений він. Іде з тими дровами, прийшов ближче т’цвинтарю, дивиться — а той незнайомий чоловік стоїть там, де він його лишив. І говорить йому:</p>
	<p>— Відпочивай, куме.</p>
	<p>Йому стало ще приємніше. Поклав він в’язку, а незнайомий чоловік говорить:</p>
	<p>— Ходи зо мною, куме.</p>
	<p>І він іде з ним в ліс, А там — хатина. Незнайомий каже:</p>
	<p>— Сідай, куме. Чи не хочеш їсти? А кум йому:</p>
	<p>— Я так ніби їв і дуже задоволений.</p>
	<p>Незнайомий одпирає двері, а там — великий стіл, а на столі повно свічок, і всі горять. Він подивився й задумався.</p>
	<p>— Що то таке? — питає. А незнайомий кум каже:</p>
	<p>— Чо’ ти так задумався, куме?</p>
	<p>— Я задумався, бо не знаю, хто ви і що то за стіл, що то за свічки на столі?</p>
	<p>— Я розкажу тобі правду. Би-с не боявся, бо то прийде до кожної людини. Розкажу правду, але би-с не боявся. Ти сам видиш, кілько на тім столі свічок. У кожної людини там свічка є. Видиш, тота свічка догоріла — людина померла. Тота свічка засвітилася — дитина народилася.</p>
	<p>Він дивиться, а то по півсвічки, по більше, як півсвічки, а деяких менше, як півсвічки. Його заінтересувало то, і він питає:</p>
	<p>— Моя свічка котра? Кум відповідає:</p>
	<p>— Я зараз не вижу, але твоя свічка з тих, що лише почали горіти. А дитину аби ви в неділю принесли до церкви, бо я до хати не прийду, ай буду коло церкви ждати. До хати не прийду, бо буду в неділю зайнятий.</p>
	<p>А той подумав: «Добре, що не підеш, бо нема чим тебе погостити». Кум йому говорить:</p>
	<p>— Я тобі розкажу, хто я і дам тобі таку роботу, що ти файно прожиєш. Я — справедлива смерть, а ти будеш лікарем. Як учуєш, десь є слаба людина, набери в різні фляшчини води і приходи до слабої людини. І хоть вони й будуть плакати, як побачиш мене в ногах у слабого, скажи їм: «Дайте йому з цеї фляшечки по тілько й тілько крапель води, і скоро йому буде ліпше». А як побачиш мене в головах слабого, то скажи, що він буде вмирати, йому виходу нема.</p>
	<p>Охрестили ту дитину, став він лікарем, ходить по слабих. І так він у скорім часі зажив, що вже й за біду забув. Усього має в хаті: і грошей, і різного багатства досить. Багато грошей уже зложив.</p>
	<p>А в царя заслабла дочка. І розголосив цар по всій країні: він платить золотом лікареви, що вилікує його доньку. Їдуть до царя лікарі. Скоро дійшло й до него, бо він головний лікар.</p>
	<p>Який лікар до царя приїжджає, кожен повинен записатися і з царем поговорити. Він записався, заходить до царя. Звитався і питає:</p>
	<p>— Де ваша хвора?</p>
	<p>Цар іде з ним до хворої. Він заходить у кімнату — донька лежить у ліжку, а кум у голові. Цар пообіцяв йому тілько золота, що вже й дітям його до смерти вистачило б. Але сумна справа для него, бо кум у голові. Лікар закликав царя один на один, би ніхто не чув, і говорить:</p>
	<p>— Царю, чи можете ви таке ліжко зробити, аби воно на кнопках ходило і оберталося?</p>
	<p>Цар йому:</p>
	<p>— Нетяжко таке ліжко зробити. Лиш би донька поздоровіла. Зробимо ліжко.</p>
	<p>Цар дав приказ, і ліжко вже роблять.</p>
	<p>— Спробуємо лікувати.</p>
	<p>Він уже зажив, йому лиш золота хочеться. Ще би золота взяти, то вже би діти його до кінця життя не робили. Цар заходить з «лікарем» у кімнату — кум у голові. «Лікар» каже:</p>
	<p>— Принести тото свіже ліжко.</p>
	<p>Принесли його, він бере хвору і перекладає на своє ліжко. А кум у голові. Він натискає на кнопку. Ліжко обернулося — кум далі в голові. І каже кум «лікареви»:</p>
	<p>— Куме, за свічку не забудьте, бо, можливо, ваша свічка догорає. А кум забув, золото йому забило голову. І знов він кличе царя один на один і говорить:</p>
	<p>— Царю, крути не крути, а ваші доньці треба вмерти. Ваші доньці виходу нема, треба помирати.</p>
	<p>— То й золота нема.</p>
	<p>«Лікар» глибоко задумався. Він же займається обманом. Нагадав за свічку й подумав, що вже не буде більше обманом займатися. І каже:</p>
	<p>— Господи, прости мені. Я буду з тобою, а ти будь зо мною.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Красне, Рожнятівського району, Івано-Франківської області 18 жовтня 1994 року Петриній Лодомир Васильович (1926 року народження)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Бойківщини/">Фольклор Бойківщини</a></li>
	</ul>
</footer>
<!--#include virtual="/-/inc/general__page_end.inc" -->
