<!--#include virtual="/-/inc/general__page_start.inc" -->
<title>Про нехитру дівку ☼ Українська народна казка ☼ Народна творчість</title>
<meta name="Description" content="Українська народна казка Гуцульщини «Про нехитру дівку» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Про нехитру дівку.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Про нехитру дівку <br><span class="article__headerDescription">Українська народна казка Гуцульщини</span></h1>
	<p>Був хазяїн з хазяйкою, і мали вони собі доньку. Вони тримали її дома, і вона ніколи нікуди не ходила і нічого не бачила.</p>
	<p>А одного разу вони дали їй гроші і післали її в місто, щоб вона щось купила.</p>
	<p>— А що купити? — питає дівка.</p>
	<p>— Що купиш, то й буде.</p>
	<p>Вони хотіли її спрактикувати&nbsp;<sup>*</sup>, чи вона вміє жити.</p>
	<p>Прийшла дівка в місто, пішла магазинами, подивилася — є всяке, що такого вона й не виділа. Та й сама не знала, що купувати, бо непрактична була. А оден жид подивився, що ця дівка нехитра, та й питає:</p>
	<p>— Може, тобі того чи того треба? Давай гроші, я тобі принесу то, що ти хочеш. А може, тобі такої-то хустки треба?</p>
	<p>А вона каже:</p>
	<p>— Треба.</p>
	<p>— То давай гроші, я тобі зараз принесу.</p>
	<p>Дала вона жидови на ту хустку гроші та й каже:</p>
	<p>— Ви йдете, та й де ми обоє найдемось&nbsp;<sup>*</sup>, як ви мені принесете хустку?</p>
	<p>А на ній був новенький гуцульський кожух. Він каже:</p>
	<p>— Ти давай мені свій кожух, і я вгорну. А тобі я дам свою блюзу. Ти мене по свому кожусі пізнаєш, а я тебе по свої блюзі.</p>
	<p>Подала вона йому гроші на хустку. Та й розгорнулася та й дала кожух. А сама вбрала жидову блюзу. І жид пішов. Дівка стоїть та й чекає, а жида нема. А вона все людей питає:</p>
	<p>— Чи не виділи жида в кожусі? А люди сміються:</p>
	<p>— Де жид у кожусі ходить?</p>
	<p>Ходила дівка до вечора та й нарешті пішла додому. Думає: «Я прийду в другу неділю та й жида таки найду». Вийшла вона додому, а старі питають:</p>
	<p>— Що ти, донечко, купила?</p>
	<p>— Купила хустку.</p>
	<p>— А де хустка?</p>
	<p>— Жид має мені принести.</p>
	<p>— Та й де той жид?</p>
	<p>— Він дав мені цю блюзу, а я йому свій кожух. Та й я з ним найдуся, і він подасть мені хустку й кожух.</p>
	<p>На другу неділю її тато має везти на ярмарок велику льоху. І йде з ним дівка. Шукати жида з кожухом і хусткою і помогти зігнати свиню.</p>
	<p>Звезли ту свиню, та й старий десь пішов, а свиню лишив на возі та й лишив коло неї дівку.</p>
	<p>— Ти побудь із свинею, але би ти не продавала свиню, бо ти не вмієш продавати. Я прийду та й продам.</p>
	<p>Сидить собі на возі дівка коло свині та й усе попитує людей:</p>
	<p>— Чи ви не виділи жида в кожусі?</p>
	<p>Люди поволі розговорилися й повиділи, що це нехитра дівка. А оден підходить і питає за свиню. Вона каже:</p>
	<p>— Я не продаю свиню. Прийде дєдя та й буде продавати. А той каже:</p>
	<p>— Дівчино, я в тебе свиню купувати не буду. Я тільки хочу взяти її в дружки, бо моя свиня віддається. Як її звінчають, то я зразу привезу свиню назад, і твій тато продасть.</p>
	<p>І вона віддала. Той собі пересадив свиню на свій віз та й поїхав «до вінчання». Приходить тато й питає:</p>
	<p>— Ти продала свиню?</p>
	<p>— Ні, таточку, я дала її в дружки. Звінчаються та й чоловік привезе.</p>
	<p>— Уже, — каже, — не буде видко нашої свині.</p>
	<p>— Буде, таточку, чоловік мені на розум казав.</p>
	<p>Почекали вони ще трохи та й вийшли без нічого додому. Виходять, а стара питає:</p>
	<p>— Що взяли за свиню?</p>
	<p>Старий каже:</p>
	<p>— Нема свині, ця вирядила її в дружки. Каже старий:</p>
	<p>— З цеї дівки нема нічого. Ти знаєш, що? Іди світом, бо ми з тобою жити не годні. Може, ти десь найдеш собі князя та й віддашся.</p>
	<p>Та й вона переночувала, а на рано пішла світом шукати князя.</p>
	<p>Іде вона попри якусь ріку, а там парубчак купається. Викупався та й собі лежить при ріці на заріночку&nbsp;<sup>*</sup>. А дівка скоро йде. Парубчак крикнув:</p>
	<p>— Ей дівко, куди ти так біжиш?</p>
	<p>— Та, каже, — іду світом князя якогось найти.</p>
	<p>Та й порозказувала, що вона дома пацила&nbsp;<sup>*</sup> з жидом та свинею. Хлопець порозумів, яка вона, та й каже:</p>
	<p>— А ти би, дівчино, не пішла за мене?</p>
	<p>— Та де би не пішла? Пішла би, бо мені треба князя. А парубчак питає:</p>
	<p>— А в тебе є гроші?</p>
	<p>— Є в тата.</p>
	<p>— А ти знаєш, де стоять? То йди принеси їх сюди. Купимо собі щось та й звінчаємося.</p>
	<p>Пішла вона назад, зайшла в хату, забрала гроші та й принесла. А парубчак узяв та й питає її:</p>
	<p>— А сукно у вас є?</p>
	<p>— Є.</p>
	<p>— То піди та принеси мені сукна на сподні&nbsp;<sup>*</sup>.</p>
	<p>— Добре.</p>
	<p>Прийшла вона додому та й каже матері:</p>
	<p>— Дайте сукна. Я знайшла собі князя та й дала йому гроші, а ще він чекає сукна.</p>
	<p>Стара каже:</p>
	<p>— Ого, ти тільки будеш видіти його.</p>
	<p>— Він чекає коло води.</p>
	<p>Стара дала їй сукна. Та понесла, а там нема вже ні парубка, ні грошей. Вернулася дівка додому та й каже:</p>
	<p>— Нема князя. Десь пішов, та й не знаю, куди. А старі кажуть:</p>
	<p>— Це ми самі таке зробили з неї. Не пускали її нікуди, все вона коло маржини була, та й тому вона така нехитра. Най вона буде в хаті. То може, віддасться, та й все буде добре.</p>
	<p>Та й дівка осталася дома, далі була коло тої маржини. Ходила коло маржини толоками і найшлася з якоюсь бабою. Та баба каже:</p>
	<p>— Я тобі приворожу, що ти скоро найдеш князя та й віддашся. Та й сказала баба, щоб вона їй заплатила. Дівка заплатила. І сказала баба:</p>
	<p>— Будеш мати князя, але закопай під отою ялицею берівочку&nbsp;<sup>*</sup> солонини.</p>
	<p>— Най буде.</p>
	<p>Дівка ту солонину дома вкрала, викопала під ялицею яму та й закопала ту берівочку з солониною.</p>
	<p>На другий день іде дівка з маржиною у толоку. А там якийсь хлопець.</p>
	<p>— Куди, дівчино?</p>
	<p>— Та йду з вівцями.</p>
	<p>— А ти би не пішла за мене?</p>
	<p>А вона лиш сплеснула в долоні. Най би щезла та баба, як вона знає все зробити! Лиш закопала солонину, а князь уже є. А він обпитав, де вона закопала солонину.</p>
	<p>— Отам під ялицею. Баба має собі взяти, а князь уже є. Та й каже вона парубкови:</p>
	<p>— У нас був такий пес, називався Вовчук. Та й загинув він. А він каже:</p>
	<p>— Не журися, я Вовчука тобі встараю і приведу. Але принеси мені сукна. Та й я приведу ввечір Вовчука. Тільки треба йому казати: «Най, най, Вовчук». А то втече.</p>
	<p>Вона пішла, принесла сукна, а він ввечір має привести Вовчука, та й має взяти дівку. А він пішов під ту ялицю та відкопав солонину. Та й пішов. Та й більш вона його в той день не виділа. Але ввечір він таки привів вовка. Та й пустив межи вівці. І старі нічого про це не знали.</p>
	<p>Та й рано старий встає, іде до маржини в стайню, утворяє, а звідти вовк. Мало не розбив старого тікаючи. Зайшов старий до хати та й кричить:</p>
	<p>— Вовк із стайні вискочив! А вона каже:</p>
	<p>— Тату, я забула вам сказати, що нам приведуть Вовчука. Треба було йому казати: «Най, най, Вовчук».</p>
	<p>Пішли вони до стайні, а там усі вівці викалічені лежать. Та й сказав старий:</p>
	<p>— Ця дівка знищила нам усю господарку.</p>
	<p>Та й сиділа дівка тихо коло старих. І вже не шукала собі князя.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__footnotes">
			<p><sup>*</sup> Спрактикува́ти — перевірити.</p>
			<p><sup>*</sup> Найти́ся — зустрітись.</p>
			<p><sup>*</sup> Зарі́нок — необроблена смуга землі над річкою.</p>
			<p><sup>*</sup> Паци́ти — зазнати чогось поганого, небажаного.</p>
			<p><sup>*</sup> Спо́дні — штани.</p>
			<p><sup>*</sup> Бері́вка — бочечка.</p>
		</div>
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Село Яворів, Косівського району, Івано-Франківської області 19 березня 1984 року Копчук Дмитро Петрович (1926 року народження)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Гуцульщини/">Фольклор Гуцульщини</a></li>
	</ul>
</footer>
<!--#include virtual="/-/inc/general__page_end.inc" -->
