<!--#include virtual="/-/inc/general__page_start.inc" -->
<title>Створення світу ☼ Українська народна казка ☼ Народна творчість</title>
<meta name="Description" content="Українська народна казка Поділля «Створення світу» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Створення світу.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Створення світу <br><span class="article__headerDescription">Українська народна казка Поділля</span></h1>
	<p>На початку була пітьма — вічна й безмежна. Ні Землі, ні неба, ні Сонця. Тільки -морок. Густа, холодна й безконечна ніч. А її пронизувало Око. Звідки летіло воно? І куди? Нізвідки і в нікуди? І де взялося воно? Наймудріші волхви Оріани казали так: «Око було завжди, воно було вічно. І з Вічності воно летіло і у Вічність». А Заратустра потому вже додав: «Воно летіло з далеких Старих Світів, аби утворити Новий Світ». Мабуть, так. Бо Око, пролетівши чорне безмежжя впродовж безконечної кількості часу і не знайшовши краю пітьмі, одного разу спинилося. І пустило Сльозу. Чисту-пречисту Росинку. З неї вродилося диво: Першоптах і Першобог — птиця Сокіл. Його золотаве пір’я осяяло непроникну ніч. Сокіл розправив крила і кружляв над Оком.</p>
	<p>І пустив Сокіл золоту Сльозу-Росинку, що впала на Око. І вмить розрослося воно у великий острів серед мороку. І пустив Сокіл срібну Сльозинку, і впала вона посередині острова, де утворилося озеро Живої Води. І пустив Сокіл зелену Сльозу-Росинку, і від неї проросли дивовижні квіти й густі високі трави на острові й берегах озера. Тоді Сокіл сів між квітами й став глибоку думу думати. Довго думу свою думав Сокіл. Тьма часу минула. І зніс Сокіл золотий жолудь.</p>
	<p>І сталося диво: виросло з того жолудя розкішне й могутнє Першодерево. Дуб-Стародуб. І наче зорі розцвіли на його крислатому гіллі: то вродили молодильні яблука — плоди невмирущості. Стало довкола світло й весело. Тоді злетів Сокіл на вершину Першодерева й сказав:</p>
	<p>— Я створив Вирій. Тут моє місце на віки вічні. Звідси я творитиму Світ.</p>
	<p>І поринув у свою глибоку думу Сокіл-Род. І довго-довго думу думав. І зніс він два яйця: біле і чорне. Впали вони в озеро Живої Води, і вродилися з них Білий Лебідь і Чорний Лебідь. Попливли вони назустріч один одному і стали люто битися. Тоді з вершини Дуба-Стародуба сказав їм Сокіл:</p>
	<p>— Зупиніться!</p>
	<p>І лебеді перестали битися. І сказав Сокіл:</p>
	<p>— Я даю вам Слово і Розум. Вийдіть з води і станьте обабіч мого Дуба.</p>
	<p>Вийшли лебеді з води й одразу перетворилися в людиноподібних велетнів. Тільки в одного шкіра була біла, волосся — русяве, очі — блакитні, а в другого все було чорне — і шкіра, і волосся, і очі.</p>
	<p>І сказав Сокіл їм:</p>
	<p>— Зірвіть з дерева по яблуку і з’їжте їх.</p>
	<p>З’їли велетні по молодильному яблуку і відчули в собі силу неймовірну. І сказав їм Сокіл:</p>
	<p>— Тепер ви невмирущі боги.</p>
	<p>І вклонилися йому велетні. І сказав Сокіл білошкірому:</p>
	<p>— Ти є Білобог. Володар Світла й білого Світу та всього, що створиш у ньому.</p>
	<p>І сказав Сокіл чорношкірому:</p>
	<p>— Ти є Чорнобог. Володар ночі і пітьми та всього, що створиш у ній.</p>
	<p>І сказав він обом:</p>
	<p>— Ви є Добро і Зло. Краса і Погань. І ви будете вічно. Бо ви є Життя. і ті, що прийдуть, не зазнають добра без зла і краси — без погані, тож не знатимуть, що таке життя і навіщо жити в ньому.</p>
	<p>І сказав Сокіл Чорнобогові:</p>
	<p>— Що ж, іди в свою пітьму і володарюй там.</p>
	<p>Ступив Чорнобог у безконечний морок, і одразу тіло його вкрилося чорною смердючою шерстю. І незлюбив Чорнобог пітьму, зародилася в нього заздрість до Білобога. Тоді пустив Чорнобог дві чорні сльози, і вродилися з них Змій-Дракон із трьома головами та вогнедихаючими пащами і потворна жінка — Мара з гнилими очима та кублом зміюк на голові. Мара стала дружиною Чорнобога, а Змій-Дракон — Чорнобоговим військом. І сказав Чорнобог Змієві:</p>
	<p>— Ти полети у Вирій і вбий Білобога, а Дуба спали разом з Соколом на ньому. Хочу я бути володарем Вирію.</p>
	<p>Став розправляти свої велетенські панцирні крила Змій-Дракон та утворювати вогонь із своїх залізних пащек — аж заклекотіла пітьма. Той клекіт почув Білобог у Вирії й пустив дві світлі чисті сльози. І вродилися з них красень-велетень Перун з огненними стрілами в руках та вродлива молода жінка Коляда. Дав їм Білобог вкусити молодильні яблука і стали вони невмирущими богами. І сказав Білобог Перунові:</p>
	<p>— Ти будеш моїм військом і охоронятимеш Вирій вогненними стрілами своїми.</p>
	<p>І сказав Білобог Коляді:</p>
	<p>— Ти будеш моєю жоною і народжуватимеш золоте коло — Божича-Сонце, аби збороти пітьму і все злеє, що в ній.</p>
	<p>Тоді саме прилетів Змій-Дракон у Вирій, кинувся на Білобога, та Перун метнув стрілу-блискавку, що спалила крила Драконові, й він загримів у чорну безодню. Там володар пітьми окропив чорними сльозами спалені Драконові крила, й відросли вони, та вже побоявся Змій сунутись у Вирій. І збагнув Чорнобог, що не бути йому володарем Вирію, і ще дужче він зненавидів Білобога та його Світ.</p>
	<p>Сидить Сокіл-Род на вершечку Дуба-Стародуба й думу думає. Довго-довго. Багато часу минуло. І тоді сказав Сокіл Білобогові:</p>
	<p>— Ти пірни на дно озера і набери скільки можеш священного піску і розсій в пітьмі його, аби твердь була.</p>
	<p>Тоді пірнув Білобог на дно озера Живої Води, схопив піску в обидві жмені, випірнув з води і пішов чорний світ піском засівати. І де він сипав — утворилася Земля з долинами і полями. Тоді Перун мову мовив до Сокола:</p>
	<p>— Великий Роде, дозволь і мені Землю творити.</p>
	<p>І сказав Сокіл:</p>
	<p>— Іди.</p>
	<p>І ось пірнув Перун на дно озера, набрав у обидві жмені священного піску, та тільки хотів випірнути, аж озеро Живої Води товстою кригою вкрилося. То Чорнобог підкрався до Вирію і заморозив озеро. Що робити Перунові? Він пісок запхав собі в рот, а в руки схопив з-за пояса вогненні стріли й щосили пробив ними кригу, ще й пустив блискавку в Чорнобога, обпалив його. Провалився Чорнобог у чорну прірву й зачаївся там до пори, до часу. А Перун кинувся Землю творити. І де він випльовував з рота пісок, там гори утворилися.</p>
	<p>А Сокіл-Род сидить на вершечку Дуба-Стародуба, думу думає. І зніс він золотий жолудь і золоте зернятко. І повелів Білобогові посадити їх на Землі своїй та полити Живою Водою. Посадив Білобог золотий жолудь та золоте зернятко, полив Живою Водою.</p>
	<p>І диво сталося: з жолудя золотого виріс молодий крислатий зелений дуб, вершиною якого був надзвичайної вроди юнак, що спав міцним сном. А з золотого зернятка виріс великий житній колос, вершиною його була надзвичайної вроди дівчина, що спала міцним сном. І повелів Сокіл-Род побризкати юнака і дівчину Живою Водою та привести їх у Вирій. І зробив так Білобог.</p>
	<p>І сказав Сокіл юнакові:</p>
	<p>— Ти є Дажбог, будеш Землю засаджувати лісами та гаями.</p>
	<p>І сказав Сокіл дівчині:</p>
	<p>— Ти є Жива. Богиня злаків. Тобто — богиня Життя. Будеш Землю засівати житом-пшеницею.</p>
	<p>І сказав Сокіл обом, Дажбогові й Живі:</p>
	<p>— Ви є чоловік і жінка. І зачнете ви рід людський. Вкусіть молодильні яблука і скупайтеся в Живій Воді.</p>
	<p>Вкусили Дажбог і Жива молодильні яблука і стали безсмертними. Скупалися вони в Живій Воді і стали вічно молодими. І сказав Сокіл-Род:</p>
	<p>— Ідіть на Землю і робіть своє.</p>
	<p>І пішли Дажбог та Жива на Землю, і зачали вони рід людський. Тоді вкрив Дажбог Землю лісами, гаями, байраками. Тоді засіяла Жива Землю житом, пшеницею та всякою пашницею. Але нічого не росло і не родило на Землі без світла й без тепла. В пітьмі бродили люди — Дажбогові діти, й мали вони сконати від голоду й холоду. І запитували вони богів:</p>
	<p>— Навіщо ви нас на світ народили?</p>
	<p>По думі глибокій мовив Сокіл до Білобогової жони Коляди, що вже важкою ходила:</p>
	<p>— Ти іди на Землю і там народи Божича-Молоде-Сонце. Коло золотеє спороди! Ти сама знайди місце, де маєш народити його.</p>
	<p>І пішла Коляда шукати місце, де мала народити людям Сонце. Та почув Чорнобог, що має світло народитися, і послав Мару на Землю, аби вона знайшла Коляду й задушила її. Щоби Сонце вмерло в її утробі і ніколи не світило людям, щоби згинули вони в пітьмі від голоду і холоду. Як навіжена, побігла Мара по Землі в пошуках Коляди. І вздріла її, і погналася за нею. Бачить Коляда, що Мара женеться за нею, підхопила важкий живіт обома руками, стала тікати. Та збагнула, що не втекти їй від Мари.</p>
	<p>Тоді забігла Коляда за гайок і перетворилася в тварину, яку сама собі придумала: в рогату непримітну Козу. Пробігла повз Козу люта Мара — не звернула уваги на рогату тварину. Далі й далі помчала гидка потвора, і там, де з її очей капав гній на Землю, виростали бур’яни, колючки, лопухи, будяки. А Коляда тим часом перетворилася у вагітну жінку, зайшла в очерет і в муках неймовірних народила золотоликого Божича-Молоде-Сонце.</p>
	<p>І нараз перетворився Світ. Щезла холодна пітьма. Сонячні промені впали на Землю, а люди впали на коліна, вітаючи народження Золотого Кола. Мара в розпуці й страхові шугнула в потойбічну чорну прірву. А Божич здіймався все вище й вище. А з ним здіймалася вгору і Божа благодать — ніжна, прозора, тепла блакить, що йшла від радісних очей Коляди, яка щасливим поглядом проводжала політ свого Сина. Так від безмежного блакитного погляду коляди утворилося синє небо. А по ньому плив Божич-Молоде-Сонце, щедро розсипаючи теплі промені по Землі. І забуяли гаї і ліси під Сонцем.</p>
	<p>І ожила всяка пашниця, і налилося житнє колосся добірним зерном. А люди співали хвалу Сонцю. І подивувався сам Творець всього сущого — Род, споглядаючи блакитне небо над Землею. І сказав він:</p>
	<p>— Се є Новий Світ.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>123 (6524). Створення світу. СУС —. Записано 2009 року. Хрус Євдокія Іванівна (1940). Вінницька область, Калинівський район, Писарівка</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Поділля/">Фольклор Поділля</a></li>
		<li><a href="/Українська міфологія/Дажбог.html">Дажбог в українській міфології</a></li>
		<li><a href="/Українська міфологія/Білобог.html">Білобог</a> — Українська міфологія</li>
		<li><a href="/Українська міфологія/Чорнобог.html">Чорнобог</a> — Українська міфологія</li>
		<li><a href="/Українська міфологія/Вирій.html">Вирій</a> — Українська міфологія</li>
		<li><a href="/Українська міфологія/Коляда Святий вечір.html">Коляда</a> — Українська міфологія</li>
		<li><a href="/Українська міфологія/Сокіл-Род.html">Сокіл-Род</a> — Українська міфологія</li>
		<li><a href="/Українська міфологія/Мара.html">Мара</a> — Українська міфологія</li>
		<li><a href="/Українська міфологія/Божич.html">Божич</a> — Українська міфологія</li>
		<li><a href="/Українська міфологія/Жива.html">Жива</a> — Українська міфологія</li>
		<li><a href="/Українська міфологія/Перун.html">Перун</a> — Українська міфологія</li>
	</ul>
</footer>
<!--#include virtual="/-/inc/general__page_end.inc" -->
