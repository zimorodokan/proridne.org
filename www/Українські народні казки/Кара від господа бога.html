<!--#include virtual="/-/inc/general__page_start.inc" -->
<title>Кара від господа бога ☼ Українська народна казка ☼ Народна творчість</title>
<meta name="Description" content="Українська народна казка Гуцульщини «Кара від господа бога» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Кара від господа бога.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Кара від господа бога <br><span class="article__headerDescription">Українська народна казка Гуцульщини</span></h1>
	<p>Був такий собі Іван, що хотів знати, як у світі все робиться, як світ платить. Приходить він до одної хатки під лісом. А там бабка. — Бабко, найміть мене вівці пасти. А вна каже:</p>
	<p>— Найму. Але би ти слухав, що я тобі скажу. Як будеш іти з вівцями, то ходи собі по лісі до дірявого моста. А на той бік би-с не йшов, бо там не моя паша. Як дійдеш до моста, вертайся сюди, хоч най будуть вівці голодні.</p>
	<p>А він другої днини сокирку за пасик, прийшов до того моста, нарубав патиків, заклав діру і пішов наперед, а вівці за ним пішли. І переходять на той бік. Там паша файна, вівці пасуть.</p>
	<p>Іде він далі, дивиться — чоловік заганяє в вербу потя. А в вербі дві дірі. Чоловік згори зажене — потя вдолину вилетить, здолини зажене — потя вгорі в дірку вилетить. А Іван говорить:</p>
	<p>— Озми, чоловіче, одну дірку заткай, а в другу пустиш. Та й буде потятко там.</p>
	<p>А той каже:</p>
	<p>— Іди, чоловіче, куди тебе бог провадить з овечками.</p>
	<p>Іде він далі і надибає чоловіка, що стоїть у ставі по шию в воді і кричить: «Ґвалт, дайте води ся напити!» Іван каже:</p>
	<p>— Чоловіче, нагни голову і пий воду! А той відповідає:</p>
	<p>— Іди, куди тебе бог з вівцями провадить!</p>
	<p>Іде він далі, і така гнила смердюча колода лежить, а через неї вода тече. І він напився, і вівці п’ють тої води — дуже добра вода.</p>
	<p>Іде він далі і приходить до хатчини. А в тій хатчинці дівчина варить м’ясо, то м’ясо їсть і грудьми замітає грань у піч. А він говорить до неї:</p>
	<p>— Та візьми шматку. Та й замітай шматкою, а не грудьми. А вона каже до него:</p>
	<p>— Іди, чоловіче, куди тебе бог провадить. Я, — каже, — маю тут бути до суду Божого.</p>
	<p>Вертається він з вівцями до баби. Забирає тото дерево з моста, діру утворяє. Ввечір приганяв вівці додому. А баба каже до него:</p>
	<p>— Ну, та й ти вівці перегнав, куди я тобі не казала?</p>
	<p>— Бабко, простіть мені, що я таке зробив. Бабочко, — каже, — розкажіть мені, роз’ясніть, що я таке видів.</p>
	<p>— Кажи, що видів, а я буду тобі пояснювати.</p>
	<p>— Бабко, скажіть мені, що то є, що чоловік заганяє потя в вербу? В одну діру зажене, а воно в другу вилетить.</p>
	<p>— Скажу тобі. Чоловік той убив чоловіка. І таку покуту має. Як не годен у вербу потя загнати, так не годен у чоловіка душу покласти.</p>
	<p>— А що то значить, що чоловік стоїть по шию в воді, а просить води ся напити?</p>
	<p>Каже бабка:</p>
	<p>— То було так, синку. Чоловік ніс воду, а другий змучений чоловік ішов дорогою. І просив у него: «Чоловіче, дай води напитися». А він до него сказав: «Ади, лізь у керницю і пий, кілко хоч’, води. Бо я не маю коли. У мене робота». Той чоловік умер тоді без води. Та й він таку покуту має за чоловіка, що не дав йому води напитися.</p>
	<p>— Бабко, а що то таке, що колода така гнила, смердюча лежить, а з неї така чиста, така ладна вода тече?</p>
	<p>— То був піп-розбишака, але службу Божу правив добре, і та служба його тримає. Через гнилу колоду чиста вода тече.</p>
	<p>— Бабочко, а що то є, що дівчина варить м’ясо і грудьми замітає грань?</p>
	<p>— Та дівчина — велика грішниця. Вона тратила діти, і таку має покуту: ті діти варить і їсть, і грудьми замітає грань. Така кара від бога.</p>
	<p>І сказала йому баба:</p>
	<p>— Аби-с знав, як світ платить.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Текуча, Косівського району, Івано-Франківської області 20 березня 1983 року Біланюк Никола Іванович (1902 року народження)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Гуцульщини/">Фольклор Гуцульщини</a></li>
	</ul>
</footer>
<!--#include virtual="/-/inc/general__page_end.inc" -->
