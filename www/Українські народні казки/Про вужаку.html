<!--#include virtual="/-/inc/general__page_start.inc" -->
<title>Про вужаку ☼ Українська народна казка ☼ Народна творчість</title>
<meta name="Description" content="Українська народна казка Чернігівщини «Про вужаку» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Про вужаку.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Про вужаку <br><span class="article__headerDescription">Українська народна казка Чернігівщини</span></h1>
	<p>Жили собі чоловік і жінка. Мали вони трьох синів і чотири дочки. Одного разу пішли дочки до ставка купатися. Помилися і вилізли з води. Три дочки одягнулися, а в четвертої на сорочці вужака вмостився. Вона викине, а він залазить назад. Каже до неї:</p>
	<p>— Як станеш моєю жінкою, тоді я злізу.</p>
	<p>Дівчина плакала, плакала та погодилась. На другий день прилізла незчисленна сила вужів дівчину сватати. Вирішили батьки обдурити таких сватів і замість дочки дали їм овечку. Поїхали вужі, а по дорозі зозуля кує:</p>
	<p>— То не наречена, а біла овечка.</p>
	<p>Повернулися вужі назад. На цей раз нарядили їм білу гуску, з тим і поїхали. Їдуть, а зозуля знову кує:</p>
	<p>— То не наречена, а біла гуска.</p>
	<p>Розсердилися свати, повернулися за дівчиною. А батьки послали з ними білу корову. Їдуть вони, а зозуля тут як тут.</p>
	<p>— То не наречена, а біла корова.</p>
	<p>Приїхали вони злі назад. Тоді батьки мусили віддати дочку.</p>
	<p>Дев’ять років дівчина не була у батьків. За цей час народилося у неї три сини і дочка. Сини захотіли побачити діда і бабу. Тоді жінка каже до вужаки:</p>
	<p>— Поїду я з дітьми рідних відвідати.</p>
	<p>Дав він їй кужіль і сказав:</p>
	<p>— Коли спрядеш цей кужіль, тоді й поїдеш.</p>
	<p>Пряла вона, пряла і ніяк не спряде. А там жила ворожка. Пішла жінка до неї. Ворожка й каже:</p>
	<p>— То кужіль заворожений, затопи піч і спали його.</p>
	<p>Жінка так і зробила. А з того кужеля вийшла жаба велика, яка пускала пряжу, тому жінка й не могла її спрясти. Каже вона чоловікові:</p>
	<p>— Поїду я в гості, бо вже спряла кужіль.</p>
	<p>А він дав їй черевики.</p>
	<p>— Коли зносиш ці черевики, тоді й поїдеш.</p>
	<p>Човгала, човгала жінка ними — не зношуються. Знову вона пішла до баби-ворожки, а та й каже:</p>
	<p>— Іди в кузню, нехай коваль вкине їх у горн.</p>
	<p>Через чотири дні черевики зносилися. Знову вона проситься у чоловіка, а він їй:</p>
	<p>— От напечи хліба, тоді й поїдеш.</p>
	<p>А сам поховав миски, відра, щоб не мала чим води набрати. Знову вона пішла до ворожки. Та їй сказала:</p>
	<p>— Візьми сито, намочи водою, насип муки. Дірки замажуться і набереться вода.</p>
	<p>Так і напекла жінка хліба. Проситься у вужаки. Той нарешті відпустив ненадовго, але сказав:</p>
	<p>— Як будеш вертати назад, прийди до ставка і скажи: «Вужу, вужу, якщо ти живий — біла піна, а якщо ні — червона».</p>
	<p>Приїхала вона з дітьми, а батьки такі вже раді. Пройшло дев’ять днів, збирається вона назад. А брати взяли її дітей, повели в ліс та й стали питати, як гукати вужа. Дочка й призналась.</p>
	<p>Прийшли брати до ставка, стали й гукають:</p>
	<p>— Вужу, вужу, якщо ти живий — біла піна, а якщо ні — червона!</p>
	<p>Виплив вужака, а брати його вбили. Прийшла жінка з дітьми до ставка, стала гукати чоловіка. А на воді з’явилася червона піна.</p>
	<p>— Хто зрадив нас? — питає вона у дітей.</p>
	<p>— Це я, — призналася дочка.</p>
	<p>— Тоді ти, перший сину, будеш дубом, другий — ясеном, третій — кленом, а ти, дочко, осикою, щоб тремтіла весь час.</p>
	<p>З тих пір осика тріпоче і в тиху погоду. А сама жінка ялиною стала з горя.</p>
	<p>От і вся казка.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>163 (4288). Про вужаку. СУС 425М. Записала Шугай Оксана 2008 року. Гордієнко Любов Пилипівна (1925). Чернігівська область, Бахмацький район, Кропивне</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Чернігівщини/">Фольклор Чернігівщини</a></li>
	</ul>
</footer>
<!--#include virtual="/-/inc/general__page_end.inc" -->
