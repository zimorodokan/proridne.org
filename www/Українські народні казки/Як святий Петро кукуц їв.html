<!--#include virtual="/-/inc/general__page_start.inc" -->
<title>Як святий Петро кукуц їв ☼ Українська народна казка ☼ Народна творчість</title>
<meta name="Description" content="Українська народна казка Гуцульщини «Як святий Петро кукуц їв» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Як святий Петро кукуц їв.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Як святий Петро кукуц їв <br><span class="article__headerDescription">Українська народна казка Гуцульщини</span></h1>
	<p>Сус Христос ходив зі Святим Петром по селах. Вони людей вчили, проповіді робили, малих дітей благословили. І Петро був голоден. Каже він Сусу Христу: — Я голоден, я вже не годен ходити. Та й все Петро ходив по хатах, щоб дали йому попоїсти. А Сус Христос не йшов. Та й Петрови казав:</p>
	<p>— Іди, але би ти не сидів там довго, бо нема коли, треба йти далі. Зайшов Петро до одної хати та й просить хліба. А ґаздиня каже:</p>
	<p>— Почекайте, я лишень всадила хліб у піч. Спечеться, і я вам дам. Годинку зачекайте.</p>
	<p>Петро сказав:</p>
	<p>— Я не буду чекати, бо мій товариш сказав мені, щоби я не сидів багато.</p>
	<p>Але Петро вдивився, що за гранню є кукуц, на три рази вкусити. Кукуц уже ся спік, бо він малий. Попросив Петро той кукуц. Та й вона дала. І пішов він. Поклав той кукуц у кишеню і Сусови Христови не давав, хотів самий з’їсти. А Христови сказав:</p>
	<p>— Чекаймо годину. Жінка сказала, що хліб ся спече та й нам дасть.</p>
	<p>— Нема коли, Петре, чекати, — сказав Христос. — Пішли. Пішов Сус Христос наперед, а Петро за ним.</p>
	<p>Петро хотів якось той кукуц з’їсти. Він кукуц до рота, а Сус Христос викрутиться до него, хоче з ним говорити. А він то з рота та й кине в траву. І так другий раз укусив, а Сус Христос йому не дав з’їсти, та й він викинув у траву. І так три рази було. Тоді Сус Христос викрутився д’нему і до него говорить:</p>
	<p>— Петре, ти в мене фальшивий товариш. Тобі та жінка дала кукуц, а ти ні сам не з’їв, та й мені не дав. Так не робиться. Є трохи — поділімся, є багато — поживімся.</p>
	<p>І ще сказав Сус Христос:</p>
	<p>— Ти кинув хліб у траву, а він так не може поневірятися, бо це є хліб.</p>
	<p>Петро каже:</p>
	<p>— Я не знаю, де я кинув той хліб.</p>
	<p>— Я знаю, — каже Сус Христос, — вертаймося.</p>
	<p>Вертаються вони назад. Сус показує палицею.</p>
	<p>— Генде кусок.</p>
	<p>Петро взяв і йдуть далі. Знов показав Сус палицею:</p>
	<p>— Генде кусок.</p>
	<p>Петро взяв і той. Та й третій узяв, що його Сус йому показав. І сказав Сус Петрови:</p>
	<p>— Клади там під корч.</p>
	<p>Петро поклав ті куски під корч. Сус їх переблагословив і сказав:</p>
	<p>— Най буде губа-гриб.</p>
	<p>І виріс з того гриб. То не вчені зробили і не чорти поклали, тілко Сус Христос. І з того часу є гриби. Від Нового Завіту, бо в Старім не було. Петро завстидався і взлостився. І сказав:</p>
	<p>— Я голоден з тобою ходити не буду. Зроби так, щоб мені ся їсти не хотіло.</p>
	<p>А Сус сказав, що це можна зробити, але треба кишки вибрати з середини, весь стріб. А Петро спитав:</p>
	<p>— То мене не буде боліти?</p>
	<p>— Ні, не буде, — сказав Сус.</p>
	<p>І черево Петрови ся втворило, Петро собі самий вибрав калюхи з черева і кинув на корч.</p>
	<p>Петрови вже добре, їсти не хочеться. Ідуть вони далі дорогою. І повертають до одної хати. Там був якийсь бай. Люди сиділи за столом. Вони зайшли до хати, та й їх ґазди поклали за стіл. Дали їсти. Сус Христос їсть, а Петро не їсть, бо в Петра калюхів нема, та й не хочеться їсти. Ґазди кажуть:</p>
	<p>— Ви чому не їсте, що, це недобре?</p>
	<p>І ґазди й гості взлостилися на Петра — чого це він не їсть? І Петро набрався встиду. Вийшли вони відти, а Петро каже до Суса Христа:</p>
	<p>— Вчителю, я такого встиду набрався. Зроби так, аби й ти не їв. А Сус сказав:</p>
	<p>— Що я тебе обхожу? Я можу їсти і не їсти. Ти хотів, і я тобі зробив, щоб ти не їв.</p>
	<p>І сказав Петро:</p>
	<p>— Так не може бути. Або вба їмо, або вба не їмо. Зроби так, аби я їв, як і ти.</p>
	<p>Сус каже:</p>
	<p>— Треба нам вертатися назад, д’тим кишкам.</p>
	<p>Прийшли вони т’корчеви, а кишки лазять по корчеви, як гадюки, бо зголодніли, хотять їсти. І втворилося черево Петрови. І сказав Сус:</p>
	<p>— Клади собі ті калюхи.</p>
	<p>Петро поклав, і то ся сцілило, і знов оба їли та й пили.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Космач, Косівського району, Івано-Франківської області 5 вересня 1986 року Никорак Лук’ян Николайович (1907 року народження)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Гуцульщини/">Фольклор Гуцульщини</a></li>
	</ul>
</footer>
<!--#include virtual="/-/inc/general__page_end.inc" -->
