<!--#include virtual="/-/inc/general__page_start.inc" -->
<title>Ворожбити ☼ Українська народна казка ☼ Народна творчість</title>
<meta name="Description" content="Українська народна казка Гуцульщини «Ворожбити» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Ворожбити.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Ворожбити <br><span class="article__headerDescription">Українська народна казка Гуцульщини</span></h1>
	<p>Був піп та й дяк. П’янюги були оба. Та й ніхто не вмирає, не жениться, нема хрестин — нема відки їм грошей брати. А дяк каже:</p>
	<p>— Я пораджу. Я буду красти та й ховати крадене. А ви оголосіть, що ми ворожбити. Я вам буду казати, де сховане крадене, а ви людям ворожіть. І будемо мати гроші.</p>
	<p>Дяк пішов украв у одного господаря пару волів, завів у ліс та й присилив до смереки. Та й пішов до попа та й сказав це. Господар шукав, шукав — не міг найти. Та й прийшов до попа, аби піп поворожив йому. Піп каже:</p>
	<p>— Даш мені десять корон, то я подивлюся у ворожбитську книжку та й тобі скажу, де твої воли.</p>
	<p>Цей дав. А піп каже:</p>
	<p>— Там і там у лісі присилені твої воли до смереки.</p>
	<p>Цей пішов — воли найшов. І пішла велика чутка, що піп все угадує.</p>
	<p>А в царя украли багато грошей. Але це таки вкрали сторожі, що коло тих грошей були. Цар післав своїх чиновників, аби привели того попа і того дяка. Чиновники приводять їх обох до царя. Цар сказав:</p>
	<p>— Ви ворожбити. Ви маєте виворожити, хто в мене вкрав гроші. Як виворожите, то дам вам великі гроші, а як ні, то мій меч, а ваші голови з плеч. Та й ви не будете людей дурити.</p>
	<p>Але дяк був хитріший від попа. Каже дяк цареви:</p>
	<p>— Ви дайте нам на ніч кімнату. Та й щоб там було їсти та й пити. А рано ми будемо вам казати, де ваші гроші.</p>
	<p>Дяк собі подумав: «Ми з попом нап’ємося добре горівки, та як будуть нам рубати голови, то ми не дуже будемо чути».</p>
	<p>Дали їм кімнату, а дяк насипав собі сто грам і випив раз. Налив попови, а піп не п’є.</p>
	<p>— Дай мені, — каже, — спокою, бо я вже й так гину. А дяк ще випив. Напився та й ходить по тій кімнаті.</p>
	<p>А та сторожа знала, що вже прийшли ворожбити. Один підійшов під вікно та й слухає, що вони там роблять. А дяк каже попови:</p>
	<p>— Ти дурний, хоч ти піп. Ти би пив.</p>
	<p>А той під вікном слухає. Дяк підійшов до стола, налив собі, випив та й каже:</p>
	<p>— От видиш, один уже є.</p>
	<p>Та й стукнув склянкою по столі. А той побіг до тої сторожі та й каже:</p>
	<p>— Я вже пропав. Мене вже записали.</p>
	<p>Прийшов під вікно другий слухати. А дяк знов попови:</p>
	<p>— Ти дурний!</p>
	<p>Та налив, випив, стукнув склянкою.</p>
	<p>— Видиш, уже є два.</p>
	<p>А той побіг з-під вікна і сказав товаришам:</p>
	<p>— Уже є нас там два.</p>
	<p>Прийшов третій слухати. А дяк собі похожує та й каже:</p>
	<p>— Ти дурний, попе. Будуть голови знімати та й я не буду чути. А ти не п’єш.</p>
	<p>Підійшов дяк до столу, налив собі та й ще раз випив. Та й каже:</p>
	<p>— Вже є три.</p>
	<p>Той з-під вікна побіг до товаришів та й каже: Я вже є третій там.</p>
	<p>І стали вони втрьох радитися, що робити. Та й нарадилися. Прийшли до ворожбитів усі три і зачинають просити, щоб ворожбити не розказували, що то вони вкрали.</p>
	<p>— А каса, — кажуть, — за стайнею в гною закопана.</p>
	<p>А піп тверезий та й добре ще випитався їх, і вони все йому розказали.</p>
	<p>— Тільки не кажіть, що то ми, бо нас завісять. Рано чиновники ввели їх до царя. Цар питається:</p>
	<p>— Ну, виворожили? Піп відповідає:</p>
	<p>— Виворожили. Каса в гною поза стайнею. Пішли розкопали гній — каса є!</p>
	<p>Цар каже:</p>
	<p>— Добре ви виворожили. Каса є. А хто вкрав?</p>
	<p>— А це, — каже, — секрет. Бо ви би зробили йому смерть. Тоді цар дав їм грошей та й вони два пішли.</p>
	<p>І так вони тоді настрашилися, що рішили більше не ворожити. Та й запалили каплицю і сказали, що там була ворожбитська книжка і згоріла. І вони не мають на чому ворожити.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Село Яворів, Косівського району, Івано-Франківської області 19 березня 1984 року Копчук Микола Васильович (народж. 1908)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Гуцульщини/">Фольклор Гуцульщини</a></li>
	</ul>
</footer>
<!--#include virtual="/-/inc/general__page_end.inc" -->
