<!--#include virtual="/-/inc/general__page_start.inc" -->
<title>Іван і чорт ☼ Українська народна казка ☼ Народна творчість</title>
<meta name="Description" content="Українська народна казка Кіровоградщини «Іван і чорт» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Іван і чорт.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Іван і чорт <br><span class="article__headerDescription">Українська народна казка Кіровоградщини</span></h1>
	<p>Жив собі колись Іванко. Все у нього було, і гарна хата, і велике господарство. Всім він був задоволений, але одне краяло йому серце. Він хотів одружитися, але щоб жінка була добра, працьовита. А ніде не міг знайти собі таку.</p>
	<p>Одного разу вирішив він піти в світ, щоб знайти собі потрібну пару. Ось іде Іван, іде, зайшов у густий темний ліс. Заморився, сів на повалене дерево перепочити. Раптом чує, що хтось кличе на допомогу. Іван підвівся, пішов на голос. Він вийшов на галявину і побачив високого чоловіка.</p>
	<p>— Здрастуйте! — поздоровався Іван.</p>
	<p>— Добрий день! — відповів незнайомець.</p>
	<p>— Це ви кликали на допомогу?</p>
	<p>— Так. По-перше, я заблукав і мені треба знайти дорогу в місто. По-друге, у мене зламалася карета, допоможи мені.</p>
	<p>— Добре, — погодився юнак і мовчки прийнявся за роботу.</p>
	<p>Він швидко полагодив карету, а потім вивів чоловіка на дорогу, яка вела до міста.</p>
	<p>— Дякую тобі! — сказав незнайомець, — бачу, що в тебе добре серце, але я ще помітив, що ти не говіркий. Тому я тобі скажу, хто я.</p>
	<p>— Хто? — запитав Іван.</p>
	<p>— Я чорт і можу зробити, те що ти попросиш. Ти це заробив. Якщо хочеш, можеш побажати купу грошей, а може, ти хочеш бути царем, чи мати всі скарби, що є на землі? Тільки скажи і будеш мати.</p>
	<p>— Нічого мені не треба, — відмахнувся Іван.</p>
	<p>— Ні, такого не буває. Кожна людина чогось потребує, кажи, не бійся.</p>
	<p>— У мене є одне бажання. Я шукаю собі дружину і не можу ніяк знайти.</p>
	<p>— Добре, я допоможу тобі. Приходь в неділю на ярмарок, там і знайдемо тобі дружину, — відказав чорт і зник, ніби його і не було.</p>
	<p>Пішов Іван додому, а в неділю прийшов на ярмарок, там його уже чекав чорт.</p>
	<p>— Іди вперед, яка дівчина тобі сподобається, покажи її мені і я скажу чи підходе вона тобі, чи ні.</p>
	<p>Пішли вони. Зустрічає Іван дівчину і каже чортові:</p>
	<p>— Оця дівчина мені подобається.</p>
	<p>— Подивись на неї через ліве плече, — каже чорт.</p>
	<p>Подивився Іван, а в неї шістнадцять рогів. Ідуть далі, зустрічають іншу дівчину, а в неї вже чотирнадцять рогів. Прямують далі, і в кожної наступної дівчини на два роги менше, ніж у попередньої.</p>
	<p>Іван стомився, побачив ставну жінку і знову обертається і баче, що в неї два роги, відказує чорту:</p>
	<p>— Я заморився, ходімо до мене додому. Мабуть, прийдеться мені весь вік жити без жінки.</p>
	<p>— Добре. Ось глянь на оцю дівчину, може вона тобі підійде?</p>
	<p>Оглядається Іван, дивиться ріг не має. «Мабуть, здалося мені», — подумав він. оглядається знову — дійсно ріг вона не має. Взяв Іван ту дівчину собі в жони, відгуляли вони гарне весілля і жили довго і щасливо. А Іван ніколи не забував ту послугу, яку йому зробив чорт.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>55 (7938). Іван і чорт. СУС —. Записала Подгорецька Олена 2010 року. Чоун Анастасія (1929). Кіровоградська область, Онуфріївський район, Омельник</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Кіровоградщини/">Фольклор Кіровоградщини</a></li>
	</ul>
</footer>
<!--#include virtual="/-/inc/general__page_end.inc" -->
