<!--#include virtual="/-/inc/general__page_start.inc" -->
<title>Як звірі мандрували ☼ Українська народна казка ☼ Народна творчість</title>
<meta name="Description" content="Українська народна казка Полтавщини «Як звірі мандрували» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Як звірі мандрували.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Як звірі мандрували <br><span class="article__headerDescription">Українська народна казка Полтавщини</span></h1>
	<p>Надумав зайчик мандрувати. Іде, іде лісом, назустріч йому лисичка-сестричка.</p>
	<p>— Зайчику-стрибайчику! Куди ти ідеш?</p>
	<p>— Мандрувати.</p>
	<p>— Візьми і мене з собою.</p>
	<p>— Ходімо, тільки візьми собі щось поїсти.</p>
	<p>Лисичка пішла в село, украла у баби курочку і пішли. Ідуть, ідуть, а назустріч їм вовчик-братик.</p>
	<p>— Куди ви йдете?</p>
	<p>— Мандрувати.</p>
	<p>— Візьміть і мене з собою.</p>
	<p>— Ходімо, тільки візьми щось поїсти.</p>
	<p>Побіг вовчик у село, украв ягнятко і пішли далі. Ідуть, ідуть а назустріч їм ведмідь-набрід та й питає:</p>
	<p>— Куди ідете?</p>
	<p>— Мандрувати!</p>
	<p>— Візьміть і мене з собою.</p>
	<p>— Ходімо, тільки бери собі щось поїсти.</p>
	<p>Украв ведмідь у діда у селі горщечок меду і пішли вони разом. Ішли вони довго, аж доки не потемніло. А у лісі мисливці викопали яму, прикрили хмизом. Вже темно стало, мандрівники її не побачили та й попадали у яму. Сидять ніч, сидять день. Уже їсти хочеться. Повиїдали з своїх торб, став голод докучати. От лисичка й каже:</p>
	<p>— Давайте співати. Хто найголосніше заспіває, того й з’їмо.</p>
	<p>Заспівали. Зайчик тоненько, лисичка ще тонше, вовчик — голосно, а ведмідь ще голосніше. З’їли ведмедя. Посиділи ще. Але знову їсти хочеться. Лисичка і каже:</p>
	<p>— Давайте знову співати.</p>
	<p>Заспівали. Вовчик — найголосніше. З’їли його. А лисичка хитра: кишки з вовчика і ведмедя під себе поховала. Сидить, витягає потихенько і їсть. Зайчик і питає:</p>
	<p>— Лисичко-сестричко, що ти їси?</p>
	<p>— Кишки.</p>
	<p>— Дай і мені.</p>
	<p>— Е, зайчику-стрибайчику. Розірви свій живіт і їж.</p>
	<p>Зайчик дурний був, розірвав свій живіт і вмер. Лисичка сидить. З’їла і зайчика і знову голод дошкуляє. Коли де не візьмись, дятлик на дерево сів. Лисичка до нього:</p>
	<p>— Дятлику, братику, вируч мене з неволеньки. Я тобі пісеньку заспіваю.</p>
	<p>Дятлик ламає гілочки з дерева та кидає в яму. Накидав повну — лисичка тільки плиг з ями та й каже:</p>
	<p>— Спасибі тобі, дятлику, що ти мене виручив з неволі. Якби ще й нагодував.</p>
	<p>— Ходім.</p>
	<p>Ідуть, а тут дівчинка несе батькові їсти у степ. А дятлик стриб, стриб поперед неї. Дівчинка за дятликом погналася. Потім поставила кошик під деревом, а сама побігла за дятликом. Далеченько відбігла від кошика. Лисичка тим часом виїла все. Дятлик побачив, що вона наїлася та й полетів. Дівчинка вернулась, а кошик порожній. Лисичка зустрілась з дятликом і каже:</p>
	<p>— Спасибі тобі, братику, що виручив мене з неволеньки, нагодував. Якби ще і напоїв.</p>
	<p>Пішли вони. А тут дядько везе воду в степ. Дятлик сів на діжку, а чоловік як вдарить по ньому. Дятлик втік, а діжка тріснула. Вода розлилася, лисичка напилася та й каже:</p>
	<p>— Спасибі тобі, братику, що ти мене виручив з неволеньки, нагодував, напоїв. Якби ще й насмішив.</p>
	<p>— Добре, — каже, — ходімо.</p>
	<p>Ідуть, ідуть, а тут чоловік у дворі з сином ціпами молотять жито. Дятлик стриб і сів дідові на лисину. А син як ударить ціпом. Дятлик полетів, а дід упав. Лисичка сміється, качається, а потім і каже:</p>
	<p>— Спасибі тобі, дятлику-братику, що ти мене виручив з неволеньки, нагодував, напоїв, насмішив. Якби ще й настрашив.</p>
	<p>— Добре, ходімо.</p>
	<p>Ідуть, ідуть. Бачать, на вулиці собаки гризуться. Дятлик стриб на паркан, а вони за ним. Він пурх та й полетів, а собаки за лисичкою погналися. Бігла вона, бігла, уже й заморилася. Добігла до лісу, а там у неї нора. Вона пух у неї та й каже:</p>
	<p>— Вушка, вушка, що ви думали як бігли?</p>
	<p>— А ми слухали, слухали, щоб собаки не догнали.</p>
	<p>— Очі, очі. А ви що робили?</p>
	<p>— Ми дивились, дивились, щоб кудись сховатись.</p>
	<p>— Ніжки, ніжки. А ви що робили, як бігли?</p>
	<p>— Ми бігли, щоб собаки не догнали.</p>
	<p>— А ти, хвостик, що робив?</p>
	<p>— А я поміж ніжками, поміж ніжками плутався, щоб собаки догнали.</p>
	<p>— Ах ти ж такий поганий! Нате, собаки, з’їжте його.</p>
	<p>Вистромила хвостик з нори, собаки ухопили та витягли лисичку і розірвали. Оце казочці кінець, а хто слухав —молодець.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>65 (4794). Як звірі мандрували. СУС 20А+21. Записала Буряк Олена 2008 року. Буряк Ніна Павлівна (1940). Полтавська область, Карлівський район, Варварівка</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Полтавщини/">Фольклор Полтавщини</a></li>
	</ul>
</footer>
<!--#include virtual="/-/inc/general__page_end.inc" -->
