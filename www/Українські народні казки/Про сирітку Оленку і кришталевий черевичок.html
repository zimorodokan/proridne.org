<!--#include virtual="/-/inc/general__page_start.inc" -->
<title>Про сирітку Оленку і кришталевий черевичок ☼ Українська народна казка ☼ Народна творчість</title>
<meta name="Description" content="Українська народна казка Бойківщини «Про сирітку Оленку і кришталевий черевичок» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Про сирітку Оленку і кришталевий черевичок.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Про сирітку Оленку і кришталевий черевичок <br><span class="article__headerDescription">Українська народна казка Бойківщини</span></h1>
	<p>Була сирітка Оленка. Взяла її годовати жінка, що мала свої дві дочки. Та й годовала її як-небудь, погано їй давала їсти. Коли вже вона могла робити, все Оленка робила. А дочки тої жінки хіба сиділи та дивилися туди-сюди за хлопцями.</p>
	<p>А тут принц, син короля, розписав по державі, що хоче женитися. Аби з’їхалися всі дівчата на танці. І їхали всі дівчата на танці, і тоти дві дочки поїхали. В прягли коні в карету і поїхали. А Оленка-сирітка лишилася. І дуже плакала, що ї’ не взяли на танці, що ті поїхали, а її залишили.</p>
	<p>Прийшла до неї цьоця і каже:</p>
	<p>— В чім справа? О чім плачеш, Оленко?</p>
	<p>А вона й говорити не могла. А потому каже6</p>
	<p>— Я хотіла на танці, а мене не взяли.</p>
	<p>А цьоця до неї:</p>
	<p>— На танці до принца?</p>
	<p>— Так, до принца, — каже.</p>
	<p>— Як хочеш, то зараз поїдеш, — сказала цьоця. — Іди принеси з поля гарбуз.</p>
	<p>Побігла Оленка і принесла гарбуз.</p>
	<p>— Розріж наполовину.</p>
	<p>Розрізали гарбуз наполовину, цьоця діткнулася до нього чаріною паличкою, і з нього зробилася кучія, така карета, що в ній панів возять. Тоді каже цьоця:</p>
	<p>— Йди принеси коріння з тиса, що з нього кошелі плетуть.</p>
	<p>Оленка пішла, принесла кілька таких коренів. Цьоця діткнулася до того коріння чарівною паличкою, і зробилися з нього шори і вся упряж на коні. Тоді цьоця каже:</p>
	<p>— Іди їми двоє мишенят.</p>
	<p>Побігла Оленка в поле, понишпорила в соломі, найшла двоє мишенят, принесла. Цьоця діткнулася до них чарівною паличкою — зробилися з мишенят прекрасні коні. Таких ніде більше й не є, таких красних коней.</p>
	<p>— Но, сідай, Оленко, їдь на танці до принца. Раз хочеш їхати, їдь.</p>
	<p>— Но, а в чім я поїду, як у мене сукєнка брудна й пірвана?</p>
	<p>Діткнулася цьоця чарівною паличкою тої сукєнки — зробилася найкраща шовкова сукєнка.</p>
	<p>— Но, сідай та їдь.</p>
	<p>— А в чім я поїду, як у мене подерті черевики?</p>
	<p>Діткнулася цьоця чарівною паличкою — зробилися з подертих найкращі кришталеві черевички, що таких ніякі дівчата не мають. А вона каже:</p>
	<p>— А в чім я поїду, як я хустини не маю?</p>
	<p>Діткнулася цьоця старої хустини чарівною паличкою — зробилася на Оленці прекрасна парчова хустина.</p>
	<p>— Но, сідай їдь.</p>
	<p>Приїхала вона там. Принц гуляв з іншими дівчатами. А як увидів Оленку, то взяв її до танцю і лише з нею гуляв.</p>
	<p>Але, чуєте, наказала їй цьоця: «Щоби-сь довго не гуляла, би-сь довго там не була. Бо пропаде тото все чарівне, і коні, і упряж — все пропаде».</p>
	<p>Та й довго вона з принцом гуляла. Та й гуляла вона, та й гуляла, вже ся всі розходять, виходить вона, а коней не є, кучії не є. Вже не є в чім їхати. Вона збігала сходами, і стягся їй з ноги кришталевий черевичок. Було темно, і вона не могла його найти. То вона ззула другий черевичок і з другої ноги, взяла його в руку та й пішла боса домів.</p>
	<p>Другий день принц подумав, що він з таким дівчам танцьовав, з яким хотів би одружитись. А що тото за дівча, відки воно, як його найти? Ні адреси немає, нічого. Іде він долі сходами і найшов кришталевий черевичок. Догадався: «Ага, то я з тим дівчам гуляв. Вона була в таких кришталевих черевичках».</p>
	<p>І тоді він пішов з тим черевичком помежи дівчата глядати того дівчати, що кришталевий черевичок згубило. Та й пройшов всюди та й не міг найти. Нарешті найшов Оленку та й каже:</p>
	<p>— То ти маєш єден кришталевий черевичок?</p>
	<p>— Я.</p>
	<p>— Тото я з тобою, — каже, — танцьовав.</p>
	<p>Та й взяв він її за руку.</p>
	<p>— Ходи та зробимо весілля, бо я хочу тебе брати за жінку.</p>
	<p>Та й повів він її до батька, та зробили весілля. Та одружилися вони, та й жили.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>86 (2370). Про сирітку Оленку і кришталевий черевичок. СУС 510А. 3 грудня 1990 р. Чичерський Олександр Павлович (1910). Львівська область, Турківський район, село Гусине</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Бойківщини/">Фольклор Бойківщини</a></li>
	</ul>
</footer>
<!--#include virtual="/-/inc/general__page_end.inc" -->
