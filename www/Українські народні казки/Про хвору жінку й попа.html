<!--#include virtual="/-/inc/general__page_start.inc" -->
<title>Про хвору жінку й попа ☼ Українська народна казка ☼ Народна творчість</title>
<meta name="Description" content="Українська народна казка Бойківщини «Про хвору жінку й попа» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Про хвору жінку й попа.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Про хвору жінку й попа <br><span class="article__headerDescription">Українська народна казка Бойківщини</span></h1>
	<p>В єдного газди хвора жона була. А з попом любилася. Тиждень лежала в ліжку, а в неділю вставала й збиралася до церкви. Ішла сповідатися, бо кортіло її з попом говорити. Кожної неділі йшла до церкви сповідатися. А слуга злий був на то, бо мусів сам усе робити. І корови доїв, і їдення варив, а газдиня все хвора була. Сказав він господареви:</p>
	<p>— Якби то моя жінка була, я би-м її щонеділі не пущав таку хвору, не годну сповідатися. Вона, — каже, — така не годна, встає і збирається, і йде сповідатися. Що вона, — каже, — за гріх має, як вона цілий тиждень лежить у ліжку? Чого їй сповідатися. Вона гріха жодного не має, навіть не прокляне нікого.</p>
	<p>А тота жінка хвора не була. А той господар ніякий був, як оде я. Послухав він слугу і сказав жінці свої, аби не збиралася і не йшла сповідатися. Як захворіє, то він поїде за священиком та й привезе його домів. Та буде сповідатися дома, та й не мусить хвора, не годна йти до церкви. Та й як збиралася до церкви, так ся й розібрала жінка. Послухала свого газди ілягла в ліжко далі лежати, бо хвора.</p>
	<p>Лежала вона через неділю й через понеділок. А на вівторок каже, що дуже хвора і буде вмирати. Коби висповідалася, бо вже вмре. Хоче попа! Газда впряг воли і поїхав за попом. Привіз попа, і жінка сповідається, а господар і слуга тоді виступили з хати геть.</p>
	<p>По сповіді відвозив чоловік попа. І звідається його:</p>
	<p>— Як, отче, чи поздоровіє моя жінка, чи буде жити?</p>
	<p>А піп йому відповідає:</p>
	<p>— Дуже слаба. Тяжко їй буде жити.</p>
	<p>А він тоді звідається попа, якого ліку старати, щоби жінка жила. І піп сказав йому, що якби поїхав до моря, якби привіз жінці тої води, вона би тоту воду пила, і від тої води їй би легше було.</p>
	<p>Та й він пририхтовався до моря їхати, хоть то далеко було. Зладив собі грошей на дорогу, але ще жнивує, хоче жнива закінчити. Поробив жнива та хоче ще й помолотити, жінка ще не вмирає. Помолотив та й вичистив тоту пшеницю, та й носить слуга у скриню чисте зерно.</p>
	<p>Доносив слуга тоту пшеницю, а господар уже вирихтовується в дорогу. А слуга каже:</p>
	<p>— Газдо, коби ви мені дали тоти гроші, що-сьте собі зладили на дорогу, то ви би ніде не їхали, а дома би-сьте були. Але мусите мене послухати.</p>
	<p>Закрив слуга пшеницю в скрині, взяв великий міх та й каже газді:</p>
	<p>— Лізьте в міх.</p>
	<p>І зрихтував він газді ножик-цизорик, би-сь узяв з собою в кишеню. І заліз газда в міх.</p>
	<p>— Я, — каже, — занесу вас у міхови до хати, поставлю коло печі і скажу вашій жінці, що вже газда поїхав до моря.</p>
	<p>Та й заніс він газду в хату і сказав жінці:</p>
	<p>— Газда лишив млива пшениці, щоби всипати в піч, висушити і змолоти в млині.</p>
	<p>Як вона вчула від слуги, що вже газда поїхав до моря, то сказала:</p>
	<p>— Йди за попом, най прийде до мене.</p>
	<p>Слуга цікавий був, пішов за попом, та й піп прийшов до тої жінки. Вона пішла в магазин, купила горівки й закуски. Та й священика за столик, та й уже гостяться. Вна собі пообіймала священика та й заспівала:</p>
	<p>Ой мала я мужа,</p>
	<p>Звався він гнегоже.</p>
	<p>Поїхав він по воду</p>
	<p>Мені до можа.</p>
	<p>Чи він відти вруці, чи не вруці,</p>
	<p>А моє серце ся не смуці.</p>
	<p>Тоді каже вона свому слузі, аби-сь собі при ті гостині співав. А слуга співає та співає.</p>
	<p>Тоді господар розпоров міх, розверг міх, розверг його, вискочив і почав бити жону. А піп утік.</p>
	<p>Від того часу жінка хвора вже не була. Вже поздоровіла.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>48 (1793). Про хвору жінку і попа. СУС 1360G. 3 липня 1988 р. Матляк Семен Іванович (1922). Львівська область, Турківський район, село Верхнє Висоцьке</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Бойківщини/">Фольклор Бойківщини</a></li>
	</ul>
</footer>
<!--#include virtual="/-/inc/general__page_end.inc" -->
