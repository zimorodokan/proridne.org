<!--#include virtual="/-/inc/general__page_start.inc" -->
<title>Як Іван гуси ділив ☼ Українська народна казка ☼ Народна творчість</title>
<meta name="Description" content="Українська народна казка Гуцульщини «Як Іван гуси ділив» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Як Іван гуси ділив.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Як Іван гуси ділив <br><span class="article__headerDescription">Українська народна казка Гуцульщини</span></h1>
	<p>Були лепські пани, такі, що любили дурницю. А в них служив Іван за харч. Та й сидів у стайни, та й мав коло себе одну гуску. Та й на день народження пана зарізав ту гуску, спік і приніс панови. Та й поклав на стіл. А пан каже:</p>
	<p>— У мене є паня, та й дві панни, та й два паничі. Та й якось треба нас цею гускою поділити.</p>
	<p>А Іван повтирав об штани руки від гною, взяв гуску, відрізав голову та й дав панови. Та й каже:</p>
	<p>— Голова — голові.</p>
	<p>А відтак відрізав шийку та й дав пані:</p>
	<p>— Як оця шийка трималася голови, так аби пані трималася пана. Відтяв крила та й дав двом паничам.</p>
	<p>— Аби так на конях літали, як та гуска на поли літала. А дві ніжки відтяв та й дав двом паннам.</p>
	<p>— Аби так по покоях легко бігали, як та гуска ніжками бігала. А собі взяв тушу та й каже:</p>
	<p>— А Іванище з’їсть туловище.</p>
	<p>Пани дуже з цего ся розвеселили та й сказали запрягти бричку та й насипати повну пшениці. Та й поїхала до Івана панська бричка та й панська пшеничка.</p>
	<p>А там, у тім селі, був великий багач, та й дуже скупар великий. Та й думає той багач: «Як Іван дістав бричку пшениці за гуску, то я дам п’ять гусок. Та й дістану п’ять бричок пшениці та й до мне заїде панська бричка та й панська пшеничка».</p>
	<p>Зарізав він п’ять гусок, оскуб, файно все зробив, спік та й поніс до панів. Дав одну гуску панови, одну пані, по гусці паннам, а одну гуску одному паничеви. А другому паничеви нічого не лишилося, та й самому багачеви нічого. І пани сказали:</p>
	<p>— Ти не вмієш нас ділити. Най прийде Іван, він ліпше знає, як ділити. Закликали зі стайни Івана. Він знов прийшов до покою, повтирав руки в штани від гною. Узяв одну гуску та й дав панови. Та й каже:</p>
	<p>— Пан, та й пані, та й гуска — то є троє. Тоді взяв ще одну гуску та й каже:</p>
	<p>— Два паничі та й гуска — то є троє. Тоді взяв третю гуску та й дав паннам:</p>
	<p>— Дві панни та й гуска — то є троє. А собі взяв дві гуски та й каже:</p>
	<p>— Іван та й дві гуски — то є теж троє.</p>
	<p>Та й тоді що? Багач збувся гусей, а пан сказав завезти Іванови ще бричку пшениці.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Нижній Березів, Косівського району, Івано-Франківської області 8 жовтня 1983 року Ґеник Василь Семенович (1903 року народження)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Гуцульщини/">Фольклор Гуцульщини</a></li>
	</ul>
</footer>
<!--#include virtual="/-/inc/general__page_end.inc" -->
