<!--#include virtual="/-/inc/general__page_start.inc" -->
<title>Ледача кішка ☼ Українська народна казка ☼ Народна творчість</title>
<meta name="Description" content="Українська народна казка Полтавщини «Ледача кішка» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Ледача кішка.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Ледача кішка <br><span class="article__headerDescription">Українська народна казка Полтавщини</span></h1>
	<p>Був собі один нежонатий парубок. Жив не бідно і не багато. Стара мати померла і доводилось йому самому усю в полі і домашню роботу робити, а часу не вистачало. От надумав він жениться. Подобалася хлопцеві одна дівчина у селі. Красива, струнка. Послав він старостів до неї і сам пішов.</p>
	<p>— Дівчина у нас нівроку. І здорова, і красива, от тільки до роботи негодяща. Одна вона у нас, ми їй робити не давали, жаліли все, — чесно призналася мати, бо жаль дочку заміж віддавати.</p>
	<p>Дівчина, почувши це, осмілилась і сказала:</p>
	<p>— Заміж хочу, оддайте мене.</p>
	<p>Батьки, ніде діваться, погодилися.</p>
	<p>Одгуляли весілля. Почали молоді жить. Чоловік встає ні світ, ні зоря, порається, потім варить сніданок. Жінка потягнеться в постелі, продере очі і до столу сідає. Чоловік їде у поле орати, а жінка перед дзеркалом красується або по селу новини збирає та брехні розносить. Вертається чоловік із поля і не знає, за що хвататься. Роботи вдома стільки, що ніколи потилицю почухать.</p>
	<p>Минає день за днем, місяць за місяцем. Чоловік так наробився, що падає з ніг, а помочі йому немає. Терпів, терпів та й не витерпів. Одного разу рано-вранці знов йому треба у поле їхать. Подивився на жінку, потім на кішку, яка на лежанці лежала, та й каже тварині:</p>
	<p>— Слухай мене уважно, кішко. Поки я приїду, щоб у тебе надворі і в хаті порядок був і вечеря на столі стояла.</p>
	<p>— Чи ти вже здурів? Де ти бачив, щоб коти людську мову розуміли, — почала сміятися жінка.</p>
	<p>Ввечері вертається наморений чоловік додому, а там безлад як був, так і є. Ухватив він кішку за шкірку, прив’язав до спини жінці і почав вредній тварині гостинці ременем давати. Кішка дряпає спину бідолашній жінці, а та верещить:</p>
	<p>— Ти сякий-такий, дурень! Піду на тебе у суд подам.</p>
	<p>Так і зробила жінка. Пішла судді жалітися, а він і каже:</p>
	<p>— Не тебе чоловік бив, а кішку. От як тебе поб’є, тоді й прийдеш.</p>
	<p>Знов чоловік зрання у поле збирається, знов приказує кішці кругом порядок навести. Жінка й собі добавляє:</p>
	<p>— Дивись, небого, щоб порядок був, бо знов битиме тебе.</p>
	<p>Вернувся чоловік з поля ввечері, а дома безлад як був, так і є. Розсердився він, стягнув із жінки сорочку, прив’язав до спини кішку та й почав лупити. Кішка нявчить, жінка верещить, кров із подряпаної спини аж цебенить.</p>
	<p>Знову вранці збирається чоловік у поле, а кішці приказує навести порядок надворі, у хаті, ще й вечерю наварити. Цього разу жінка вже не сиділа перед дзеркалом і не пішла в село гулять. Заслала постіль, посуду помила, нагодувала худобу, вечерю зварила, сіла прясти, дожидаючи господаря.</p>
	<p>Вернувся чоловік додому, здивувався дуже, як порядок такий побачив, та й каже:</p>
	<p>— О, пішла наука на користь ледачій тварюці. Навчилася кішка порядок наводити.</p>
	<p>Жінка почервоніла, та нічого не відказала. З того часу зажили вони ладно, бо з ледащиці хороша хазяйка вийшла.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>66 (4661). Ледача кішка. СУС 1370. Записала Москальова Оксана (5 клас) 2008 року. Єременко Ганна Іванівна (1924). Полтавська область, Лохвицький район, Юсківці</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Полтавщини/">Фольклор Полтавщини</a></li>
	</ul>
</footer>
<!--#include virtual="/-/inc/general__page_end.inc" -->
