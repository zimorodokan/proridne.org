<!--#include virtual="/-/inc/general__page_start.inc" -->
<title>Як Данило сім’ю зберіг ☼ Українська народна казка ☼ Народна творчість</title>
<meta name="Description" content="Українська народна казка Гуцульщини «Як Данило сім’ю зберіг» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Як Данило сім’ю зберіг.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Як Данило сім’ю зберіг <br><span class="article__headerDescription">Українська народна казка Гуцульщини</span></h1>
	<p>Був собі чоловік, звався Данило. І було в него двоє слуг: Хлопець Грицько і дівчина Марта. Вони двоє любилися. Грицька забрали до війська. А Данило повдовів. Почав Данило думати, що Марта була би йому добра за жінку». Вона вже добре знає мою господарку, буде добре все вести».</p>
	<p>Побралися вони і гарно жили, поки не повернувся з війська Грицько. А як прийшов Грицько, Марта не стала любити Данила, але стала любитися назад з Грицьком. А Данилови все говорила, що вона слаба. Куди б її Данило не возив, яким би дохторам не показував, нічого їй не помагало — слаба.</p>
	<p>І Данило почав підозрювати, що Марта любиться з Грицьком. І став думати, як би йому своє подружнє життя сохранити. І придумав.</p>
	<p>— Слухай, Марто, в нашому лісі є велике дерево з дуплом. З того дупла виходить святий. Він може добре порадити. Ти до него піди і порадься, що тобі робити, щоб ти здорова була.</p>
	<p>Жінка дуже втішилася і каже:</p>
	<p>— Добре, чоловіче, я йду.</p>
	<p>Данило бере біле простерло&nbsp;<sup>*</sup>, маскується і йде напопереки до лісу. А Марта пішла дорогою. Данило перебрався, почепив собі бороду й вуса і лізе в дупло.</p>
	<p>Приходить Марта і питається:</p>
	<p>— Чи є хто в цім дуплі?</p>
	<p>А звідти показується чоловік у білому і питає:</p>
	<p>— Що ти хочеш, жінко? Марта паде на коліна й каже:</p>
	<p>— Ой отче, порадьте мене, як я маю збутися свого чоловіка. Бо я маю хлопця, якого я люблю. А на чоловіка дивитися не можу.</p>
	<p>— Добре, — каже Данило, — я тебе пораджу, але ти мусиш мені все признатися. Чи ти грішила з своїм хлопцем?</p>
	<p>— Ой грішила, отче. Грішила й далі грішу.</p>
	<p>— То дай мені слово, що ти не будеш з ним грішити. Одне на одного руку не покладете, доки не помре твій чоловік, бо як зломите присягу, то й далі буде твій чоловік жити.</p>
	<p>І вона дала йому таке слово. Він їй каже:</p>
	<p>— А тепер іди додому і застанеш чоловіка слабого в ліжку. Не веди йому ніяких дохторів, лиш лікуй його сама — давай йому чорні кури їсти. Але добре знай, що як ти зломиш присягу, то чоловік твій буде жити довго-довго.</p>
	<p>Марта встала, поцілувала його в руки, в ноги, подякувала і пішла. А Данило думає: «Агій, дома не хоче мене і в губи поцілувати, а тут цілує в руки й ноги».</p>
	<p>Марта знов пішла дорогою, а Данило напопереки. Прийшла Марта на подвір’я і застає Грицька.</p>
	<p>— Де господар? — питає вона.</p>
	<p>— Щось господар заслаб.</p>
	<p>Вона заходить у хату, а Данило лежить у ліжку. Вийшла Марта та й каже до Грицька:</p>
	<p>— Знаєш що, Грицьку? Я була в лісі. Із дупла вийшов святий і казав, що чоловік скоро помре. Але щоб я з тобою не грішила, доки він помре. Бо як ми будем грішити, то він буде довго жити.</p>
	<p>Грицько на це погодився. Марта питає чоловіка:</p>
	<p>— Що тобі є?</p>
	<p>— Я дуже слабий. Не годен навіть піднятися і нічого в світі. Каже до него Марта:</p>
	<p>— Я буду лікувати тебе домашніми ліками, і може, тобі стане легше.</p>
	<p>Ну й почала вона йому варити щодень самі чорні кури і його годувати. А Данило від тих курей став дуже поправлятися, просто розпухати.</p>
	<p>Пройшов якийсь час. Данило став такий, що ледве повертається на ліжку.</p>
	<p>Одної днини пішла Марта з Грицьком у поле, а Данило злагодив добрий дрюк і заховав його в хоромах. А сам ляг назад до ліжка.</p>
	<p>Ввечір прийшла Марта з Грицьком з поля і наварила пирогів. Сіли бони їсти, а Данило почав дуже стогнати. І каже:</p>
	<p>— Щось так мені погано, що певно буду я вмирати. Виведіть мене надвір, бо не стає мені повітря в хаті.</p>
	<p>Вивели вони його, зайшли до хати, сіли їсти пироги та й кажуть:</p>
	<p>— Певно цему ділови вже кінець. Доки будемо чекати?</p>
	<p>І зачали знов грішити. А Данило бере дрюка, входить до хати й каже:</p>
	<p>— Або розходіться, або смерть вам обом! Грицько паде на коліна.</p>
	<p>— Даруйте мені життя! Я звідси піду, що ніхто мене не буде тут видіти.</p>
	<p>А Марта впала на коліна й каже:</p>
	<p>Буду вже до смерти вірна, лиш не вбивай мене!</p>
	<p>Так Данило сохранив своє сімейне життя. І жінку мав, і люди нічого в селі не знали. Та й збився горнець, і байці кінець.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__footnotes">
			<p><sup>*</sup> Просте́рло — простирадло.</p>
		</div>
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Село Старі Кути, Косівського району, Івано-Франківської області 31 липня 1983 року Близнюк Ганна Іванівна (1933 року народження)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Гуцульщини/">Фольклор Гуцульщини</a></li>
	</ul>
</footer>
<!--#include virtual="/-/inc/general__page_end.inc" -->
