<!--#include virtual="/-/inc/general__page_start.inc" -->
<title>Вірна Флорина ☼ Українська народна казка ☼ Народна творчість</title>
<meta name="Description" content="Українська народна казка Буковини «Вірна Флорина» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Вірна Флорина.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Вірна Флорина <br><span class="article__headerDescription">Українська народна казка Буковини</span></h1>
	<p>Був собі цар і не мав жінки. І була цариця-вдовиця. Цариця мала дочку Тритону, а цар — дочку Флорину. Поженилися цар з царицею і звели своїх дочок докупи. Царева дочка була дуже гарна на красу, а царицина — погана: лице в неї було ямкувате від віспи. Цариця хотіла, щоб її дочка була гарна. Вбирала її гарно, браслети різні одягала їй на руки. А цареву дочку в погане шмаття вбирала і клала її до печі. Своїй дочці казала:</p>
	<p>— Ти йди гуляти.</p>
	<p>І так було довго. А на другім государстві їден принц читав по книгах, що є в чужім государстві царська дочка Флорина. Допитався він і прийшов її сватати. Цариця питає:</p>
	<p>— Ти прийшов сватати Флорину? Почекай.</p>
	<p>Принц стоїть надворі, а вона пішла свою дочку прибирати. Флорину ж замкнула в кімнаті і сказала їй:</p>
	<p>— Ти не виходь нікуди.</p>
	<p>Вийшла Тритона, принц подивився по ній. Вийшла й цариця, а він каже до неї:</p>
	<p>— Це не Флорина. Я не знаю, хто це. Покажіть мені Флорину. Цариця думає: «Вишлю я Флорину». Та й вивела її в такім поганім шматті. Вона побачила принца і застилалася, що так погано вбрана. І стала така гарна на лиці — ще краща, як була. Принц каже:</p>
	<p>— Це Флорина, і я буду женитися на ній. Най буде, що вона дрантива. Я її приберу і візьму за жінку.</p>
	<p>А тут якраз і цар, батько Флорини, приїжджає з війни. Та й каже:</p>
	<p>— Як ти хоч’ мої дочки, то треба свадьбу робить.</p>
	<p>— Добре, будем робити свадьбу. Я йду додому.</p>
	<p>І пішов принц додому. Казати своїм батькам, що найшов Флорину і щоб готувалися до свадьби. Свадьба мала бути через сім-вісім днів. Батьки погодилися, що за недільку буде свадьба.</p>
	<p>А тоді такий був весільний обряд, що лице в молодої було закрите чорною сіткою, і молодий не бачив її. Коли мав приїхати принц, царя не було дома, бо інші держави напали війною. І цар сказав:</p>
	<p>— Робіть свадьбу без мене.</p>
	<p>А в цариці була в другій державі сестра Софія, велика чарівниця. І була вона запрошена на свадьбу. Прибула на два-три дні раніше та й каже:</p>
	<p>— Я зроблю так, що він возьме не Флорину, а Тритону. А Флорину на той час треба замкнути.</p>
	<p>Цариця каже:</p>
	<p>— Добре, я закрию її.</p>
	<p>Принц забирає Тритону і думає, що то Флорина. І тітка Софія з ними їде. По дорозі каже:</p>
	<p>— Я повертаю додому.</p>
	<p>І запрошує принца з молодою до себе в гості. Там вона має так зробити, що він полюбить Тритону.</p>
	<p>Увечері приїхала тітка з ними додому. Сідають за стіл. А коли сідаєш їсти, треба розкрити лице. Коли вона розкрила лице, принц побачив, що це не Флорина, а Тритона. Засумував він і вже й не їв. Тітка Софія каже:</p>
	<p>— Принце, вечеряй. Це вже буде твоя дружина до кінця життя. А він не хоче. А то вже вечір. Тітка заводи його з нею на три доби в погріб. А там є що їсти й пити. Тітка думає, що за три доби він її там полюби. А сама починає чаклувати надворі. На третю добу випускає їх та й питає:</p>
	<p>— Погоджуєшся з Тритоною жити?</p>
	<p>— Не хочу. А вона каже:</p>
	<p>— То я тебе покараю.</p>
	<p>— Карайте, як знаєте, а я з Тритоною жити не буду.</p>
	<p>А тітка Софія мала зачаровану палицю. Сказала вона ще раз:</p>
	<p>— Не будеш жити з нею?</p>
	<p>— Не буду.</p>
	<p>Вона вдарила його три рази тою палицею і зачарувала, перетворила на птаха. П’ять літ він мав бути птахом, а через п’ять літ мав повернутися до неї і проситися, і сказати, що буде жити з Тритоною. Полетів він додому.</p>
	<p>А в него дома був старший брат, тоже чарівник. Каже він:</p>
	<p>— Нічого. Я буду робити так, щоб ти перекинувся назад на чоловіка. А поки я зроблю тебе чоловіком, ти літай до Флорини і кажи їй, щоб вона не віддавалася.</p>
	<p>Принц бере браслет і пасок і летить до Флорини в сад. В неї проти вікна було старе-старе дерево. Він сів на те дерево й співає. А Флорина відчинила ввечері вікно, щоб свіжого повітря взяти, і забула закрити. Заговорив він людським голосом:</p>
	<p>— Я — принц.</p>
	<p>— Та ж ти птах. Що ж ти за принц?</p>
	<p>— Тітка Софія зачарувала мене на п’ять літ у птаха. Хотіла, щоб я брав за жінку Тритону. Ти ні за кого не виходь, жди мене.</p>
	<p>Він розказав Флорині, як тітка мучила його. І Флорина сказала:</p>
	<p>— Я буду ждати.</p>
	<p>Він лишив їй подарунок — браслет. Та й питає:</p>
	<p>— Тебе цариця добре годує?</p>
	<p>— Ні, погано.</p>
	<p>Почав він носити їй їсти. І плаття їй хороше приніс, і інші подарунки. А наймичка, що носила їй їсти, помітила, що Флорина гарно вбрана і добре харчується. Приходи до цариці й каже:</p>
	<p>— Флорина так поправилася і так файно вбрана.</p>
	<p>Цариця думає: «Що ж це таке?» Викликає сестру Софію. А Тритона в тітки Софії сидить.</p>
	<p>— Що таке, — каже, — що Флорина так поправилася і так файно вбрана?</p>
	<p>— Це той принц до неї ходи, — сказала Софія. — Я дам такі зачаровані бритви, що Флорина їх бачити не буде. А він буде сідати на вікно і поранить себе.</p>
	<p>Поставила вона ті бритви на вікно. Флорині сказала вікно не запирати і до вікна не підходити.</p>
	<p>А Флорина уже ту їду не їсть, що вони їй приносять. Минув якийсь час. Коли принц прилетів, надрубав крило. І впав на землю. Та й заліз у дупло того дерева. А брат-чарівник прилетів його рятувати. Та й каже йому:</p>
	<p>— Кинь це діло. Іди до тітки Софії, хай перетворить тебе на чоловіка. І бери Тритону. А то пропадеш.</p>
	<p>Умовив його брат. Пішли вони до тітки Софії. Брат каже:</p>
	<p>— Прийшли ми до вас. Зробіть його назад чоловіком, і він буде жити з Тритоною.</p>
	<p>Тітка Софія каже:</p>
	<p>— Добре, я зроблю.</p>
	<p>Торкнула його три рази тою палкою, і зробився він мужчиною. Взяли вони ту Тритону, повезли в його державу, і там він одружився з нею. А Флорина сидить у своїй кімнаті.</p>
	<p>Почалася війна. Батька Флорини вбили, а мачуха вмерла. Осталася Флорина сама. Треба покликати когось на цареве місце. А колись тільки родичів клали. Люди кажуть:</p>
	<p>— Є царева дочка, вона має стати царицею.</p>
	<p>Пішли і найшли її саму в тій кімнаті. І кажуть їй, що хочуть покласти її за царицю.</p>
	<p>А вона подумала за принца. Чого ж він літав, літав і вже не літає?! Треба його найсти. Лишає вона своїх родичів, щоб керували державою, а сама збирає речі і йде в дорогу шукати принца. І пішла світом. Кілко йшла, йшла і питалася. Приходить до річки. Моста нема, а річка глибока. Нема як перейти. А в долині коло річки жінка пере шмаття. Вона йде до тої жінки спитати, де можна перейти річку. А та жінка була чарівниця. Питає вона:</p>
	<p>— Куди ти йдеш? Нащо тобі через річку переходити? А вона й розказує:</p>
	<p>— У другій державі є принц, мені треба до него. Я не знаю добре дороги та й того питаю.</p>
	<p>Жінка-чарівниця каже:</p>
	<p>— Заплати мені добрі гроші, і ти за добу будеш там.</p>
	<p>— Заплатю, — каже, — лиш зробіть, щоб я була там. Відкриває вона свої речі і каже тій жінці:</p>
	<p>— Вибирайте собі плаття, яке хочете. І кажіть, кілко вам грошей дати.</p>
	<p>Та баба вибрала собі плаття та й каже:</p>
	<p>— А грошей дай мені три тисячі, і я зроблю так, що ти будеш там. Виймає чарівниця зі своєї сумки три яйця і дає їх Флорині. І каже:</p>
	<p>їдно яйце розіб’єш — і зробиться міст через цю річку. Перейдеш. А друге яйце розіб’єш, як прийдеш до дуже високої гори. Як розіб’єш його, зробляться тобі на ногах гаки, і ти вилізеш на ту гору. А третє яйце розіб’єш, як прийдеш до глибокого й широкого яру. Як розіб’єш те яйце, то прилетя шість зелених мишей з бричкою. Вони посадя тебе в бричку і привезуть аж до царського дому, де принц живе.</p>
	<p>Добралася вона до того яру, розбила третє яйце, і прилетіли шість зелених мишей з бричкою. Посадили її в бричку і полетіли. Привезли Флорину під царський дом, де принц жиє. А вона собі що придумала? Ті подарунки, що принц їй давав, поклала на руку і носить під тим домом. А Тритона побачила у вікно, що такі гарні браслети у неї на руці. Флорина помазала собі лице, щоб її не пізнати. Тритона кричить:</p>
	<p>— Що ти хочеш за той браслет? А вона каже:</p>
	<p>— Їдну ніч переночувати з принцом, та й дам браслет. Тритона думає: «Що їдну ніч переночувати? Вона переночує та й піде, а я буду мати браслет назавжди». Флорина пізнала, що то Тритона, а Тритона Флорини не пізнала. Думає Флорина: «Я увечері поговорю з принцом та так і остануся. А Тритона най собі роби, що знає».</p>
	<p>А Тритона дає принцови в чай морні краплі, щоб він заснув і не міг нічого з тою дівчиною говорити. Зайшла Флорина, а він спить. Флорина буди його, а він не чує, що його будя, спить мертвим сном.</p>
	<p>І кілко будила, не могла добудитися. І день ся зробив, і мусила Флорина йти.</p>
	<p>І знов носи Флорина браслети на руці. А Тритона побачила та й посилає наймичку.</p>
	<p>— Йди спитай, що вона хоче за той браслет.</p>
	<p>А Флорина догадалася, чого він не говорив. І каже наймичці:</p>
	<p>— Дай йому чай без крапель, то я тобі заплатю, скілко ти схочеш. А наймичка каже:</p>
	<p>— Дай і мені браслет, то я дам йому чаю без крапель. Дає їй Флорина браслет і каже:</p>
	<p>— Ти ховай, щоб твоя хазяйка не бачила. А цей браслет давай свої хазяйці, щоб я переночувала з принцом.</p>
	<p>Наймичка послухала її і дала принцови чистий чай. Він випив і ляг на своє ліжко. Прийшла Флорина, пустили її в ту кімнату. Він пробудився, глипнув — жінка якась. Та й каже:</p>
	<p>— Ти хто?</p>
	<p>А вона тихо відповідає:</p>
	<p>— Я — Флорина.</p>
	<p>— Яка, — каже, — Флорина?</p>
	<p>— А та, до якої ти прилітав вікном.</p>
	<p>А в неї було ще два браслети. Він подивився — справді його браслети!</p>
	<p>До ранку переговорили вони, а на ранок виводи він коня, що сім років світу не бачив, бере Тритону за коси та й в’яже коневи до хвоста. І каже коневи:</p>
	<p>— Лети білим світом.</p>
	<p>Де вдарилася вона головою, там гори зробилися, а де вдарилася задом, там долина. Кінь розніс її по світі й вернувся до принца.</p>
	<p>А принц став жити з Флориною. І вернулася вона з чоловіком царювати в свою державу.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Василівці, Сокирянського району, Чернівецької області 11 серпня 1985 року Боднар Гаврило Тимофійович (1914 року народження)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Буковини/">Фольклор Буковини</a></li>
	</ul>
</footer>
<!--#include virtual="/-/inc/general__page_end.inc" -->
