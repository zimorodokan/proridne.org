<!--#include virtual="/-/inc/general__page_start.inc" -->
<title>Три мудрих дідових слова ☼ Українська народна казка ☼ Народна творчість</title>
<meta name="Description" content="Українська народна казка Покуття «Три мудрих дідових слова» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Три мудрих дідових слова.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Три мудрих дідових слова <br><span class="article__headerDescription">Українська народна казка Покуття</span></h1>
	<p>Оженилися двоє молодих. Бідні були та й дуже їм було прикро жити. Чоловік узяв та й пішов у світ. Каже: — Трохи зароблю, то, може, буде легше жити. Згодився в якогось багача на рік та й служить. Відслужив рік, вже той ґазда платить йому гроші. А він гроші загубив, і нема з чим іти додому.</p>
	<p>Згодився в другого ґазди рік служити. Вислужив рік, ґазда йому заплатив, а він клав гроші у кишеню, та поклав поза кишеню. І знов гроші загубив. Нема. Каже бідний:</p>
	<p>— Не маю я щастя на гроші.</p>
	<p>Іде він попри двір пана дідича. А в пана на подвір’ї великий камінь, така скала велика. Подивився чоловік на ту скалу та й каже:</p>
	<p>— Згоджуся в цего пана служити рік за цей камінь. Та й повожу додому камінь, бо грошей нема.</p>
	<p>Приходить він до пана і питається, чи йому не треба наймита. Пан каже:</p>
	<p>— Треба.</p>
	<p>І годяться за плату. А бідний чоловік каже:</p>
	<p>— Пане, дайте мені отой камінь, оту скалу. Я буду служити за него рік.</p>
	<p>А пан йому:</p>
	<p>— Що тобі з того каменя? Дам тобі гроші, то щось собі постараєш. Нащо тобі тої скали?</p>
	<p>А він каже:</p>
	<p>— Я на гроші не маю щастя. Може, хоть камінь заберу додому.</p>
	<p>— Ну то най буде, — каже пан. — Служи рік за той камінь. Служить він рік за ту скалу і все на неї позирає, чи вона стоїть, як стояла. Закінчується рік, завтра вже пан має платити йому, дивиться він, а камінь розситився, як вапно. Нема вже каменя — таке мав щастя чоловік. Іде він від пана без нічого, бо нема що брати. Три роки відслужив і не має нічого.</p>
	<p>Іде і заходить до якогось бідного діда старого. А той його питає, чого він ходить світом. Він розказує дідови, що шукає роботи. Нема щастя, нема відки жити.</p>
	<p>— ...Іду служити, може, щось зароблю. Дід йому на те:</p>
	<p>— Служи в мене. Три роки служи за три слова.</p>
	<p>І він згодився. Служить у діда три роки за три слова. Відслужив три роки, і каже йому дід так:</p>
	<p>— Куди би ти не йшов, аби-с не йшов поперечною дорогою ніколи — це тобі плата за оден рік. А тепер слово за другий рік: не дай серцю волю, а собі — неволю.</p>
	<p>А за третій рік дід йому каже:</p>
	<p>— ...Аби-с ніколи там не ночував, де чоловік старий, а жінка молода.</p>
	<p>І вже за три роки йому дід заплатив. А ще дав йому на дорогу рушничку. Пішов він далі. Іде, дивиться — їдуть джумаки. Одинадцять фір, одинадцять джумаків їдуть. Везуть повні фіри товару всякого. Здибають цего чоловіка та й питають, що він за оден, де ходить, чого блукає світом. А він їм розповідає, що ходить заробляти й щастя не має. Кажуть йому джумаки так:</p>
	<p>— Їдь з нами. Може, з нами будеш мати щастя та щось заробиш. А він їм:</p>
	<p>— Та най буде.</p>
	<p>Бо нема з чим іти додому. Шість рік відслужено і нічого нема, їде він з джумаками, а джумаки та як цигани — село від села. Та й приїхали до одного села. Вже вечір, треба ночувати. Обзирали, обзирали та й заїхали до якогось багача. Брама велика, обора велика — багач великий. Кажуть джумаки:</p>
	<p>— Будем ночувати тут.</p>
	<p>Старший приходить до того багача і просить:</p>
	<p>— Нас одинадцять фір і маємо десь переночувати, прийміть нас на ніч.</p>
	<p>Та й каже той ґазда:</p>
	<p>— Най буде, будете ночувати. Прийму вас.</p>
	<p>Він утворив браму та й заїхали на обору всі одинадцять фір. Приймили десь воли, браму файно позамикали, би хто не вкрав що з возів. Повходили до хати. Ґаздиня дає їм вечеряти. А бідний дивиться на тих ґаздів: жінка молода й дуже файна, а чоловік старий. Видко, що віддалася за багача-удівця. І нагадав бідний слово, що казав йому дід: щоб він там не ночував, де жінка молода, а чоловік старий.</p>
	<p>Повечеряли вони, постелили їм. Будуть ночувати. А бідний каже:</p>
	<p>— Ви, хлопці, ночуйте тут, а я не буду. Я йду до сусіди ночувати. Ті тут ночують, а він пішов до сусіди, попросився на ніч, і приймили його. Ґазди обоє молоді. Вони йому постелили, і він ліг спати, той бідний. Спить і не спить, має гадку на тих одинадцять хлопців. «Встану та іду подивлюся на хлопців, як вони там сплять».</p>
	<p>Приходить туди, світло загашене. Вже хлопці полягали спати. Пройшов по оборі, прислухається, де що робиться коло хати. Чує, хтось тихо балакає. Прислухається він. Підійшов ближче, а то ґаздиня говорить.</p>
	<p>А до молодої ґаздині ходив ксьондз. Прийшов він і тепер. Прийшов та й радяться обидвоє на балконі. Каже жінка:</p>
	<p>— Доки ми будемо крастися, ховатися? Ади, ночують у мене тепер джумаки, є добра нагода — убиймо старого. І скажем, що вбили ці чужі люде, джумаки. А ми поженимося.</p>
	<p>Бідний чоловік вислухав ту їх раду, підійшов хильцем ближче до них і втяв ксьондзови одну китичку з поли, з того фалона. Втяв китичку, аби був знак. Та й пішов до тих ґаздів, де ночував, і ляг спати.</p>
	<p>А ксьондз з тою жінкою старого ґазду вбили. І будуть казати, що то вбили джумаки.</p>
	<p>Рано уробився шум: «Люде ночували і багача вбили». Жінка ніби плаче, пішла на жандармерію на джумаків скаржитися, що вбили чоловіка. Та й посходилися на місце події жандарі, прибув прокурор. Тих джумаків поарештували, конфісковують всі фіри, все добро, що вони мають.</p>
	<p>Привели їх на суд. Суддя має читати їм вирок. Питають їх, а вони кажуть, що не робили це, не вбивали. А як «не робили», як чоловік убитий? Та й нема віри джумакам.</p>
	<p>Як вели до суду тих одинадцять, то йшов і той дванадцятий, що в сусіди ночував, і вже присудили їх до криміналу, вичитали вирок, а той бідний підступає до суддів та й каже:</p>
	<p>— Слухайте, скажіть цій жінці, най вона прикличе сюди ксьондза. Пішов судовиконавець, привів ксьондза. Ксьондз не знав, у чім справа, вгорнувся в то, в чім сночі був. Каже той бідний чоловік:</p>
	<p>— Кажіть йому, най він розгорнеться та й постелить своє пальто файно на стіл.</p>
	<p>Він постелив, а бідний витягає тоту китичку, що сночі втяв. Прикладає та й міряє. І просить суду:</p>
	<p>— Дивіться, чи то від цего, чи не від цего.</p>
	<p>Всі додивилися — від цего. І він розповів, як то було сночі.</p>
	<p>—... Ґазда старий, а вони обоє молоді. І вбили ґазду. А я — свідок, я добре знаю, хто його вбив.</p>
	<p>У суді побачили, що то правда. І засудили жінку й ксьондза, а джумаків відпустили. Дуже втішилися джумаки, що бідняк їх виручив. За це дали йому пару волів і повну фіру найдорожчого добра.</p>
	<p>— На за те, що ти нас виручив.</p>
	<p>Як його так надарували, він поїхав додому, а джумаки поїхали далі світом. І вже він не був бідний.</p>
	<p>Приїхав він у своє село. Заїхав до пана дідича на фільварок і там ночує. Питає пана, чи він замикає на ніч браму. Пан каже, що ні. Дали йому вечерю, постелили і він ляг спати. Але спить і не спить, бо він уже в своїм селі. Трохи полежав, полежав, та спання його не бере. Встає та й іде додому, до жінки свої. Приходи до себе на обору, дивиться, в хаті є світло. Але вже пізно.</p>
	<p>А як він лишав жінку дома, то вона ходила з дитиною, але дитини ще не було. І він не знав, що має бути дитина. Дивиться у вікно — якийсь файний хлопець сидить коло стола та й пише. А жінка його щось там робить коло кухні. А він думає собі: «Якийсь прийшов до жінки, а вона лагодить вечерю. Ну, — думає, — зараз уб’ю і жінку, і цего хлопця». Мав він коло себе рушничку. Але нагадав собі, що дід йому казав: «Не дай серцю волю, а собі — неволю». І нічого не робить — пішов з-під вікна назад до пана, де ночував.</p>
	<p>А той хлопець — син його. Він вивчився на ксьондза. Завтра його мають висвячувати. А жінка все лагодить, бо багато гостей буде.</p>
	<p>Чоловік такий злосний був, що до ранку не спав. Уже розвиднилося. Каже він панови:</p>
	<p>— Я маю тут добрі річи, щось можу продати. Най приходять люде. Пан когось там післав, і сходяться люди, і купують у него. Дивиться він, прийшла і його жінка щось купити. Підійшла вона, а він каже:</p>
	<p>— Я вам пізніше продам. Почекайте, я ще цему продам і цему. Жінці нічого не хоче продавати. Вже розійшлися всі люде, лиш його жінка лишилася. А він питає її, як вона проживає, чи є в неї чоловік, чи нема, з ким вона жиє. А вона йому:</p>
	<p>— Та мала-м чоловіка. Були-м бідні. Я не мала поля та і чоловік не мав. Та й бідували, гірко нам жити було. Пішов мій чоловік десь на заробітки, уже багато рік пройшло — ані чутки про него нема. Вже його, певно, живого нема. Я маю сина, вивчився він на ксьондза. Сьогодні висвячується. Та й уже мені трохи легше.</p>
	<p>Він вислухав це та й каже:</p>
	<p>— Жінко, то я, твій чоловік. А вона йому:</p>
	<p>— Пане, це не може бути! Ви такий пан. Мій чоловік не такий був. Каже він:</p>
	<p>— Я ходив світом, доробився трохи та й приїхав. Сідай, жінко, на віз, та й їдемо додому. Я — твій, а ти — моя, і це все — наше. Воли і фіра — все наше.</p>
	<p>Жінка сіла на фіру, і поїхали вони додому. Посходилися ксьондзи, жінка втішилася, всього налагодила їсти, випити. І файну оказію зробили, файну забаву. Ще й велику музику наймили. Та й уже байці конець.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Пробабин, Городенківського району, Івано-Франківської області 22 травня 1989 року Дуб’як Катерина Дмитрівна (1908 року народження)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Покуття/">Фольклор Покуття</a></li>
	</ul>
</footer>
<!--#include virtual="/-/inc/general__page_end.inc" -->
