<!--#include virtual="/-/inc/general__page_start.inc" -->
<title>Хрещений батько ☼ Українська народна казка ☼ Народна творчість</title>
<meta name="Description" content="Українська народна казка Чернігівщини «Хрещений батько» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Хрещений батько.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Хрещений батько <br><span class="article__headerDescription">Українська народна казка Чернігівщини</span></h1>
	<p>В одного бідного чоловіка було шестеро дітей. А коли народився сьомий, ніхто не хотів бути хрещеним батьком. Шукав чоловік у своєму селі і пішов у друге. Іде, а назустріч йому старець-дідок. Розказав йому чоловік про своє горе. А дід і каже:</p>
	<p>— Я буду тобі кумом, а кумою буде дочка багатого пана.</p>
	<p>Не повірив йому чоловік, але повернувся з надією. Зібралися хрестити, приходить кум-дідок і дочка панова. Коли вже пригощали за столом, чоловік спитав у кума, як його знайти. А старець сказав:</p>
	<p>— Нехай хлопець іде цією ж дорогою і зробить три добрі справи. Так він мене і знайде.</p>
	<p>Йшли роки. Хлопець ріс, на кожен день народження у нього були подарунки. Подорослішавши, вирішив хлопець знайти хрещеного. Пішов тією дорогою, що розповів батько. Іде, а по дорозі чоловік б’є свою жінку. Помирив він їх та й пішов далі. Бачить, а хлопчик ганяє на коні по житу корову. Порадив юнак йому, як краще зробити та й пішов своєю дорогою.</p>
	<p>Іде, бачить, а на лузі хлопчаки зібралися, вогонь хочуть розпалити. Вони кидають весь хворост, а вогонь не горить. І сваряться між собою, і б’ються. Хлопець дивився, дивився, а тоді каже:</p>
	<p>— Ви кидайте потроху хворосту, от вогонь і розгориться.</p>
	<p>От і зробив хлопець три хороші справи та й думає: «А де ж мій хрещений?». Глянув, аж стоїть хатка, з лози плетена, а біля неї дідок стоїть.</p>
	<p>— Я і є твій хрещений, — сказав він.</p>
	<p>Завів хрещеника в хатку, а там рай. По один бік квіти цвітуть, по інший — дерева, а на деревах пташки співають.</p>
	<p>— Живи тут, — каже дідок, — тільки у ті двері не заходи.</p>
	<p>А сам пішов кудись. Не послухався хрещеник, відкрив двері, а там він побачив золотий посох. А на ньому видно все, що на світі відбувається. Дивиться, а сусід вночі у його батька жито краде. Хлопець розбудив батька, а той убив сусіда. Тоді сусіда син прийшов та й убив його батька.</p>
	<p>Зрозумів дідок, що хлопець заходив у ті двері, і сказав, що так не можна робити. І за це він покарав хрещеника. Дав йому три обгорілі корені сосни, сухарів і послав на берег річки. І сказав хлопцеві:</p>
	<p>— Поки це коріння не проросте, молися і проси прощення. Будуть до тебе повзти гадюки і змії. Але ти молися і нічого не бійся.</p>
	<p>А його хрещений був сам Господь. От пішов хлопець відмолювати. Їде вершник і шаблею по горлу його вдарив. А хлопець молиться і на шиї шарф з’явився. Змії лізуть, нечисть усяка нападає, а хлопець молиться, коріння сльозами поливає. І стало воно проростати, зеленіти.</p>
	<p>Прийшов хрещений і сказав хлопцеві, що той прощений.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>85 (4541а). Хрещений батько. СУС порівн.. 332+756В. Записала Плужиця Ніна у березні 2008 року. Шара Наталя Пиліонівна (1929). Чернігівська область, Новгород-Сіверський район, Бирине</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Чернігівщини/">Фольклор Чернігівщини</a></li>
	</ul>
</footer>
<!--#include virtual="/-/inc/general__page_end.inc" -->
