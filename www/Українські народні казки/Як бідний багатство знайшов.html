<!--#include virtual="/-/inc/general__page_start.inc" -->
<title>Як бідний багатство знайшов ☼ Українська народна казка ☼ Народна творчість</title>
<meta name="Description" content="Українська народна казка Полтавщини «Як бідний багатство знайшов» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Як бідний багатство знайшов.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Як бідний багатство знайшов <br><span class="article__headerDescription">Українська народна казка Полтавщини</span></h1>
	<p>Жили собі двоє братів — один багатий, а другий бідний. Бідний день і ніч робив у багатого на нивці, а багатий платив йому так, що той ледь кінці з кінцями зводив.</p>
	<p>От раз загадав багатий викопати біля поля колодязь, щоб по воду недалеко ходити. Заходився бідний копати. Копає день, другий, а води немає. Сів він та й зажурився. А робити ж то треба. Перепочив, перенудьгував та копати далі почав. Аж тут чує, лопата об щось стукнула.</p>
	<p>— Оце тобі лихо, — каже чоловік, — це, мабуть, камінь. Тепер ще прийдеться і камінь витягувати.</p>
	<p>Тільки чоловік хотів почати обкопувати, як щось дзенькнуло. Придивився бідний, а то золото. Зрадів бідний, вискочив з колодязя, золото прижав до себе, а тоді сів і заплакав. Не знає, як йому бути: чи братові віддати, бо на його землі знайшов, чи собі зоставити, бо дітям їсти нічого. Сидить і журиться. Аж ось іде старенька бабуся:</p>
	<p>— Ти чого, чоловіче, плачеш?</p>
	<p>— Як же мені не плакати, як же мені не тужити, як я знайшов золота повен горщик та на чужій землі. Діти малі, їсти просять, а мене совість точить, що як візьму золото, то стану злодієм. Що робити?</p>
	<p>Бабуся усміхнулася і каже:</p>
	<p>— Роби так, як серце велить.</p>
	<p>Ще дужче зажурився бідний чоловік, а все-таки золото поніс до багатого. Приходить, а багач саме обідає. Розказав йому бідняк про пригоду, віддав золото, та й пішов копати далі. Зрадів багатій. Вирішив поїхати на ярмарок, продати коней і корову, а купити луччих. На другий день їде багач дорогою, дивиться, копає брат колодязь. Не зупинився, поїхав так, що аж курява встала. Приїхав на торговище, ходить, роздивляється. У калитці повно золотих видзвонює. Аж ось іде бабуся та й питає:</p>
	<p>— А що, чоловіче, продаєш худобу? Щось вона в тебе така миршавенька, худа, аж ребра видно. Не продаси дорого, хіба за мідяк.</p>
	<p>Розсердився багач, а сам став придивлятися до другої худібки. І бачить він, що краща за його корівка є на ярмарку, та й коні набачив добрезні. Почав своє продавати, а ніхто не купує. Вже і торговиця кінчається, всі своє спродують, а в нього немає торгу. Досадно стало багачеві Аж ось знову іде бабуся і каже:</p>
	<p>— Не можеш продати? Продай мені, я тобі мідяка дам.</p>
	<p>Подумав багач, та й продав. Думає: «Я за золото кращих куплю». Продав за мідяка худобу та й пішов купувати тих, що в око запали. Тричі обійшов ярмарок, а нічого доброго не набачив. Повернувся, та й пішов пішки додому.</p>
	<p>А бабуся взяла коней і корівчину та й повела назад у село. Іде, коли бідняк уже й до води добрався. А бабуся й каже:</p>
	<p>— Чоловіче добрий, дай води напитися, а я тобі за це залишу худобу.</p>
	<p>Впізнав бідний чоловік, чия то худоба, не хоче у бабусі її забирати, бо плата дорога, а бабуся напилася і враз десь поділася. Що було бідному робити? Забрав коней, корову і повів додому.</p>
	<p>Веде, коли йому назустріч брат іде, весь запилений, ледь плентає. Як побачив своїх коней і корову, як закричить на брата:</p>
	<p>— Віддай мені моє!</p>
	<p>А брат-бідняк, не довго думаючи і каже:</p>
	<p>— Віддам, як віддаси мені колодязь. Мене люди хоч добрим словом згадають, а ти помреш жадібним і всім без потреби.</p>
	<p>Соромно стало багачеві, поділився з бідняком золотом, та й розійшлися в мирі.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>16 (4782). Як бідний багатство знайшов. СУС —. Записала Ковінська Інна 2008 року. Пуць Софія Степанівна (1919). Полтавська область, Решетилівський район, Дружба</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Полтавщини/">Фольклор Полтавщини</a></li>
	</ul>
</footer>
<!--#include virtual="/-/inc/general__page_end.inc" -->
