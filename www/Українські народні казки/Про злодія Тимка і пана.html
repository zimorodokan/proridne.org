<!--#include virtual="/-/inc/general__page_start.inc" -->
<title>Про злодія Тимка і пана ☼ Українська народна казка ☼ Народна творчість</title>
<meta name="Description" content="Українська народна казка Гуцульщини «Про злодія Тимка і пана» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Про злодія Тимка і пана.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Про злодія Тимка і пана <br><span class="article__headerDescription">Українська народна казка Гуцульщини</span></h1>
	<p>В одного чоловіка було три сини. Цей чоловік жив недалеко дідицького двора. І все робив у цего дідича. Одного разу дідич вийшов до свого поля, оглянути, чи достигло збіжжя. І каже до свого робітника:</p>
	<p>— Ти би післав своїх синів на науку, щоби вони так тяжко не бідили, як ти.</p>
	<p>І він післав своїх хлопців на науку.</p>
	<p>Пройшло кілька років, одного разу питаються на роботі пан:</p>
	<p>— А чого твої сини навчилися?</p>
	<p>— Та, — каже, — найстарший навчився ковальства, а середущий — шевства. А наймолодший... я вже не хочу й казати.</p>
	<p>— Та прецінь, — каже, — що? Кажи, чоловіче.</p>
	<p>— Та мені встидно, я не можу це казати.</p>
	<p>— Та й що таке?</p>
	<p>— Та, — каже, — навчився красти.</p>
	<p>— Ну то, — каже, — мемо знати, чи він знає красти. А старшого я озму до себе. Мені тепер якраз помер коваль, най іде твій син та буде намість него. Та й шевця мені, — каже, — треба. А наймолодший най прийде, я подивлюся на него.</p>
	<p>Тато їх вертає т’хаті та й каже:</p>
	<p>— Маєте, сини, роботу. А ти, — каже, — навчився діла нефайного. Але казав дідич, щоби й ти прийшов.</p>
	<p>Приходить Тимко, заклюпав у двері, пан відтворив. Увійшов.</p>
	<p>— Сідай.</p>
	<p>Сів Тимко на крісло, роздивляється. Бо він що в селянській хаті видів? Питає пан:</p>
	<p>— Ну що ти ся навчив, Тимку?</p>
	<p>— Я навчився красти.</p>
	<p>— Ге-е-е, мемо знати, чи ти навчився красти. Ану вкради в мене бика.</p>
	<p>— Я, — каже, — вкраду собі, а не вам.</p>
	<p>Але дідич з цего засміявся. Посилає дідич двох слугів з волом на продаж. Місто, де був ярмарок на воли, було далеко від їхнього села. Узяли слуги вола на воловід і ведуть. Ведуть дорогою, а дорога йде через ліс. Кривулями йде. А Тимко засів у лісі, стяг з себе один черевик і поклав на дорогу, я сам сховався за корч. І чекає, коли вони надійдуть.</p>
	<p>Слуги з волом надходять, дивляться, лежить на дорозі черевик. Один підняв той черевик, пообзирав — черевик дуже добрий, майже новий, але один. Та й каже той до другого:</p>
	<p>— Видиш, якби був ще другий, вже би ся вбув. А як нема другого, та й що мені з цего одного?</p>
	<p>Та й лишили той черевик і пішли далі.</p>
	<p>Як їх уже не було видко, Тимко збіг на дорогу, взяв той черевик, оббіг лісом, обігнав їх і поклав на дорогу з другої ноги черевик. А сам відійшов за корчі. Надходять слуги з волом, находять цей черевик, подивилися та й кажуть один до другого:</p>
	<p>— От якби-м були взяли той, вже були би-м ся вбули. А другий каже:</p>
	<p>— Треба вернутися та взяти той перший черевик. Але віл дуже ліниво йде, та й не хочеться їм вертатися з волом. Один каже:</p>
	<p>— Ти знаєш що? Силяймо вола до корча та й вертаймося за черевиком.</p>
	<p>— Ти добре порадив.</p>
	<p>Присилили вола до корча, а сами вертаються. Ідуть, ідуть — все нема того черевика. Один каже:</p>
	<p>— Ні, то відай далі було.</p>
	<p>Ідуть далі та й учинилися за кривулею, так, що їм вола вже й не видко.</p>
	<p>А тим часом Тимко збігає з корчів, відв’язує вола, забирає черевик і пішов з волом у корчі. Слуги вертаються — ні вола, ні черевика. Бачать вони, що лихо зробили, та й межи собою сваряться. Зрозуміли, що треба було одному сидіти з волом, а другому йти за черевиком.</p>
	<p>Вертаються вони та й розказують дідичеви, що таке-отаке було, що вони пішли за черевиком та й втратили вола. А дідич їх насварив та ще й вибив.</p>
	<p>На другий день посилає дідич слугів по Тимка. Прийшли слуги та й кажуть:</p>
	<p>— Казав дідич, аби ти, Тимку, прийшов до него. Тимко приходить, запукав у двері.</p>
	<p>— Проше, проше, — каже дідич. Тимко зайшов.</p>
	<p>— Сідай. Це ти, Тимку, вкрав у мене вола?</p>
	<p>— Я ж казав, пане, що вкраду собі, а не вам.</p>
	<p>— Ге-е-е, як ти такий злодій і так умієш красти, вкради в мене в стайні кобилу.</p>
	<p>— Я украду, пане, але собі, а не вам.</p>
	<p>Але пан лиш засміявся. Най він украде кобилу!</p>
	<p>І сказав дідич слугам: одному сідати в стайні на кобилу, одному держати за хвіст, а третьому за гриву. І стайню замкнув дідич на колодку. А псів поприсилював під стайню. Якби хтось прийшов красти, то пси дадуть знати.</p>
	<p>А Тимко цілий день спав. А під вечір пішов у склеп і купив собі півлітер горівки, ковбасу, узяв собі дві ручки прядива, дістав тоту терлицю, що колопні ся тре. Та нарізав солонини і наробив собі з дроту таких гачків, як ся риба ловить. І як надворі стемніло, підсувається під стайню. Начіпляв на гачки солонини та й дав псам. І пси так ся зловили, як риба на гачок. Вже й не гавкали.</p>
	<p>А сам Тимко вилізає на стрих на стайні. Чує, слуги межи собою говорять. Один каже:</p>
	<p>— Я добре сиджу на кобилі. Другий каже:</p>
	<p>— Я добре держу.</p>
	<p>А Тимко прорізує ножем над ними в стелині діру, розтикає шклянку, бере її на мотузок і колише над слугами. Каже один слуга, той, що сидів на кобилі:</p>
	<p>— Е-е-е, тут так файно чути горівкою. А другий каже:</p>
	<p>— Ану мацай там, шукай.</p>
	<p>Той шукає, шукає в темноті.</p>
	<p>— Є, — каже, — шклянка!</p>
	<p>А той каже від кобилячої гриви:</p>
	<p>— Тут чути й м’ясом. Ану шукай. Та й шукає той — є ковбаса!</p>
	<p>А за тою шклянкою горівки друга коло них з’явилася та й третя. І понапивалися всі так, що й повалилися. А Тимко злізає з полу, виймає в’язочку ключів, розмикає колодочку в стайню, входить до стайні, вносить терлицю, кладе на терлицю п’яного до безтями слугу. Та й прив’язує до терлиці прядиво і намотує на руку тому, що держав кобилу за хвіст. А з другого боку намотує на руку ручайку прядива тому, що тримав кобилу за гриву. Та вивів кобилу, сів на неї й поїхав.</p>
	<p>Рано очікує дідич, що мають слуги йти до роботи, а вони щось не виходять із стайні. Але він спокійний, бо пси не гавкали і не давали йому знати. Значить, усе в порядку. Але посилає він служниць, аби йшли до стайні збудити слуг. За цілу ніч мали часу виспатися. Служниці відтворили двері та й у ґвавт. Та й ґвавтуючи біжать до дідича.</p>
	<p>— Чого ви, — каже, — ґвавтуєте?</p>
	<p>— Там якесь таке та й таке у нас у стайни, — каже одна служниця.</p>
	<p>— Ти що, дурна? — каже. — Іди геть!</p>
	<p>Пішов пан сам подивитися. Приходить, утворив двері, а там один на терлиці дрімає, а два закрутили прядиво за руки та й сплять на землі. Каже дідич до слуг:</p>
	<p>— Що це ви робите?! А той каже:</p>
	<p>— Я сиджу, сиджу. А ті кажуть:</p>
	<p>— Я держу, держу.</p>
	<p>— Та що держиш?</p>
	<p>Вибив пан слугів та й посилає по Тимка.</p>
	<p>— Казав пан, щоби ви, Тимку, прийшли. Приходить Тимко.</p>
	<p>— Добрий день!</p>
	<p>— Добрий день. То ти, Тимку, вкрав у мене кобилу?</p>
	<p>— Я ж казав, пане, що вкраду собі, а не вам.</p>
	<p>— Ге-е-е, як ти такий злодій і вмієш так красти, то би ти вкрав у мої жінки перстень з руки.</p>
	<p>— Я, — каже, — вкраду, але собі, а не вам.</p>
	<p>Та й пішов Тимко т’хаті. А пан засміявся. Він знає, що в пані, його жінки, украсти з пальця перстень — то не така легка справа. Тимко не вкраде!</p>
	<p>А Тимко купив собі таке фівкало (колись за двадцять грошей такі продавалися), убив кота, облупив, зняв з него шкіру. Придбав собі рідкої смоли ще й горнець купив череп’яний. І як добре смеркло, він зайшов тихо в панський передпокій і в куті за шафою сховався. І сидів за шафою, поки не вчув, що вони вже сплять. Уже пан хропить.</p>
	<p>Пан з панею спали на ліжку. А коло того ліжка було друге ліжко, і там два слуги спали, але головами докупи, а ногами той туди, а той туди. А з другої сторони спали дві служниці. І пан з панею всередині межи цими двома ліжками. А на печі малий служка спить.</p>
	<p>Тимко тихо поклав облупленого кота межи ті дві служниці. А двох слуг зав’язав волоссям докупи та ще й смолою волосся засмолив. А межи пана й паню поклав горнець. А служці, що на печі спав, забив у рот цисе фівкало. Хлопець усе що дихне, то фівкне. З того фівкання пробудилися служниці. Пробудилися та мац коло себе — щось мокре лежить коло них.</p>
	<p>— То ти, — каже, — дитину вродила?</p>
	<p>— Ні, то ти!</p>
	<p>Та й одна другу по голові кулаком. Б’ються служниці. З того пробудилися й слуги. Та й один другому:</p>
	<p>— Що ти мене за волосся тягнеш?</p>
	<p>— Ні, то ти мене тягнеш!</p>
	<p>Та й один другого кулаком. Б’ються й слуги.</p>
	<p>А хлопець спить на печи та й фівкає. Та й з того всього пан з панею пробудилися. Та й розілляли смолу з горшка, що стояв межи ними. Пані напудилася, що вимаститься перстень. Та й каже до служниці (а в неї було ім’я Варварка):</p>
	<p>— Варва’, Варва’, на тобі перстень.</p>
	<p>А служницям не до перстеня було, вони з тою «дитиною» не можуть упоратися. Вони кулачкуються та воюються. А Тимко вже руку підставив під перстень. Пані думає, що дала перстень служниці, тій Варварці, а вона Тимкови дала. Тимко перстень у кулак та й з покою щез. І слід за ним пропав. Нарешті засвітили.</p>
	<p>— Що тут у вас? — питає пан.</p>
	<p>Поки слуги розчепили волосся, поки служниці придивилися, що це на дитина, а облуплений кіт, Тимко вже далеко був. Пані до служниці:</p>
	<p>— Віддай перстень. А служниця каже:</p>
	<p>— Я не брала перстень.</p>
	<p>Виходить, що Тимко вкрав перстень. Полягали всі знов спати, а рано пан посилає слугів до Тимка.</p>
	<p>— Казав пан, аби ти, Тимку, прийшов до него. Тимко приходить.</p>
	<p>— То ти в мене, Тимку, вкрав перстень з жіночого пальця?</p>
	<p>— Я ж казав, пане, що вкраду собі, а не вам.</p>
	<p>— Ге-е-е, як ти такий, — каже, — злодій, так умієш красти, то вкради в мене паню.</p>
	<p>— Слухайте, пане, я вкраду паню, але собі, а не вам. І би-с знали, пане, що я вам паню не верну.</p>
	<p>Але пан з цего засміявся. А Тимко подивився на пана та й пішов т’хаті. І цілий день спав.</p>
	<p>А того тижня в селі, де був той пан, умер старець, жебрак, що ходив жебраючи. Його поховали, а Тимко увечір відкопав того трупа, та на плечі його і т’хаті. І як уже було десь коло опівночі, пішов з тим трупом до пана, під його двір. Пані спить, а пан з пістолем вартує, ходить у хаті попри вікна, попри двері. Якби злодій Тимко прийшов по паню, він його застрілить.</p>
	<p>А Тимко приходить з мерцем під вікно і все покаже труп у вікно та й назад потягне. Все в вікно та й назад. Пан придивився. «Ага, гостю, ти прийшов. Тепер тобі конець». Труп показався в вікно, а пан тровх! А Тимко пустив трупа та й сам за вугол.</p>
	<p>Пан вийшов надвір, подивився — є труп. «Значить, убивчим. Вже він більше красти не ме». Іде будить слугів і каже їм, що вже вбив Тимка, цего злодія.</p>
	<p>—-Треба його віднести в ріку, там, де крутіж. І камінь йому до шиї і в той крутіж.</p>
	<p>Слуги взяли ношу й верету. Та трупа в верету, поклали на ту ношу та й два несуть. А пан іде з ними в супроводі, би показати, де то крутіж добрий. Та й камінь йому до шиї, та й у крутіж.</p>
	<p>Як вони вже далеко відійшли від дому, Тимко вбігає в покій. Добирає собі такий голос, яким пан говорив і каже пані:</p>
	<p>— Вже Тимка нема. Ходімо пройтися.</p>
	<p>Пані думала, що то її чоловік, пан. Устає, а цей її за ручку. А як вивів з покою надвір, то пані пішла за ним, як вівця за вовком. Вертається пан із слугами, входить до покою.</p>
	<p>— Де пані? Вже пані нема.</p>
	<p>Шукають пані — нема. Але ж він Тимка вбив. Не може бути, щоб Тимко вкрав. Ідуть назад у той крутіж, витягають слуги з води того небіжчика, приносять до двору, добре оглядають. А це померлий жебрак, не Тимко. Вбили мертвого. І пан засміявся ще раз, останній раз.</p>
	<p>Посилає пан за Тимком. Приходять слуги.</p>
	<p>— Слухай, Тимку, казав пан, аби ти прийшов до него.</p>
	<p>— Добре, я прийду. Приходить Тимко.</p>
	<p>— Добрий день!</p>
	<p>Добрий день. Слухай, Тимку, то ти вкрав у мене, — каже, — паню?</p>
	<p>— Я ж казав, що вкраду собі, а не вам. І я казав, що не віддам паню.</p>
	<p>— А що би ти хотів, би ти мені віддав паню? Я, — каже, — даю міх грошей.</p>
	<p>Тимко каже:</p>
	<p>— І за міх грошей не можу віддати паню, бо я паню, — каже, — продав найстаршому люциперови.</p>
	<p>—- Але може, ти там якось би договорився. Я дам не міх, а віз грошей.</p>
	<p>— Віз грошей — це замало. Як запишете на мене половину всього майна і дасте ще віз грошей, отоді я поверну паню.</p>
	<p>Пан записує на Тимка половину свого майна і дає віз грошей. Він віз грошей додому і каже до свого батька:</p>
	<p>— Слухайте, батьку, ви казали, що я нефайного діла навчився. А я ж вам казав, що буде і вам добре, і мені добре.</p>
	<p>І викупив Тимко від чортів паню та й вернув її панови. І більше вже не крав, бо був багатий і мав з чого жити.</p>
	<p>Та й з тої великої радости, що став він великим багачем, зробив Тимко забаву. Я на тій забаві був, їв, пив, бородою текло, а в роті сухо було. І я на тім великім бенкеті упився. Як упився, та й змерз, а вони мене на піч висадили, аби я там нагрівся. А на печі було клоччя, що колопні терли. А вони набивали тим клоччям гармати та й «на віват» стріляли. І як замотали мене тим клоччям та як забили в гармату. Та як мною стрілили, то я впав у млин, там, де зерно ся сипле, але не знаю, як то ся називає. Та й байці конець.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Космач, Косівського району, Івано-Франківської області 15 лютого 1987 року Кушнірчук Танасій Петрович (1924 року народження)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Гуцульщини/">Фольклор Гуцульщини</a></li>
	</ul>
</footer>
<!--#include virtual="/-/inc/general__page_end.inc" -->
