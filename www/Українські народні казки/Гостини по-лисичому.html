<!--#include virtual="/-/inc/general__page_start.inc" -->
<title>Гостини по-лисичому ☼ Українська народна казка ☼ Народна творчість</title>
<meta name="Description" content="Українська народна казка Подніпров’я (Наддніпрянщини) «Гостини по-лисичому» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Гостини по-лисичому.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Гостини по-лисичому <br><span class="article__headerDescription">Українська народна казка Подніпров’я (Наддніпрянщини)</span></h1>
	<p>У густому лісі стояла маленька хатка. А жила в ній лисичка-сестричка з великим хвостом.</p>
	<p>Лисичка дуже рідко сиділа вдома, можна сказати, взагалі не сиділа. Кожен ранок її будив стукіт дятла. Лисичка ледачо сповзала з ліжка, потягалась і виходила на вулицю провітритися. А селище вже не спало, видзвонювало, виспівувало на різні голоси. Його мешканці звикли рано вставати на роботу. Лисичка-сестричка кілька разів оббігала навколо хати, щоб проснутися. А потім довго чепурилась перед великим дзеркалом. Різними гребінцями розчісувала свого великого, рудого хвоста. Лисичка дуже любила ходити в гості. Взагалі, мешканці галявини завжди ходили одне до одного в гості на свята або в неділю, коли не було роботи. А лисичка — майже щодня.</p>
	<p>Бачить вона, що ведмідь на пасіці вулики ставить, думає лисичка: «Зайду я до нього в гості». Прийшла та й каже:</p>
	<p>— Добридень тобі, Потапкін. Не чекав у гості?</p>
	<p>Звісно не чекав, але ведмідь — господар гостинний. Зразу змів зі столу крихти і подає всякі напої та наїдки.</p>
	<p>— Не метушися, не клопочися, я не голодна, — каже лисичка й сідає за стіл.</p>
	<p>— Е ні, раз прийшла, з’їж медку свіжого липового, малинки.</p>
	<p>— Ой, у мене того меду дві діжки. Так загус, засахарився, що і не вколупнуть, — хвалиться лисичка, — але свіженького, та ще й липового... Добре скуштую. Ой, а малинки в мене стільки вродило, що нема куди дівати, вже й варення закрила й засушила. Але попробую й малини, щоб ти, Потапкін, не образився. Та приходь і ти до мене в гості.</p>
	<p>— Може, коли й зайду, — буркотить ведмідь.</p>
	<p>Хоч лисичка й знає, що з пасіки він ні ногою ні вночі, ні вдень і в неділю і на свята, але каже: «Приходь!».</p>
	<p>Наступного дня приходить до заячої хатки: ніде ні душі, тільки на городі зустріла лисиця зайчиху.</p>
	<p>— Оце тільки на хвилинку забігла довідатися, як ви тут, — заговорила, хвостом завиляла.</p>
	<p>Де хвилинка, там і дві, а зайчиха вже на стіл накриває.</p>
	<p>— Поласуй нашими овочами.</p>
	<p>Розклала перед лисицею капустку, моркву, червоні помідори.</p>
	<p>— І в мене цього літа такий урожай, стільки вродило, що аж хвилююся, чи у погріб поміститься, — розказує гостя, — заходьте якось і вас пригощу.</p>
	<p>Хоч і знає, що ніколи зайчисі в гості ходити, день у день треба лад в господарстві давати, а каже: «Приходь!».</p>
	<p>Отак ціле літо і ходить лисичка од хати до хати. Якось уже восени, коли всі звірі з головною роботою впоралися, урожай зібрали, лисичка чепурилась перед черговими гостинами. Аж чує, хтось говорить біля хати. Відкриває двері, а там цілий гурт перед дверима: і ведмідь з ведмедихою, і зайчиха з зайченятами, і борсук із сім’єю, і їжак.</p>
	<p>— Оце накінець вибрались до тебе в гості, так що запрошуй до хати.</p>
	<p>— Ой, заходьте, гості дорогі. Чим багаті, тим і раді.</p>
	<p>А сама думає, чим вона буде їх пригощати? На городі один бур’ян, в погребі порожньо.</p>
	<p>Всі повсідались за стіл, а лисичка бігає по хаті, ніяк нічого не придумає. А потім таке придумала.</p>
	<p>— Може, ви не знали, у нас, лисів, здавна ще заведено пригощати гостей джерельною водою.</p>
	<p>— Водою, так водою, — сказав ведмідь, подумавши що то жарт.</p>
	<p>— Окрім моркви, я найбільше люблю джерельну воду, — пропищало найменше зайченя і всі засміялися.</p>
	<p>Лисичка тим часом збігала до криниці і принесла глек чистої джерельної води. Всі гості повинні культурно поводити себе за столом, це знало навіть найменше зайченя.</p>
	<p>— Ну й смачна вода, як мед, — сказав ведмідь.</p>
	<p>— Ні, вона така, як морквяний сік, — промовило найменше зайченя.</p>
	<p>— А може, як молоко? Я пив його один раз, як заблукав і потрапив до лісника, — сказав їжак.</p>
	<p>— Авжеж, авжеж, — похитували головами ведмедиха з зайчихою.</p>
	<p>— Пийте, пийте, — я ще до джерела збігаю, тут недалеко.</p>
	<p>— Та ні, спасибі, пора й додому, — сказав ведмідь.</p>
	<p>Порозходились всі гості, а тоді лисичка задумалась: а що коли й її тепер будуть приймати «по-лисичому»?</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>118 (7270). Гостини по-лисичому. СУС —. Записала Товстуляк Оксана 2009 року. Цимбалюк Мотрона Іванівна (1931). Дніпропетровська область, Верхньодніпровський район, Любомирівка</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Наддніпрянщини/">Фольклор Подніпров’я (Наддніпрянщини)</a></li>
	</ul>
</footer>
<!--#include virtual="/-/inc/general__page_end.inc" -->
