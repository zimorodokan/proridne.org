<!--#include virtual="/-/inc/general__page_start.inc" -->
<title>Дивна сопілка ☼ Українська народна казка ☼ Народна творчість</title>
<meta name="Description" content="Українська народна казка Полтавщини «Дивна сопілка» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Дивна сопілка.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Дивна сопілка <br><span class="article__headerDescription">Українська народна казка Полтавщини</span></h1>
	<p>Було це давно. Жили собі чоловік і жінка. Жили вони бідно, але дружно. Була в них дочка — красуня, Килиною звали. Була вона не тільки красивою, але доброю й роботящою. Де вона з’являлася, зараз же починали співати птахи, квіти розквітали, раділи люди.</p>
	<p>Так вони і жили, але в їхню хатину прийшло горе — захворіла матінка і померла. Через деякий час батько оженився і взяв мачуху, та ще й з дочкою Хотиною. Навіть ім’я підходило до неї, бо була вона лінива та капризна. Вона всього хотіла, а робити не вміла нічого. А вже як вона зненавиділа Килину, що тільки вони не придумували з мачухою. Всю роботу переклали на її плечі, а Килина все робила з піснею. І ось одного разу пішли вони до лісу по ягоди. Килинка до ягідки збирала, а Хотина побачила, що в сестри повен кошик ягід, глянула на її вродливе обличчя, і ненависть ще більше заворушилась в її серці. Взяла вона і вбила сестру та й закопала біля струмочка. А сама взяла кошик з ягодами і прийшла додому.</p>
	<p>Ось батько питає про дочку, а вона каже:</p>
	<p>— Вона на мене розгнівалась, що я повен кошик нарвала, пішла і сказала, що додому не повернеться.</p>
	<p>Зажурився батько і подумав, що не витримала дочка, пішла та, може, свою долю знайде. Зажурилися птахи, квіти за Килиною.</p>
	<p>І ось, одного разу зупинився вівчар біля струмка і задивився на красивий кущ, якого раніше тут не бачив.</p>
	<p>Червоні ягоди палахкотіли на кущі, ніби краплі крові. Взяв вівчар і вирізав собі сопілку та й став грати, а сопілка відізвалась ніжно й болісно:</p>
	<div class="poem">
		<p>
			Ой помалу, вівчарику, грай<br>
			Та не врази мого серденька вкрай.<br>
			Мене сестриця із світу згубила —<br>
			Ніж у серденько встромила.
		</p>
	</div>
	<p>Здивувався вівчар, але не міг відірватися від сопілки, усе ішов і грав. І тут він дійшов до двору, де жили батьки Килинки. Почувши мелодію сопілки, батько кинувся на вулицю і попрохав сопілку, щоб самому заграти. Він взяв сопілку, і знову полинула сумна мелодія:</p>
	<div class="poem">
		<p>
			Ой помалу — малу, мій таточку, грай<br>
			Та не врази мого серденька вкрай.<br>
			Мене сестриця із світу згубила —<br>
			Ніж у серденько встромила.
		</p>
	</div>
	<p>Захотілось і матусі заграти. Взяла вона сопілочку, піднесла до губ, а сопілка відповіла:</p>
	<div class="poem">
		<p>
			Ой помалу-малу, мачухо, грай<br>
			Та не врази мого серденька вкрай.<br>
			Мене сестриця із світу згубила —<br>
			Ніж у серденько встромила.
		</p>
	</div>
	<p>А потім сказали, щоб заграла Хотина. Довго вона відмовлялась, а тоді тільки почала грати на сопілці, а сопілочка заплакала, застогнала:</p>
	<div class="poem">
		<p>
			Ой помалу-малу, душогубко, грай<br>
			Та не врази мого серденька вкрай.<br>
			Мене ти з світу згубила —<br>
			Ніж у серденько встромила.
		</p>
	</div>
	<p>Здогадався батько, що то за дивна сопілка, пішов до того куща і довго любувався ним, промовляючи:</p>
	<p>— Моя ти Килинко, моя ти Калинко.</p>
	<p>Потім впав біля нього. Поховали батька під кущем, який назвали калиною. Скрізь тепер росте калина по нашій Україні. Любить вона тишу, дзюрчання струмка. І спеку, і втому з вас зніме враз. А вмиєшся водою із струмка, де росте калина, то наче матінка вас рідна ніжно поцілує. І всім допомагає калина людям, і корисні її ягідки. А ще гарні роблять сопілки з калини. А ще, кажуть в народі, що на сопілці може заграти не кожен, лише добра людина.</p>
	<p>А Хотину люди прокляли. Де тільки вона з’являлася, птахи переставали співати, сонце ховалось за хмари, висихали струмки. Так Хотина десь і пропала. Ніхто її не ховав і орли рознесли її кістки.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>238 (4949). Дивна сопілка. СУС 780. Записано 2008 року. Ростовська Євдокія Григорівна. Полтавська область, Миргородський район, Бакумівка</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>


<article class="articleMain">
	<h1 class="articleMain__header">Дивна сопілка <br><span class="article__headerDescription">Українська народна казка Кіровоградщини</span></h1>
	<p>Колись дуже давно у невеличкому царстві жили собі дід і баба. Було в них два сини та дуже великий фруктовий сад. З нього вони збирали великий урожай слив, груш, абрикос і продавали їх на базарі.</p>
	<p>Але одної ночі до саду прийшов веприк.</p>
	<p>— Хрю-хрю, чий це сад такий гарний? Може, щось у ньому знайду поїсти.</p>
	<p>Та й почав ритися. Вирив ямку під яблунею, переночував там, а удосвіта пішов собі геть. На другий день дерево зав’яло.</p>
	<p>Батько послав синів, щоб вони спіймали того, хто яблуню підрив. Один син заснув, а інший зарився в гілля з терену. Що задрімає, то вколеться і вже не спить.</p>
	<p>Дивиться менший брат, іде веприк. Він вистрелив. А старшому братові заздрісно стало. Він зі зла вбив меншого, відніс на поле і зарив. Прийшов до батька з веприком в руках, а той питає:</p>
	<p>— А де менший брат?</p>
	<p>А син, відповідає, показуючи на веприка, що це він пошматував брата.</p>
	<p>Там, де брат зарив брата, виросла калина, на якій зимою і літом були ягоди, листя і цвіт. Їхали тією дорогою чумачки. Вирізали гірку, а з гілки — сопілку, та й почали грати. А сопілка людським голосом співає:</p>
	<p>Не край моє серденько, братику!</p>
	<p>Старший брат мене вбив, в землю зарив,</p>
	<p>За того веприка, що я в саду вбив.</p>
	<p>Думав чумак викинути сопілку, але йому завадив інший. Мовляв, поїдемо, попросимося переночувати та й спитаємо, що то за диво.</p>
	<p>Приїхали до діда з бабою, попили, поїли та й питають, що воно за диво. Дали синові грати, але він відмовився. Коли батько змусив, він узяв сопілку, а вона до нього людським голосом каже:</p>
	<p>Не край моє серденько!</p>
	<p>Ти мене вбив, в землю зарив,</p>
	<p>За того веприка, що я в саду вбив.</p>
	<p>Син зізнався батькові, що зробив. Тоді він вигнав його геть з хати і залишився удвох з дружиною.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>8 (7889). Дивна сопілка. СУС -789*. Записала Щербата Вікторія 2011 року. Зименко Катерина Андріївна (1962). Кіровоградська область, Олександрівський район, Бовтишка</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>


<article class="articleMain">
	<h1 class="articleMain__header">Дивна сопілка <br><span class="article__headerDescription">Українська народна казка Кіровоградщини</span></h1>
	<p>Жили собі дід та баба. У діда була дочка, і в баби теж. Повиростали дівчата, гарні обидві. Тільки бабина дочка до роботи не дуже охоча. А дідова — ото роботяща дитина, й хвилини не всидить на місці. То шиє, то пере, то за господарством доглядає. А як підуть дівчата на вигін увечері до молоді, то бабина дочка знай танцює та веселиться, а дідова дочка, зморена роботою, погуляє трішки та й іде додому.</p>
	<p>Став на дідову дочку парубок Іван із присілка задивлятися. Сподобався він і бабиній дочці. Та Іван на неї уваги не звертає, все біля дідової дочки. То словом зачепить, то на танець запросить. А бабину дочку завидки беруть.</p>
	<p>От одного разу пішли дівчата в ліс по гриби та ягоди. Дідова дочка швидко назбирала повний кошик, а бабина ще й не наїлася. От дідова й каже :</p>
	<p>— Ходімо додому, я з тобою грибами та ягодами поділюся, щоб вдома не сварилися.</p>
	<p>А бабина й каже :</p>
	<p>— Давай, сестро, трохи відпочинемо.</p>
	<p>Полягали на траві під деревом. Дідова дочка, втомившись, швидко заснула. А бабина взяла ніж та й убила сестру. Викопала яму при дорозі, поховала її, ще й бузиновим гіллям могилу прикрила. Потім пересипала гриби та ягоди у свій кошик і пішла додому.</p>
	<p>— Дивіться, скільки я грибів та ягід назбирала, — показала вона дідові та бабі.</p>
	<p>А дід і питає :</p>
	<p>— А де ж моя дочка?</p>
	<p>— А вона в лісі ще залишилася ягоди збирати, бо весь день під деревом пролежала, а тепер боїться з пустим кошиком додому йти.</p>
	<p>Ось уже й ніч настала, а дідова дочка так і не повернулася. Пішов дід уранці в ліс її шукати. Гукав, гукав, та ніхто йому не відповідає. Лише пустий кошик знайшов під деревом. Заплакав дід, думаючи, що вовки дочку розірвали.</p>
	<p>А бабина дочка геть не сумує. Щовечора на вигін до молоді бігає, щоб Івана побачить. А хлопець і гуляти не йде, все думає про дідову дочку.</p>
	<p>Пройшов деякий час. їдуть якось чумаки через ліс та й побачили край дороги невелику могилу, а біля неї кущ калини. Сіли вони під кущем відпочити. Вирізав котрийсь із них із калини сопілку та й став грати. А сопілка заговорила до нього людським голосом :</p>
	<p>Ой помалу-малу, чумаченьку, грай</p>
	<p>Та не врази мого серденька вкрай.</p>
	<p>Мене зла личина згубила,</p>
	<p>Ніж у серце встромила,</p>
	<p>Бузиною руки накрила.</p>
	<p>Здивувалися хлопці сопілчиній мові. Рушили далі. Шлях їхній пролягав через село, де жили дід із бабою. Зупинилися вони коло хати Івана, попросили води напитися та й розказали про дивну сопілку.</p>
	<p>— Дайте і мені, браття, заграти, — попросив Іван.</p>
	<p>Чумаки і дали хлопцю сопілку. Тільки приклав Іван її до уст, як почув голос своєї дівчини:</p>
	<p>Ой помалу-малу, Іваночку, грай</p>
	<p>Та не врази мого серденька вкрай.</p>
	<p>Мене зла сестриця згубила,</p>
	<p>Ніж у серце встромила,</p>
	<p>Бузиною руки накрила.</p>
	<p>Нічого не сказавши чумакам, побіг Іван до батька дівчини. Розказав йому про дивну сопілку. Тоді дід і каже :</p>
	<p>— Ану дай мені, я заграю.</p>
	<p>Іван і дав. Тільки доторкнувся дід до сопілки вустами, як вона заговорила до нього голосом доньки :</p>
	<p>Ой помалу-малу, таточку, грай</p>
	<p>Та не врази мого серденька вкрай.</p>
	<p>Мене зла сестриця згубила,</p>
	<p>Ніж у серце встромила,</p>
	<p>Бузиною руки накрила.</p>
	<p>Як почула мову сопілки бабина дочка, то вся аж затрусилася. А дід їй і каже:</p>
	<p>— Ану бери й ти заграй.</p>
	<p>— Не буду грати, я ж не маленька.</p>
	<p>Але дід на неї так гримнув, що вона змушена була взяти сопілку до рук. Тільки торкнулася вона губами до неї, як почувся сумний голос дідової дочки:</p>
	<p>Ой помалу-малу, сестро, грай</p>
	<p>Та не врази мого серденька вкрай.</p>
	<p>Ти мене із світу згубила,</p>
	<p>Ніж у серце встромила,</p>
	<p>Бузиною руки накрила.</p>
	<p>Тоді всі зрозуміли, що сталося. Вигнав дід бабину дочку з дому. Баба, від сорому перед людьми, слідом за нею пішла. Недовго прожив дід після цього. Помер з горя.</p>
	<p>А Іван щодня ходив на могилу до дівчини. А одного разу пішов і не повернувся. Де подівся, ніхто не знає. Через деякий час біля могили дівчини, поруч з калиною, виріс явір, стрункий та високий. Так і ростуть вони, притулившись одне до одного.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>51 (7934). Дивна сопілка. СУС 780. Записала Шаталова Т. Л. 2010 року. Верещака Марода Степанівна (1902). Кіровоградська область, Онуфріївський район, Онуфріївка</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>


<article class="articleMain">
	<h1 class="articleMain__header">Дивна сопілка <br><span class="article__headerDescription">Українська народна казка Кіровоградщини</span></h1>
	<p>Був собі чоловік та жінка, і мали вони двох синів. Був у них такий садок, що як уродить рясно та продадуть садовину, то цілий рік з того живуть. Аж от унадився в той садок веприк з лісу. Риє та й риє щоночі, а вдосвіта тікає, ніяк його не встерегти. Найкращі дерева підрив та й став садок всихати. От батько й каже до синів:</p>
	<p>— Дослідіть мені, що воно садок риє. А котрий із вас допантрає, тому й садок буде по моїй смерті.</p>
	<p>Пішли хлопці вночі пантрувати, позасідали в садку й ждуть. То старший посидів, посидів та й заснув. А менший нарубав терну й обложився навколо. Ото як почне його сон змагати, то він кинеться, вколеться на шпичку терну та й прокинеться. Так цілу ніч не заснув.</p>
	<p>Аж то перед світом чує, щось хропе та ломиться в садок. Дивиться хлопець, а то веприк з лісу. Полум’ям дише, іклами землю пише, копитами загрібає, хвостом слід замітає. Стрілив хлопець та й забив веприка враз. Тільки менший брат стрілив, то старший прокинувся. Бачить, веприк вже забитий. Так йому заздрісно стало, що вже тепер на меншого сина батько садок запише, що узяв та й забив свого брата з рушниці. Поховав його в полі при дорозі, а сам поніс веприка додому.</p>
	<p>— А де ж брат? — питає батько.</p>
	<p>— Брата, — каже син, — оцей веприк розірвав. То я веприка застрілив, а братового тіла не знайшов.</p>
	<p>Заплакали старі, батько в плач, мати — вголос. Став їх старший син потішати. Та так придобрився, що батько йому ще за життя і хату, й обійстя віддав, аби він їх старих до смерті тримав.</p>
	<p>А над забитим братом в полі при дорозі виросла калина. Та така хороша, що аж очі бере, літо й зиму на ній і лист і цвіт, і ягідки, все разом.</p>
	<p>Їдуть якось тим шляхом чумаки та дивуються:</p>
	<p>— Що то воно за калина така дивна?</p>
	<p>А один вирізав гілку, зробив сопілку, сів собі на воза та й грає. А сопілка людським голосом співає, словами промовляє:</p>
	<p>Помалу-малу, чумаче, грай!</p>
	<p>Та не врази ж мого серденька вкрай.</p>
	<p>Брат мене вбив, у землю зарив.</p>
	<p>За того веприка, що в саду рив.</p>
	<p>Злякався чумак, хотів ту сопілку викинути, а товариші кажуть:</p>
	<p>— Не кидай, треба людей попитати. Може, хтось скаже, про що вона співає.</p>
	<p>Доїхали до села, до крайньої хати, попросилися на ніч. Там їх прийняли та й вечеряти запросили. Сидять вони, вечеряють та про те диво розказують, що яка то дивна у них сопілка з тієї калини, що росте при дорозі.</p>
	<p>— Ось нате, господарю, хоч самі заграйте.</p>
	<p>Узяв старий сопілку, заграв, а вона до нього людським голосом співає, словами промовляє:</p>
	<p>Помалу-малу, батеньку, грай!</p>
	<p>Та не врази ж мого серденька вкрай.</p>
	<p>Брат мене вбив, у землю зарив.</p>
	<p>За того веприка, що в саду рив.</p>
	<p>— Що воно таке? — каже господар. — Ану, ще ти, стара, заграй.</p>
	<p>Узяла жінка сопілку, а вона й до неї:</p>
	<p>Помалу-малу, матінко, грай!</p>
	<p>Та не врази ж мого серденька вкрай.</p>
	<p>Брат мене вбив, у землю зарив.</p>
	<p>За того веприка, що в саду рив.</p>
	<p>Тоді старий до сина:</p>
	<p>— Тепер ти грай.</p>
	<p>Той не хоче.</p>
	<p>— Чи я малий, у дудочку грати?</p>
	<p>Та батько таки змусив. Тільки-но молодий господар сопілку до губ притулив, а вона як заквилить:</p>
	<p>Помалу-малу, братику, грай!</p>
	<p>Та не врази ж мого серденька вкрай.</p>
	<p>Ти ж мене вбив, у землю зарив.</p>
	<p>За того веприка, що в саду рив.</p>
	<p>Тут батько до сина:</p>
	<p>— Признавайся, ти брата вбив?</p>
	<p>Той признався, бо вже не було куди діватися. Прогнав його батько геть з очей, а сам зостався з старою сиротами вік доживати.</p>
	<p>А калина та, мабуть, і досі цвіте.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>186 (8081). Дивна сопілка. СУС — 780*. Записала Льошенко Аліна 2010 року. Сусло Галина Іванівна (1946). Кіровоградська область, Ульянівський район, Кам’яна Криниця</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Полтавщини/">Фольклор Полтавщини</a></li>
		<li><a href="/Фольклор Кіровоградщини/">Фольклор Кіровоградщини</a></li>
	</ul>
</footer>
<!--#include virtual="/-/inc/general__page_end.inc" -->
