<!--#include virtual="/-/inc/general__page_start.inc" -->
<title>Окрайчик ☼ Українська народна казка ☼ Народна творчість</title>
<meta name="Description" content="Українська народна казка Кіровоградщини «Окрайчик» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Окрайчик.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Окрайчик <br><span class="article__headerDescription">Українська народна казка Кіровоградщини</span></h1>
	<p>Це було давно, а може, й недавно. Ішов собі старий-престарий чарівник на ім’я Добродій.</p>
	<p>От ішов він, ішов і раптом угледів таке, що аж занімів від жаху. Перед ним на шляху, прямо у пилюці, валявся викинутий кимось окрайчик хліба, ще зовсім свіжий, бо дуже вже приємно та смачно пахнув.</p>
	<p>Добродій був добрим чарівником, але такого стерпіти не зміг. Підняв обережно хліб, здмухнув із нього пил, загорнув у хустину та й поклав до кишені. Потім тричі сплеснув у долоні й гукнув:</p>
	<p>— Гей! Той, хто посмів викинути хліб! Яким би найстрашнішим страховиськом ти не був, з’явись переді мною!</p>
	<p>І враз здійнявся стовп куряви, й постало перед ним не чудовисько заморське, а звичайнісінький хлопчик на прізвисько Пончик, товстун та лінивець, ласун та замазура.</p>
	<p>Добродій очам своїм не повірив.</p>
	<p>— Це... це ти викинув хліб?</p>
	<p>— Я, а що? — задерикувато відповів Пончик.</p>
	<p>— Ах ти ж капосний хлопчисько! — вигукнув чародійник. — Для чого ти це зробив?</p>
	<p>— Бо не люблю хліба. Він несмачний. От мед, то інша річ.</p>
	<p>І ласун облизався. Добродій так розгнівався, аж підняв руку, щоб перетворити зухвальця в камінь, але поволі опустив її. Бо перед ним було не заморське страховисько, а хоч і поганий, та все ж таки хлопчисько.</p>
	<p>Тому лиш зітхнув і, похитавши головою, мовив:</p>
	<p>— Ти у мене взнаєш по-справжньому, що таке хліб. А щоб не було соромно з тобою скрізь ходити, зроблю тебе, замазуро, чистим.</p>
	<p>Він сплеснув долонями і Пончика, викупаного, причесаного, в напрасованому одязі, просто не можна було впізнати.</p>
	<p>— Віднині, — оголосив чародій, — їстимеш, що тільки забажаєш, окрім хліба. Цей ріг, — він дістав із кишені золотий ріг, — даватиме все, що заманеться. Ні в чому не знатимеш відмови. Лише хліб тебе цуратиметься.</p>
	<p>І з цими словами повів хлопчиська у білий світ.</p>
	<p>«Пхі, — радо подумав Пончик, що спочатку дуже злякався, — обійдуся якось і без хліба. Я його все одно не люблю».</p>
	<p>Довго вони йшли селами й містами, лісами й полями. І таки добряче притомились.</p>
	<p>Пончик взагалі ледве ноги переставляв. Та й їсти так хотів, що здавалося йому, нібито живіт до спини присохнув.</p>
	<p>— Бачу, бачу, — сказав Добродій, — ти втомився, ще й їсти хочеш. Ану, ріг, нагодуй мені хлопця.</p>
	<p>Чого тільки не висипав чарівний ріг! Тисяча людей наїлася б. Накинувся Пончик на їжу — те вкусить, те вхопить, те ковтне. І все таке смачне, що пальчики оближеш. Раптом у нього зник апетит. А чого й сам не знає. Допався до меду, та не зміг багато з’їсти, нудить. Коли це йде чоловік.</p>
	<p>— Здоровенькі були, люди добрі, — каже. — Бачу, у вас їжі вдосталь. Чи не можна з вами пообідати?</p>
	<p>— Та сідай, — відказує йому чарівник, — людина ти чемна, їж на здоров’я.</p>
	<p>Як став неборака хапати і те, і се! Швидко все зникло. А хліб шматок за шматком у рот кладе. А коли з’їв усе до крихти, вклонився Добродієві й Пончику:</p>
	<p>— Спасибі, люди добрі, за хліб-сіль. Бувайте здоровенькі.</p>
	<p>Хотів іти, та Пончик його питає:</p>
	<p>— Скажіть, як же це так? Їли ви багато чого, а дякуєте лише за хліб і сіль?</p>
	<p>— А хіба ти, хлопчику, й досі не знаєш, — здивувався подорожній, — що для людей хліб, сіль та вода — то найголовніша їжа?</p>
	<p>Помандрували Добродій з Пончиком далі. В одній великій країні застали вони велику журбу. Не чути було музики. Ніхто не співав, не сміявся. Навіть діти ходили сумні і заплакані.</p>
	<p>— Що за біда у цих людей? — запитав Пончик чарівника.</p>
	<p>— Третій рік підряд у цій країні не родить хліб, — одповів той.</p>
	<p>— А знаєте що, діду Добродію?</p>
	<p>— А що?</p>
	<p>— Давайте подаруємо цим людям хліб. У нас же є чарівний ріг.</p>
	<p>— Бачу, ти не такий уже й поганий хлопець, — усміхнувся старий і дав жителям того краю рівно стільки хліба, скільки їм треба було до нового врожаю.</p>
	<p>За якусь мить людей не впізнати було, так повеселішали. Стали вони дякувати Добродієві, і Пончику теж.</p>
	<p>Уже не здивувався хлопчик, коли найстаріший на цій землі чоловік, який ледве підійшов до них, аби вклонитися за поміч, зі сльозами на очах поцілував паляницю й мовив:</p>
	<p>— Хліб — наш батько!</p>
	<p>А наймудріший погодився з ним:</p>
	<p>— Хліб — усьому голова!</p>
	<p>Попрощалися з ним мандрівники та й рушили у дорогу.</p>
	<p>Так вони майже весь світ обійшли. У багатьох землях побували. І скрізь бачили, як нелегко дістається людям хліб, як від зорі до зорі вони клопочуться на полях, доки його виростять і зберуть.</p>
	<p>Чим далі чарівник з хлопчиськом ішли, тим сумнішим ставав Пончик. Щоразу, коли зголоднівши, сідали вони перекусити, малий менше й менше їв. Колишнього товстуна не можна було впізнати, так схуд.</p>
	<p>Пончик давно зрозумів, без хліба людина жити не може. Та що міг удіяти, адже він був зачарований. Хліб цурався його. Пробував нишком взяти окраєць, але той до рук не давався .</p>
	<p>— Дідусю Добродію! Дуже вас прошу: дайте мені, будьте ласкаві, хоч трошечки хліба, — жалібно попросив він чарівника, — я більше ніколи-ніколи не викину його.</p>
	<p>Подивився пильно на нього Добродій і запитав:</p>
	<p>— А ти, хлопче, правду кажеш?</p>
	<p>— Найправдивішу правду! — гаряче запевнив Пончик.</p>
	<p>Він так благально заглядав Добродієві в очі, що той не витримав. Поліз рукою до кишені й дістав хустину. Вийняв з неї черствий окрайчик, подав Пончикові. А це був той самий хліб, який пожбурив колись на шлях нерозумний хлопчисько.</p>
	<p>Пончик ухопив його обома руками й поспішно почав їсти, наче боявся, що чарівник відбере назад. І видався той черствий окраєць йому таким смачним, що годі й порівнювати з чимось, немов нічого ліпшого, скільки живе, не куштував. Побачив усе те Добродій і зрозумів. що пізнав малий справжню ціну хлібові. Та й зняв з нього чари.</p>
	<p>А хлопець відтоді любить і шанує хліб, ще й інших цьому навчає. І Пончиком його вже ніхто не називає.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>252 (8153). Окрайчик. СУС —, новотвір. Записала Вдовиченко Вікторія 2010 року. Панченко Надія Миколаївна (1955). Кіровоградська область, Добровеличківський район, Помічна</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Кіровоградщини/">Фольклор Кіровоградщини</a></li>
	</ul>
</footer>
<!--#include virtual="/-/inc/general__page_end.inc" -->
