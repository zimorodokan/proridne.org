<!--#include virtual="/-/inc/general__page_start.inc" -->
<title>Зажерливість ☼ Українська народна казка ☼ Народна творчість</title>
<meta name="Description" content="Українська народна казка Полтавщини «Зажерливість» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Зажерливість.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Зажерливість <br><span class="article__headerDescription">Українська народна казка Полтавщини</span></h1>
	<p>Жили три брати-парубки. Бідні були, то не дуже за них квапилися заміж. А що молоді, то не хотіли брати яку-небудь, аби жінка в хаті.</p>
	<p>Зайшов до них старенький дідусь, ніби з торбою ходить. Вони його привітали, нагодували і на ніч запросили. Він і каже:</p>
	<p>— Просіть у мене, чого хочете.</p>
	<p>Бо то був сам бог. Старший каже:</p>
	<p>— Я хотів би мати багато сала. Щоб було й не переводилось. Щоб повну діжку старого свіжим прикладати.</p>
	<p>— Я хотів мати багато меду, щоб трирічного діжки стояли, — каже середній.</p>
	<p>— А я хочу мати жінку до мислі, — сказав найменший.</p>
	<p>І по їх слову так і стало. Пішло їм усе в руки як з води. Оженились, розхазяйнувались. І ні в кого в селі нема стільки сала, як у старшого брата. Нікому так свині не велися, такі кабани не вгодовувались, як у нього.</p>
	<p>Середній пасіку завів, і ніде такої пасіки не було, стільки меду, воску. А найменший і бідно живе, та має він жінку до мислі. Минуло років із п’ять, і знов прийшов дідусь. Зайшов до старшого і попросив сала, а той і не дав:</p>
	<p>— Роби так як я, той своє будеш мати.</p>
	<p>Попросив у середнього меду — не дав.</p>
	<p>— Май свій! Дома сиди! Доглядай бджіл! Не тиняйся!</p>
	<p>Зайшов до найменшого. Той його впізнав, привітав. Подякував, що дав йому жінку до мислі.</p>
	<p>— Не поможе дяка твоя. Попрошу я у вас найдорожчого: синочка озьму. Чи дасте? Ви ж одної мислі.</p>
	<p>Зажурились вони, посмутніли. Та нічого не вдієш, адже бог. Даси — не даси, а все одно забере, як схоче забрати. А синочкові було років три.</p>
	<p>— Натопіть же піч — каже дідусь, — та й затуліть.</p>
	<p>Натопили і затулили.</p>
	<p>— А тепер відтуліть!</p>
	<p>Відтулили, а там не жар, а золото, і хлопчик грається собі в печі грішми тими. Подякували вони старому, бо вже не думали бачити сина живим, і зажили утрьох ще краще.</p>
	<p>А в братів мед та сало пропали. У старшого все свині здихають, а в середульшого вся пасіка перевелася.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>191 (7100). Зажерливість. СУС-. Записав Бедрик Олег 2009 року. Бедрик Яков Федорович (1937). Полтавська область, Чорнухинський район, Постав-Мука</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Полтавщини/">Фольклор Полтавщини</a></li>
	</ul>
</footer>
<!--#include virtual="/-/inc/general__page_end.inc" -->
