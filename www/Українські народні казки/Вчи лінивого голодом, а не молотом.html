<!--#include virtual="/-/inc/general__page_start.inc" -->
<title>Вчи лінивого голодом, а не молотом ☼ Українська народна казка ☼ Народна творчість</title>
<meta name="Description" content="Українська народна казка Гуцульщини «Вчи лінивого голодом, а не молотом» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Вчи лінивого голодом, а не молотом.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Вчи лінивого голодом, а не молотом <br><span class="article__headerDescription">Українська народна казка Гуцульщини</span></h1>
	<p>Був чоловік із жінкою, мали дві донечки. Одна була роботяща, цікава, а друга — ніц. Лиш тепло любила. Все грілася на печі і вставала лиш їсти. А сестра її все робила. Виросли ті дівки, що вже пора їм віддаватися. Старша цікава була, а менша — лінюх. Старшій було двадцять років, приходять старости. Та й договорилися. Тато говорить князеви:</p>
	<p>— Береш цю старшу, але знай, що ця менша нічого в нас не робить. Треба буде робити й на цю, бо вона не віддасться.</p>
	<p>Той подумав та й каже:</p>
	<p>— Як жінка в мене буде цікава й роботяща, та й цего трутня коло себе вигодуєм.</p>
	<p>А тато князя говорить:</p>
	<p>— А як найдуться люди та й вона віддасться?</p>
	<p>— Це не може бути, бо вона пуста, — сказав тато дівчини. А та дівчина каже з печі:</p>
	<p>— Я не робила й не буду робити.</p>
	<p>Роблять старшій доньці весілля. Знають вони, що на молодшу доньку весілля не буде, то на старшу роблять звучне, велике. Просять людей і з других сіл.</p>
	<p>Відгуляли весілля. Молоді роботящі обоє, файно жиють вони. Тато й мама молодої радуються. А в кілька місяців приходять старости за цею молодшою дівкою. Тато з мамою розказують:</p>
	<p>— Це в нас не робітна дівка.</p>
	<p>А хлопець, що прийшов у старости, говорить:</p>
	<p>— Я був на весіллю, вона дуже мені вдалася. Вона дуже файна. Я буду за ню все робити, аби лиш вона була моя жінка. Буду шити, мити, латати, але мушу межи люди файну жінку мати.</p>
	<p>її тато каже:</p>
	<p>— Добре. Але якщо договоримося і вона буде хотіти віддаватися, то в мене до вас одна прозьба. Аби ви її не били за то, що вона не робить.</p>
	<p>Каже князь:</p>
	<p>— Ні, не буду бити. А тато князя сказав:</p>
	<p>— Якщо ми її вдаримо, то нам голови з плеч. Питають дівчину:</p>
	<p>— Що ти на це скажеш? Пристаєш іти за цего хлопця чи ні? Дівчина каже:</p>
	<p>— Хлопець удається, гани&nbsp;<sup>*</sup> не має. Але я у вас, тату, не робила та й у него не буду.</p>
	<p>Справляють друге весілля. Старша донька старається, аби сестрі зробити ще краще весілля, як їй самій. А мама пустої дочки нічого не робить, лиш просить бога, аби дочку не били.</p>
	<p>Зробили весілля, склали віно&nbsp;<sup>*</sup>, поклали все на фіру, молода сіла у подушки, а мама плаче. Молода говорить:</p>
	<p>— Не плачте, мамо, нема чого плакати за мною. Я вам не робила та й їм не буду.</p>
	<p>Приїхали до князя. Молода з подушок і на піч. А там горшки з голубцями. Сказала вона:</p>
	<p>— Приберіть, бо я хочу на піч.</p>
	<p>Усі весільні гості князя здибилися. Що це? Такого ще не було, щоби княгиня зразу на піч лізла. А тато молодого сказав:</p>
	<p>— Най лізе. Приберіть, най погріється.</p>
	<p>Закінчилося весілля, розійшлися кухарки. У цего чоловіка, ґазди цего дому, було семеро дітей. І кожний мав свою роботу. Рано хлопці запрягають коні, їдуть у поле по снопи. А мама з дівчатами пораються. А невістка на печі собі лежить. Мама варить їду.</p>
	<p>Поприходили тато з синами з поля. Каже господар:</p>
	<p>— Давай, жінко, їсти.</p>
	<p>А старий завів у сім’ї такий звичай: сідав перший за стіл і питав, хто що робив. Так і цего разу спитав. Мама відповіла:</p>
	<p>— Всі робили.</p>
	<p>— А невістка? — питає старий.</p>
	<p>— Спала на печі. Старий каже:</p>
	<p>— Потихеньку говорім, нехай собі спить.</p>
	<p>Посідали їсти, а невістку ніхто не кличе до стола. Пообідали і кожний до свої роботи. А невістка на печі. І їсти їй не дали.</p>
	<p>Прийшли ввечір з поля, мама дає вечерю. А невістка на печі. Питає старий:</p>
	<p>— Хто що робив? Мама:</p>
	<p>— Всі робили.</p>
	<p>— А невістка?</p>
	<p>— На печі, — відповіла мама.</p>
	<p>Повечеряли і полягали спати. І старий приказав із стола все позабирати, щоб стіл був чистий. І все позабирали і поховали.</p>
	<p>Мама невістки давала їй дома їсти на піч. А в невістках ніхто не подає. Вона говорить до чоловікової мами:</p>
	<p>— Ви думаєте подати мені їду чи ні?</p>
	<p>— Заробиш, дитинко, та й будеш їсти. А невістка говорить:</p>
	<p>— Я в мами не робила та й у вас не буду. (У неї ця бесіда за рядом&nbsp;<sup>*</sup> іде).</p>
	<p>Так вона пропостила добу. Другого ранку всі, як звичайно, пішли до роботи. А невістка на печі була. А перед обідом устала, убралася, взяла коновки і пішла по воду. Керниця була на подвір’ї. Принесла вона води.</p>
	<p>В обід приходять усі з роботи, а старий сідає за стіл і питає:</p>
	<p>— Хто що робив?</p>
	<p>— Всі робили, — каже мама.</p>
	<p>— А невістка?</p>
	<p>— Принесла двома коновками води. Старий каже:</p>
	<p>— Дайте їй ополоник води. Най нап’ється.</p>
	<p>Пообідали всі і далі до роботи. А та випила ополоник води і сидить на печі. Мама варить на молоці кашу. Невістка, встає, мішає кашу. Помішала і далі на піч.</p>
	<p>Ввечір прийшли всі з поля. Старий питає:</p>
	<p>— Хто що робив? Мама:</p>
	<p>— Всі робили. Старий:</p>
	<p>А невістка?</p>
	<p>— Помішала кашу.</p>
	<p>— Дай їй ополоник каші.</p>
	<p>Мама подала невістці ополоник каші. Невістка з’їла і далі сидить на печі.</p>
	<p>На третій день рано всі, як звичайно, до роботи. А мама невістки приходить доньки знати&nbsp;<sup>*</sup>. Донька злізла з печі, мама питає:</p>
	<p>— Не б’ють тебе, донечко? Каже донька:</p>
	<p>— Ні.</p>
	<p>— Простибіг&nbsp;<sup>*</sup> їм, що не б’ють, — каже мама. А донька їй:</p>
	<p>— Мамо, ходім робити. Бо тут такі люди, що як не будете робити, їсти не дадуть. А ви з чужого села, вам треба їсти дати. Ходім коло печі поратися.</p>
	<p>І мама береться до роботи. А сваха каже:</p>
	<p>— Сідайте, ви в гостях, не до роботи вам братися. Приходить старий із поля, привитався із свахою, сідає за стіл, питає, хто що робив. А невістка коло печі й миски миє, і борщ помагає робити — вже роботяща стала. Мама відповідає старому:</p>
	<p>— Всі робили.</p>
	<p>— А невістка?</p>
	<p>— Так помагала коло кухні поратися, що глота&nbsp;<sup>*</sup> з нас двох була. Старий:</p>
	<p>— Якщо так, сідаєм усі разом за стіл. Приймили й сваху. За столом знов питає сваха:</p>
	<p>— Не б’ють тебе?</p>
	<p>— Ні, — каже, — лиш такі чудні люди, що як не робиш, їсти не дають.</p>
	<p>А сват каже:</p>
	<p>— Учи лінивого голодом, а не молотом.</p>
	<p>Приходить її мама додому, а тато до встріту&nbsp;<sup>*</sup> йде і питає:</p>
	<p>— Як там донька жиє? Не б’ють її? Каже стара:</p>
	<p>— Слав богу, ні. Вже зачала наша донечка поратися коло печі. Пообіцяла в поле ходити і робити так, як усі роблять.</p>
	<p>І зачала невістка в поле ходити з усіма разом. І зробилася вона з пустої роботяща. І така й по сьогоднішній день.</p>
	<p>Впав з полиці горнець і байці конець.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__footnotes">
			<p><sup>*</sup> Га́на — тут: вада, недолік.</p>
			<p><sup>*</sup> Ві́но — посаг нареченої.</p>
			<p><sup>*</sup> За рядо́м — поспіль.</p>
			<p><sup>*</sup> Прийти знати — відвідати.</p>
			<p><sup>*</sup> Прости́біг — спасибі, дякую.</p>
			<p><sup>*</sup> Глота́ — тіснява (тиснява) від великого скупчення людей.</p>
			<p><sup>*</sup> До встрі́ту — назустріч.</p>
		</div>
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Село Яворів, Косівського району, Івано-Франківської області 18 березня 1984 року Шкрібляк Марія Андріївна (1925 року народження)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Гуцульщини/">Фольклор Гуцульщини</a></li>
	</ul>
</footer>
<!--#include virtual="/-/inc/general__page_end.inc" -->
