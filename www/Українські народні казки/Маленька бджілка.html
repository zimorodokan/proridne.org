<!--#include virtual="/-/inc/general__page_start.inc" -->
<title>Маленька бджілка ☼ Українська народна казка ☼ Народна творчість</title>
<meta name="Description" content="Українська народна казка Кіровоградщини «Маленька бджілка» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Маленька бджілка.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Маленька бджілка <br><span class="article__headerDescription">Українська народна казка Кіровоградщини</span></h1>
	<p>Перед самими дверима до своєї хатки сидів цвіркун і смачно поїдав соковиту травку. Ще було зовсім рано. Сонце тільки вийшло, але ліс і поле давно вже були повні життя. Зозуля кувала щосили, дятел голосно постукував дзьобиком по корі дерева, а білки, жартуючи, перескакували з дерева на дерево. На леваді, де сидів цвіркун, весело гуділи комашки, літаючи поміж квітами і травкою.</p>
	<p>Цвіркун любив слідкувати за ними. Маленькі мушки просто над його головою витанцьовували чудернацькі танці, а метелики і бджілки збирали мед.</p>
	<p>«Вони, мабуть, і хвилини не сидять без праці», — розмірковував цвіркун.</p>
	<p>— Чому не відпочинеш? — запитав він бджілку, що якраз сідала на велику червону квітку поблизу нього. — Ти, здається, тільки те й робиш, що підспівуєш і літаєш. А коли не літаєш, то обов’язково головою залазиш у квітку так глибоко, що нікого й нічого не бачиш навколо. Ти так перемучишся. Ось сідай біля мене, відпочинь!</p>
	<p>— У мене немає часу для відпочинку, — відповіла бджілка, — тут дуже смачний мед.</p>
	<p>І не кажучи ні слова більше, вона знову залізла головою у квітку, висунула довгий язичок і почала збирати мед. Цвіркун із зацікавленням слідкував за нею.</p>
	<p>— Бджілко, — озвався знову він, коли вона вилізла, — на мою думку, ти врешті переїшся того меду. Не розумію, як ти можеш так багато їсти, та ще й солодкого.</p>
	<p>— О, я дуже мало їм, — відповіла бджілка, — а солодкий мед навіть не куштую.</p>
	<p>Я весь мед відношу до моєї хатки-вулика. Там дуже багато бджілок, і всі вони хочуть їсти.</p>
	<p>— Чому ж вони не вилітають і не збирають самі для себе меду? Я ніколи не збирав би мед для лінюхів, що навіть з хатки не хочуть вийти.</p>
	<p>— Вони не ліниві, цвіркуне, — перебила бджілка, — вони мають дуже багато роботи. Бджілки-господині дивляться, щоб наше гніздечко було все чисте і прибране. Бджілки-няньки доглядають малих бджілок, а бджілка-королева зносить яєчка. Вона їх десятками зносить щодня. А ще є бджілки-сторожі і бджілки-вояки. Я належу до бджілок, які щодня літають у поля і збирають мед. Нам треба багато меду, бо наша родина велика.</p>
	<p>— Гм, це дуже цікаво, — сказав цвіркун, — у мене ніхто не чистить хатки, ніхто не доглядає дітей, а їжу я сам собі мушу шукати. Навіть наймолодший цвіркун, який щойно…А що це ти робиш? — перервав він, здивовано спостерігаючи за бджілкою.</p>
	<p>— О, це нічого надзвичайного. Коли я лізу в квітку по мед, то пилок з квітки чіпляється до мого тіла і ніг. Отож я його стріпую і збираю до малих кошичків, що причеплені у мене на задніх лапках. Бджілки-господині місять його з медом і роблять дуже смачний хліб. Шкода, що не можу почастувати тебе. Ми всі його дуже любимо, а вже найбільше, то малі бджілки.</p>
	<p>— Не розумію! Я, наприклад, не міг би їсти такого хліба. Я люблю зелену траву. Вона мені найбільше смакує, і її всюди повно, навіть біля моєї хатки. Я дуже хотів би, щоб ти зайшла до мене в гості. У мене в хатці дуже гарно.</p>
	<p>Та бджілка не мала часу. Такий гарний день вдався, і мед знайшла дуже смачний. Треба чим більше додому принести, поки сонце зайде.</p>
	<p>— Мені пора вже, — сказала вона, — мене там ждуть.</p>
	<p>І вона вмить зникла.</p>
	<p>— Додому, додому, — співала вона весело. Сьогодні вона була горда і щаслива, бо знайшла дуже смачний і добрий мед і пилок.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>42 (7924). Маленька бджілка. СУС —, новотвір. Записала Сугак Інна 2010 року. Колісник Галина Йосипівна (1938). Кіровоградська область, Олександрівський район, Соснівка</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Кіровоградщини/">Фольклор Кіровоградщини</a></li>
	</ul>
</footer>
<!--#include virtual="/-/inc/general__page_end.inc" -->
