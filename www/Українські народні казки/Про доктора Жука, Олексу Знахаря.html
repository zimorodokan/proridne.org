<!--#include virtual="/-/inc/general__page_start.inc" -->
<title>Про доктора Жука, Олексу Знахаря ☼ Українська народна казка ☼ Народна творчість</title>
<meta name="Description" content="Українська народна казка Буковини «Про доктора Жука, Олексу Знахаря» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Про доктора Жука, Олексу Знахаря.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Про доктора Жука, Олексу Знахаря <br><span class="article__headerDescription">Українська народна казка Буковини</span></h1>
	<p>Був один чоловік. І було у него дуже багато дітей. Жінка народила ще одну дитину, а він і каже:</p>
	<p>— Кого вже за кума просити? Ніхто не хоче йти до нас у куми.</p>
	<p>Йде він дорогою, схилив голову та й журиться. А назустріч іде якась жінка. Та й питає його:</p>
	<p>— Що ти, чоловіче, так зажурився? Куди йдеш?</p>
	<p>— Та йду, — каже, — кумів шукати, але вже не знаю, куди йти.</p>
	<p>— Ти бери, — каже, — в куми мене. Я піду.</p>
	<p>— Підете? Я бідний, у мене лиш дітей багато.</p>
	<p>— Піду. Чого ж не піду? А він їй:</p>
	<p>— То най буде.</p>
	<p>Але він не знав, що та жінка була Смерть.</p>
	<p>Охрестили вони ту дитину, приїхали додому, а кума-Смерть каже до його жінки:</p>
	<p>— Що ж, кумо, відкривайте піч. Подавайте, гай, на стіл. А вона їй:</p>
	<p>— Ой, кумо, що я вам подам на стіл, як ми такі бідні, що й їсти не маєм що?</p>
	<p>— Гай, — каже, — не прибідняйтеся, відкривайте піч.</p>
	<p>— Та що відкрию, як там нічого нема, в тій печі? Тільки ввечері вкинула туди дров, щоб сохли.</p>
	<p>А кума:</p>
	<p>— Відкривайте, там щось пахне вареним.</p>
	<p>— Та що ви мені завдаєте до брехні?</p>
	<p>Відкриває піч, а там справді і варене, й печене — все. А жінка аж руками сплеснула. Бо стало їй стидно перед кумою. Вона казала, що нічого нема, а то все є. Бере та й подає все на стіл. Сіли вони, поїли та й повели розмову. Каже кума:</p>
	<p>— Як ви, куме, думаєте далі жити?</p>
	<p>— Як жили, так і будем жити. Що ми з цих бідних рук годні потягнути?</p>
	<p>— А я вам порадю, — каже, — і поможу вам жити. А чоловік:</p>
	<p>— Як ви нам можете порадити, як допоможете нам?</p>
	<p>— Ти об’яви себе знахарем. А я тобі буду помагати. Будеш лікувати слабих. Ти дивися: якщо я стою в головах слабого, то все, йому вік недовгий, а якщо в ногах буду стояти, то можеш братися лікувати. А на воротях постав табличку з написом: «Доктор Жук, Олекса-знахар».</p>
	<p>Він послухав її і так зробив. Люди проходя дорогою, бачать ту табличку. Та й розголосили скрізь про його знахарство. І почали приходити до него люди. Хто в селі заслабне, то йдуть до него, щоб знахар лічив. А він ходить до слабих і дивиться: якщо Смерть у головах, то каже, що нема як лікувати, а якщо в ногах, то береться лікувати. Варить які-небудь трави, та й люди вчунюють.</p>
	<p>Слава про него рознеслася по всіх селах і дійшла аж до царя. І саме в цей час у царя заслабла дочка. Вона в него була лиш одна. Цар оголосив по всіх містах і селах, щоб лікарі приходили лікувати її. Хто вилікує, тому дасть половину царства. Поприїхали лікарі з усіх кінців. Чим не лікували, що не давали, а їй лучче не ставало. Цар зажурився, не знав уже, що далі робити, щоб вона вчуняла. І тут хтось каже йому, що є ще доктор Жук, Олекса-знахар. Цар:</p>
	<p>— Їдьте за ним і привезіть його сюди.</p>
	<p>Поїхали, привезли, а він дивиться — Смерть стоїть у ногах тої дівчини. І ніхто її не бачить, лиш він, Олекса. Він і каже:</p>
	<p>— Я її вилікую, але треба у вас посидіти хоть зо три дни.</p>
	<p>— Ви сидіть і три місяці, лиш би вона вчуняла, — каже цар.</p>
	<p>А знахар дістав з торби фляшечки, влив з кожної фляшечки ліків — дав слабій дівчині випити. Вона випила, і після того заправила їсти. На другий день захотіла вже встати. І виздоровіла, а Олекса-знахар поїхав додому.</p>
	<p>Пройшов тиждень, дивиться Олекса-знахар: ідуть до него царські солдати. Побачив він їх та й налякався. Думає: «Ади, йдуть солдати. Відай, царська дочка вмерла, і цар прислав голову мені стяти».</p>
	<p>Солдати ті йшли через поле, дивляться, а на пшениці жучок. Вони й кажуть:</p>
	<p>— Возьмем цего жучка та й провірим, який він знахар.</p>
	<p>Узяв один з солдатів жучка в руку, приходять до Олекси до хати, та й каже солдат:</p>
	<p>— Ану вгадайте, що в мене в руці.</p>
	<p>А Олекса-знахар налякався та й думає: «Ну все. Вже зітне цар мені голову». А вголос солдатам:</p>
	<p>— Ну, Жучку, попався в панську ручку.</p>
	<p>Солдат відкриває руку, а там справді жук на долоні. І подумали вони, що Олекса справді знахар на все царство. Та повели його до царя, і той подарував йому обіцяну половину царства. За то, що вилікував дочку. І вже не відпустив його цар від себе, а залишив при свому дворі. Олекса-знахар перевіз туди жінку й діти. І не знав Олекса-знахар ніякої біди.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Василівці, Сокирянського району, Чернівецької області 13 серпня 1985 року Кримняк Марія Василівна (1958 року народження)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Буковини/">Фольклор Буковини</a></li>
	</ul>
</footer>
<!--#include virtual="/-/inc/general__page_end.inc" -->
