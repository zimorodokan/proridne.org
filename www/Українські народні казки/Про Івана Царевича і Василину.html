<!--#include virtual="/-/inc/general__page_start.inc" -->
<title>Про Івана Царевича і Василину ☼ Українська народна казка ☼ Народна творчість</title>
<meta name="Description" content="Українська народна казка Буковини «Про Івана Царевича і Василину» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Про Івана Царевича і Василину.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Про Івана Царевича і Василину <br><span class="article__headerDescription">Українська народна казка Буковини</span></h1>
	<p>Один цар не мав дітей. Проходив він попри море і нагнувся, щоб умитися, а морський цар виставив із води руку і зловив його за бороду.</p>
	<p>— Пусти, — просить цар. — Дам тобі, що захочеш.</p>
	<p>— Пущу, — каже морський цар, — але віддай мені те, що в тебе є вдома, а ти про нього не знаєш.</p>
	<p>— Добре, віддам. Ось тобі на завдаток мій перстень з руки.</p>
	<p>Так сказав цар і віддав морському цареві свій перстень з руки. І морський цар відпустив його.</p>
	<p>Прийшов цар додому і побачив: у нього в сім’ї народився хлопчик.</p>
	<p>Той хлопчик ріс не днями, а годинами. Як виповнилося йому вісімнадцять років, посилає його тато до морського царя.</p>
	<p>Прийшов хлопець до моря, сів та й журиться. Аж дивиться: прилетіли дванадцять лебедів, перекинулися в дівчат, роздяглися, викупалися, знов перекинулися в лебедів і полетіли. І прилетів тринадцятий лебідь. Перекинувся він дівчиною. Скинула дівчина сорочку і пішла купатися. А Іван узяв сорочку і заховався. Заплакала дівчина і кричить:</p>
	<p>— Хто взяв сорочку, покажися!</p>
	<p>— Дай перстень, то дам сорочку. Вона зняла з руки перстень і дала йому.</p>
	<p>— Я буду твоя жона, а ти — мій муж. Ходім до мого тата.</p>
	<p>Обійшли вони море і прийшли до її тата.</p>
	<p>— Ти будеш моїм зятем, — каже морський цар, — якщо зробиш одну роботу. У мене є триста стогів пшениці, і в кожному стогу по триста клань. Щоб ти їх за ніч змолотив і в гамбарі засипав. А як не зробиш цього, то я тебе знищу.</p>
	<p>Пішов морський цар, а Іван сів та й зажурився. Приходить Василина, його наречена, та й питає:</p>
	<p>— Чого ти журишся?</p>
	<p>А він і розказав, яку роботу дав йому цар.</p>
	<p>— Лягай спати і не журися, — каже Василина.</p>
	<p>Іван ліг спати, а вона вийшла та як свисне, І на її свист збіглися всі мурашки, великі й малі. Кинулися мурашки на ті стіжки і до ранку витеребили всю пшеницю й знесли в гамбарі.</p>
	<p>Подивився рано морський цар — все зроблено. Тоді придумав він для Івана другу роботу:</p>
	<p>— Я маю сто гектарів лісу. Щоб ти його за три дні зрубав, викорчував і посіяв на тому місці пшеницю. І аби та пшениця через три дні була такою, щоб могла ворона сховатися.</p>
	<p>Знову засумував Іван. А царська дочка Василина прийшла та й питає:</p>
	<p>— Чого журишся?</p>
	<p>— Тяжку роботу дав мені цар. — І він розказав їй усе.</p>
	<p>— Не журися, — каже вона. — Лягай спати.</p>
	<p>Ліг Іван спати, а Василина вийшла та як крикнула, то вся звірина збіглася: вовки, ведмеді та інші лісові звірі. Кинулася звірина на ліс, викорчувала його, прибрала, посіяла пшеницю. На третій ранок пшениця була вже така, що ворона могла сховатися.</p>
	<p>А цар дає Іванові третю роботу:</p>
	<p>— Щоб ти за ніч зробив із воску церкву, і щоб до ранку в ній горіла свічка. Як ти це зробиш, дам тобі дочку за жінку, а як не зробиш, на світі тебе не буде.</p>
	<p>Знову зажурився Іван. І знову прийшла царська дочка.</p>
	<p>— Чого ти журишся? — питає.</p>
	<p>— Тяжку роботу дав мені цар, — і розказав їй усе.</p>
	<p>— Не журися, лягай спати, — говорить Василина.</p>
	<p>Іван ліг, а вона вийшла та як крикнула, то всі бджоли злетілися, великі й малі. Десь набрали вони воску, зліпили церкву, і до дня горіла в ній свічка.</p>
	<p>Подивився цар на ту роботу і дав за Івана свою дочку Василину.</p>
	<p>Лишилися молоді у своїй кімнаті самі, і каже Іван Василині:</p>
	<p>— Боюся, ще не буде мені тут життя. Утікаймо до мого тата.</p>
	<p>Зібралися вони вночі, впрягли, коні та й поїхали. І як виходили, Василина плюнула у всі чотири кути кімнати.</p>
	<p>Встає рано цар, жде зятя з дочкою снідати, а їх нема, не виходять з кімнати. Посилає цар слугу, щоб збудив їх. Крикнув слуга під дверима:</p>
	<p>— Гай вставайте!</p>
	<p>А слина з одного кута відповідає:</p>
	<p>— Ми вже встали..</p>
	<p>Жде цар, а їх нема. Посилає цар другого слугу.</p>
	<p>— Гай вставайте! — кричить слуга.</p>
	<p>— Ми вже давно встали, — каже друга слина. І знов нема їх. Іде цар сам будити.</p>
	<p>— Гай вставайте!</p>
	<p>А з кімнати чути голос:</p>
	<p>— Встали, встали ми вже.</p>
	<p>Зайшов цар, подивився, а там нікого нема.</p>
	<p>Посилав цар слуг, щоб наздогнали втікачів. Ідуть слуги, гонять коней, як тільки можуть. А Василина каже чоловікові:</p>
	<p>— Припади до землі і послухай, чи не шумить, не гуде Він припав до землі, послухав та й каже:</p>
	<p>— І шумить, і гуде, і вже недалеко.</p>
	<p>— Це слуги їдуть нас доганяти, — сказала Василина. — Я перекинуся церквою, а ти сядь коло церкви за сторожа. Як вони над’їдуть і спитають: «Не виділи ви пана й паню, які тут проїжджали?», ти скажи: «Я вже сто років коло цієї церкви. І ні пана, ні пані, і ніякої звірини не видів».</p>
	<p>Вона перекинулася в церкву, а його зробила старим дідом. Сів він коло церкви та й сидить. Коли їдуть слуги.</p>
	<p>— Не бачили ви пана й паню?</p>
	<p>— Не бачив. Я вже тут сто років служу і нічого не бачив.</p>
	<p>Вернулися слуги до царя і кажуть, що лиш церкву і сторожа коло неї здибали.</p>
	<p>— То вони. Їдьте за ними, — сказав цар.</p>
	<p>А ті двоє їдуть далі. І каже Василина чоловікові:</p>
	<p>— Припади до Землі й послухай, чи не шумить, чи не гуде, чи не їдуть слуги за нами.</p>
	<p>Припав Іван до землі, послухав.</p>
	<p>— Ой, шумить і гуде, і вже недалеко. А вона й каже:</p>
	<p>— Я перекинуся вівцею, а ти будеш чабаном. Як вони над’їдуть і спитають, то ти скажи: «Я вже тут сто років чабаную і нікого не видів».</p>
	<p>Перекинулася вона вівцею, а він чабаном. Пасе він вівцю, аж тут над’їжджають царські слуги.</p>
	<p>— Чи не виділи ви пана й паню, що тут їхали? А чабан каже:</p>
	<p>— Я вже тут сто років чабаную, але ще не видів пана й паню.</p>
	<p>Слуги поїхали назад до царя, а Іван з Василиною знову стали самі собою і їдуть далі. Вислухав цар слуг та й поїхав доганяти сам. Василина каже чоловікові:</p>
	<p>— Припади до землі й послухай, чи не шумить, чи не гуде.</p>
	<p>Приклав Іван вухо до землі, послухав і каже:</p>
	<p>— Ой, шумить, і гуде, і вже недалеко, і дужче, ніж перше.</p>
	<p>— То мій тато, — сказала Василина. — Я перекинуся річкою, а ти будеш качуром. Плавай по річці. А як мій тато захоче тебе вбити, то не давайся.</p>
	<p>Перекинулася вона річкою, а він качуром. А її тато шукав лиш річки, бо знав, що донька в щось інше не перекинеться. Знайшов цар річку і хоче вбити качура буком, та не годен поцілити. Сидів він з буком коло річки три дні, а тоді закляв річку:</p>
	<p>— Щоб ти сім років текла і не переставала.</p>
	<p>Аж через сім років зробилася Василина сама собою, а качур перекинувся на Івана. І поїхали вони до його батька. Та й там вони жили, аж поки не порвалися в них жили.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p>Про Івана Царевича і Василину. Сравнительный указатель сюжетов: Восточнославянская сказка. Составитель Л. Бараг, И. Березовский, К. Кабашников, Н. Новиков. — Л.: Наука, 1979 — 811* + 313А. Записано 5 січня 1977 року в селі Білівцях Хотинського району Чернівецької області від П. П. Рудого (1919 року народження, пенсіонер).</p>
			<p>Чарівна квітка: Українські народні казки з-над Дністра. Запис, упорядкування, примітки та словник М. А. Зінчука; Художники: Н. В. Кирилова і П. А. Гулін. — Ужгород: Карпати, 1986. — 301 с: іл.</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Буковини/">Фольклор Буковини</a></li>
	</ul>
</footer>
<!--#include virtual="/-/inc/general__page_end.inc" -->
