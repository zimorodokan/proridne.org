<!--#include virtual="/-/inc/general__page_start.inc" -->
<title>Дід і рак ☼ Українська народна казка ☼ Народна творчість</title>
<meta name="Description" content="Українська народна казка Подніпров’я (Наддніпрянщини) «Дід і рак» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Дід і рак.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Дід і рак <br><span class="article__headerDescription">Українська народна казка Подніпров’я (Наддніпрянщини)</span></h1>
	<p>Жили собі дід та баба, і жили вони біля моря. А дітей у них не було. Наловить, бувало, дід риби, баба зажарить, поїдять, та ще й залишиться. От вони й скаржаться:</p>
	<p>— Ось, — кажуть, — якщо були б у нас дітки, що залишилося, то вони і поїли б.</p>
	<p>І пішли вони до якоїсь бабці, і зробила вона їм так, що знайшлося в них двоє діток. А як дітки знайшлися, перестала риба добре ловиться. Що дід не зловить, баба насмажить, дітей нагодує, самі поїдять, що залишиться, та й сидять голодні. Давай вони знову скаржитися.</p>
	<p>— То, — кажуть, — як не було дітей, було що й поїсти, а тепер сидимо голодні.</p>
	<p>Бог і забрав дітей. А як забрав, то і зовсім перестала риба ловиться.</p>
	<p>— Ось, Господи, — скаржаться, — як були діти, то хоч біля них ми харчувалися, а як не стало дітей, і риби не стало.</p>
	<p>Вийшов дід раз до моря, почав рибалити, та й зловив рака. Приніс додому.</p>
	<p>— Розведи, — каже, — вогонь, хоч рака засмажити.</p>
	<p>А рак і каже:</p>
	<p>— Гей, діду, не печи мене, а йди ти до моря та окуни по лікоть руки на тому місці, де ти мене спіймав.</p>
	<p>Пішов дід і витяг цілий мішок грошей. Накупив відразу, що йому було треба, і так почав жити, то скоро гроші і прожив. Ось як прожив, знову до рака. Взяв його і каже:</p>
	<p>— Розведи, бабо, вогонь, будемо рака смажити.</p>
	<p>А той рак у нього весь час був десь у комірчині захований. Рак і проситься:</p>
	<p>— Не печи мене, діду, а йди на те місце, де мене спіймав, та стань по коліна у воду.</p>
	<p>Пішов дід, засунув ноги в воду і витяг великий мішок грошей. І як почав дід на ті гроші багатіти, як почав! Ось вже і лавками на торгу обзавівся. От одного разу рак йому й каже:</p>
	<p>— Іди, діду, сватай за мене царівну.</p>
	<p>— Як же я буду за тебе сватати, коли ти рак?</p>
	<p>— Та йди, — каже, — сватай!</p>
	<p>І пішов дід до царя.</p>
	<p>— Дайте, — каже, — вашу царівну за мого рака заміж!</p>
	<p>— За якого такого рака?</p>
	<p>— Та так-таки за простого рака.</p>
	<p>— Як же, — каже цар, — віддавати, якщо він рак? Ну, добре, скажи своєму раку, що як будуть у нього такі слуги, як у мене, і такий палац, як у мене, та ще й від його палацу до мого буде міст — одна дошка срібна, а інша золота, один стовп золотий, інший срібний, один цвях срібний, другий золотий, а по тому мосту коли буде їхати, щоб цвіли сади, а коли буде повертатися, щоб уже й плоди достигли, то віддам свою доньку.</p>
	<p>Приходить дід, та й хвалиться раку.</p>
	<p>— Що ж, — каже той, — це можна.</p>
	<p>Ось піднявся вранці дід, так і злякався. Ліжко в нього і палац ще лучче царського. Сідає він в карету і рака із собою кладе. Їдуть по мосту, а з боків такі сади цвітуть!</p>
	<p>Що ж тут робити? Треба царівні заміж за рака йти. Повінчалися вони, а він удень за піччю живе, а вночі з нього такий молодець робиться!</p>
	<p>От і підгляділа царівна, де він свою шкаралупу ховає, взяла її і спалила. Прокинувся вранці і до шкаралупи. Ох, біда, а її немає.</p>
	<p>— Ну, — каже, — якщо ти не хотіла мене чекати поки врем’я пройде, то не скоро тепер побачиш. Так от візьми хіба залізні черевички та носи. Як порвуться вони то, може, і я повернуся.</p>
	<p>Сказав і пішов собі.</p>
	<p>От живе вона і живе, вже про нього і забула. Раптом бачить, рвуться вже черевички, а тут і він повертається. І стали жити вони після того щасливо.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>12 (7161). Дід і рак. СУС (440). Записала учениця Лифар Катерина 2009 року. Компанієць Надія Григорівна. Дніпропетровська область, Жовтневий район, Єлизаветівка</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Наддніпрянщини/">Фольклор Подніпров’я (Наддніпрянщини)</a></li>
	</ul>
</footer>
<!--#include virtual="/-/inc/general__page_end.inc" -->
