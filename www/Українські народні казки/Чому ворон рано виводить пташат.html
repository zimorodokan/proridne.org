<!--#include virtual="/-/inc/general__page_start.inc" -->
<title>Чому ворон рано виводить пташат ☼ Українська народна казка ☼ Народна творчість</title>
<meta name="Description" content="Українська народна казка Чернігівщини «Чому ворон рано виводить пташат» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Чому ворон рано виводить пташат.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Чому ворон рано виводить пташат <br><span class="article__headerDescription">Українська народна казка Чернігівщини</span></h1>
	<p>Колись була в мишки нивка. Згромадила вона її навесні та й засівала житцем. Ото ж сіє вона раз тую нивку, аж підлітає ворон та й каже, що він да і швидше, і краще, і більше зробить. Тільки ж як вродить, то хай же миша по-братськи поділиться. Згодилась сіра.</p>
	<p>Ось ворон торбинку взяв, сюди-туди швиденько політав. В десять раз більше засіяв. Як уродила пшениця, то неначе гай. Пожали ворон з мишою те поле, обмолотили та й давай ділити. Ділили, ділили, а одна зернина зайва.</p>
	<p>— Давай, я перекушу, — каже миша.</p>
	<p>Ворон й згодився. Та миша взяла зернину в рот та тільки хвіть.</p>
	<p>Розгнівався ворон. Полетів до своїх родичів. Так, мовляв і так, миша вчинила. Треба весь їхній рід виловити, покарати. І стали ворони за мишами скрізь назирати. Тільки вискочить яка сіра з нори — хап її в кігті й нема. Бачуть миші, що кінець їм настає. Пішли вони тоді до сусідів-мурах та й хваляться своїм лихом. Просять, щоб ті помогли.</p>
	<p>Ось мурахи, як стемніло, взяли на дерева вилізли, воронам крила попідгризали.</p>
	<p>А ворон десь саме літав. Вертається, бачить лихо. Як же тепер вороненят виводити? Мурахи ж загризуть малечу. Та й без крил з голоду пропадати. І полетів він тоді прохати діда старого, сліпого, який тільки й жив, що на долю ворожив. Найшов по дорозі п"ятак, бо ж не можна за так. Та й розказав про свою пригоду. Довго думав старий. А тоді й каже.</p>
	<p>— Ти тільки як январь-бокогрій почне брунечки маніжити, з баранів вовни наскуби. Гніздечко добре утепли та й хай твоя жінка не як курка, а троє яєчок нанесе, та й висиджує. Поки ті сніги зійдуть, поки мурахи проснуться, то твої вороненята вже на крило зіпнуться.</p>
	<p>Ось тому-то по дідовому напучуванню ворони так рано пташат виводять.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>161 (4515а). Чому ворон рано виводить пташат. СУС 222В*. Записав Просяник Іван Герасимович. Просяник Герасим Дмитрович (1896-1981). Чернігівська область, Бахмацький район, Курінь</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Чернігівщини/">Фольклор Чернігівщини</a></li>
	</ul>
</footer>
<!--#include virtual="/-/inc/general__page_end.inc" -->
