<!--#include virtual="/-/inc/general__page_start.inc" -->
<title>Як добрі люди чоловіка врятували ☼ Українська народна казка ☼ Народна творчість</title>
<meta name="Description" content="Українська народна казка Гуцульщини «Як добрі люди чоловіка врятували» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Як добрі люди чоловіка врятували.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Як добрі люди чоловіка врятували <br><span class="article__headerDescription">Українська народна казка Гуцульщини</span></h1>
	<p>Був оден купець. Їде він на віслюку дорогою. То їде, то пройде трохи. А поперед него іде священик. Та й нараз нахилився священик над ревець. Дивиться щось там, дивиться. А купець сперся люльку набивати. Та все дивиться вперед на того священика. Що той отець так дивиться та й дивиться в ревець?</p>
	<p>Відтак священик пішов собі далі дорогою. Купець доходить до того місця. Подивився в ревець, а там чоловік лежить, страшно побитий. Рана на рані, мало тіла чистого, все в крови. Придивляється до него добре купець, а він дише та й очима кліпає. Говорить до него:</p>
	<p>— Чоловіче, чоловіче.</p>
	<p>А чоловік не годен проговорити слова, бо дуже груди йому побиті. Підоймає купець того чоловіка з ревця, кладе на свого осла та й веде осла дорогою, за отцем веде.</p>
	<p>Довіз він того побитого чоловіка до села, а село недалеко було. Отець зайшов у свою вулицю, до свеї хати пішов, а купець каже до побитого чоловіка:</p>
	<p>— Отут я тебе трохи залишу, а сам іду в цю хату.</p>
	<p>А тим часом ґазда вийшов назустріч цему купцеви. Каже купець:</p>
	<p>— Іди, іди ближче, чоловіче. Не бійся. Що ти став та й стоїш і витріщив очі?</p>
	<p>Ґазда прийшов ближче до купця. Купець каже:</p>
	<p>— Видите ґаздо, цего чоловіка на моїм ослі?</p>
	<p>— Вижу, вижу, — каже, — це страшно побитий чоловік.</p>
	<p>— Я хочу облишити цего побитого чоловіка у вас у хаті. І дати вам грошей на дохтора, щоби дохтор приносив ліки і його лікував від цих ран. І вам плачу, що ви будете оботитися&nbsp;<sup>*</sup> цим. Щоби ви не лінувалися щоднини приводити до цего побитого чоловіка лікаря. А я у якийсь час до вас прийду. Ви собі списуйте, що потратили, і я вам оберну і ще більше заплачу. Бо я в далеку дорогу йду. І не знаю, коли я повернуся, як заборзо.</p>
	<p>Погодився чоловік, взяли на руки побитого, занесли в другу хату, поклали на постіль, і купець пішов собі у свої дороги. А домашній чоловік пішов за дохтором. Привів дохтора, дохтор чоловіка розібрав, сказав принести теплої води, умив побитому рани, приклав ліки, перебандажував, поставив ліки на стіл. Та й сказав:</p>
	<p>— Щоби ви, ґаздуню, давали йому ці ліки три рази в день пити. А на четвертий день я прийду.</p>
	<p>Домашній ґазда сказав:</p>
	<p>— Пане дохторю, що буде коштувати, що ви його обдохторували й дали ліки?</p>
	<p>А дохтор питає:</p>
	<p>— Що це за чоловік?</p>
	<p>Бо дохтор питав уже слабого, а слабий не годен був слова промовити.</p>
	<p>Домашній ґазда каже дохторови:</p>
	<p>— Їхав дорогою незнаний купець віслюком. Та й з ревця вибрав цего побитого чоловіка, також незнаного. Та й попросив мене, аби я його примістив у свої хаті. Та й дав на ліки грошей. Та й на вас, пане дохторю, щоб ви приходили його лікувати. Та й мені дав за то, що я буду його обходити.</p>
	<p>А то, знаєте, давно дохторям платилося.</p>
	<p>—...Але купець розказував, що перейшов отець і не порятував цего чоловіка в біді.</p>
	<p>Подумав дохтор та й каже чоловікови:</p>
	<p>— Я не возьму грошей за свій труд, що буду лікувати, лиш тільки за ліки возьму гроші.</p>
	<p>Пройшов місяць. Побитий чоловік уже говорить, устав на ноги, ходить по хаті. Веселіший став. Питається домашній ґазда у цего чоловіка слабого:</p>
	<p>— Відки ви є, чоловіче?</p>
	<p>— Я з села Притичного. Я продав на ярмарку корову та й ішов поперечною дорогою, цею вашою. Бо мені навколо далеко було йти. А мене пересіли в долині рабівники та й відобрали в мене гроші, та й зачали мене бити. А я просився в них, аби мені життя обдарували. Най беруть собі гроші. Вони сказали:</p>
	<p>— Ні, ми тебе мусимо вбити. Бо якби ми тебе лишили живого, то ти би сказав шандарям, а шандарі би нас шукали.</p>
	<p>І вони мене дуже били і вже думали, що насмерть убили. Та й верли мене з дороги в ревець. А я через пару годин ухринув у ревци, бо в ревци була вода.</p>
	<p>Лікує його цей чоловік далі. Пройшло два місяці, каже побитий чоловік домашньому:</p>
	<p>— Я йду додому, бо там дуже журяться жінка й діти. Напевно подумали, що мене злодії вбили та й десь загребли.</p>
	<p>Каже домашній чоловік цему побитому:</p>
	<p>— Я вас не пущу, поки не прийде ваш порятівник, бо він мені дуже наказував, щоби я вас не пустив, поки він не прийде.</p>
	<p>Вертається купець. Заходить на подвір’я. Домашній ґазда надворі.</p>
	<p>— А жиє мій побитий чи помер?</p>
	<p>— Жиє, жиє, здоровий уже, додому рветься.</p>
	<p>Увійшов купець у хату, а цей пізнав свого порятівника. Зачав цілувати його в руки, в ноги. Та й просить його:</p>
	<p>— Ідіть зо мною до мене додому. Най я вам заплачу за все, що ви на мене поклали.</p>
	<p>А купець каже:</p>
	<p>— Я не хочу твеї плати, най мені бог заплатить.</p>
	<p>Та й посяг у кишеню, витяг жменю грошей та й дав домашньому ґазді. Та розквиталися всі три та й розійшлися. Купець пішов у свою дорогу, той вилікуваний — у свою, а домашній ґазда лишився в хаті.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__footnotes">
			<p><sup>*</sup> Оботи́тися — піклуватися, турбуватися.</p>
		</div>
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Хутір Калинки́, Косівського району, Івано-Франківської області 17 березня 1986 року Колобейчук Григорій Дмитрович (народж. 1930)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Гуцульщини/">Фольклор Гуцульщини</a></li>
	</ul>
</footer>
<!--#include virtual="/-/inc/general__page_end.inc" -->
