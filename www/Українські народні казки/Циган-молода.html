<!--#include virtual="/-/inc/general__page_start.inc" -->
<title>Циган-молода ☼ Українська народна казка ☼ Народна творчість</title>
<meta name="Description" content="Українська народна казка Бойківщини «Циган-молода» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Циган-молода.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Циган-молода <br><span class="article__headerDescription">Українська народна казка Бойківщини</span></h1>
	<p>Був жартівливий циган. Пішов у ліс і виліз на смереку. Він умів дуже файно свистати. І висвистував він на тій смереці, та як птах. А молодий з молодою їдуть дорогою, і молода каже:</p>
	<p>— Як пташок гарно співає. Ану стань кіньми. Він став, а вона:</p>
	<p>— Як ми імеш того пташка, піду за тебе, а не імеш — то не піду. Він злазить з фіри і біжить лісом шукати того пташка. А не видить, що то циган у смереці сховався та висвистує. Думав, що то пташок, і що того пташка імить.</p>
	<p>І забіг молодий далеко в ліс, а циган зі смереки зліз, вибіг на дорогу, виліз на фіру до молодої та й каже:</p>
	<p>— Він такий, що тебе вб’є. Знімай з себе свої лахи, і я одягну їх на себе. Буду тут сидіти, а ти втікай домів, би тя не забив. Бо то такий, що уже не одну вбив.</p>
	<p>І вона послухала цигана. Циган убрався в її вельон, в її сукенку. Вбрав то на себе, завісив вельон на очі і сидить на фірі. А вона втекла додому.</p>
	<p>Надходить молодий та каже:</p>
	<p>— Йой, не міг я імити того пташка. Навіть і не чув, як свистав. А циган то слухає і навіть не каже «угу», щоб той його не пізнав. Та лиш каже «гм».</p>
	<p>Сідає молодий коло «молодої», вдарив коней і повіз її до своїх родичів. Привіз, а там уже весілля. Завіз на обору, зайшли в хату, і молодий повів «молоду» за стіл. А «молода» не відкриває вельон з очей.</p>
	<p>Наливають горівки. А «молода» більше молодому наливає горівки, щоб засліпила йому очі, аби він не спізнав її. І наливає, і наливає, і наливає. А він п’є. І «молода» добре п’є. Молодий уже п’яний, уже нічого не пам’ятає. Не видить, яка тото жінка його. Думає, що то його молода, а то циган у вельоні.</p>
	<p>А тут люди на весіллі вже шепчуть і призираються всі. Дуже якась нефайна, дуже чорна молода. Дуже чорна і дуже багато їсть і п’є. Та й говорять:</p>
	<p>— То нездала молода.</p>
	<p>А молодий з того собі нич не робить, бо він п’яний сидить коло «молодої».</p>
	<p>Весілля розійшлося. А що циган робить? Він бере п’яного молодого і йдуть на стрих спати. Молодий зразу заснув, бо був дуже п’яний. А циган подивився, що всі заснули, пішов до стайни, взяв барана, зв’язав баранови ноги і легонько поклав його коло молодого. Та й втік.</p>
	<p>А молодий вночі прокинувся, мацає коло себе, починає свою «молоду» цілувати. Намацав роги. Намацав їх та й гойкає із стриха:</p>
	<p>— Тату, тату! А тато:</p>
	<p>— Що там, синочку, є?</p>
	<p>— Як ви маму брали, то мама мала роги?</p>
	<p>— Та ні, наша мама рогів не мала.</p>
	<p>— То ходіть сюди.</p>
	<p>Тато лізе з ціпков вгору драбиною. Підліз, засвітив, а то — баран. Розв’язує йому ноги, і баран скаче з поду на землю, навтік до стодоли. Та й каже тато:</p>
	<p>— Що ти привів?</p>
	<p>— Та ви ж виділи, я сидів з нею за столом, і вона рогів не мала.</p>
	<p>— Та не мала. Була в вельоні і рогів не було.</p>
	<p>— Ну то що ж тото вийшло? Тато каже:</p>
	<p>— Ми не знаємо, що тото. То, певно, щось лихе. Добре, що воно від тебе втекло.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Кіндратів, Турківського району, Львівської області 20 серпня 1990 року Зубрицька Катерина Олексівна (1926)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Бойківщини/">Фольклор Бойківщини</a></li>
	</ul>
</footer>
<!--#include virtual="/-/inc/general__page_end.inc" -->
