<!--#include virtual="/-/inc/general__page_start.inc" -->
<title>Як жінка в чоловіка розум пробувала ☼ Українська народна казка ☼ Народна творчість</title>
<meta name="Description" content="Українська народна казка Буковини «Як жінка в чоловіка розум пробувала» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Як жінка в чоловіка розум пробувала.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Як жінка в чоловіка розум пробувала <br><span class="article__headerDescription">Українська народна казка Буковини</span></h1>
	<p>Жив собі чоловік Іван. Одного разу вночі бігали у него по подвір’ю і гавкали пси. Жінка каже: — Чоловіче, йди нажени ті пси.</p>
	<p>Він з хати свище й кричить, аби пси забралися, а вони не забираються. Жінка каже:</p>
	<p>— Чоловіче, ти не годен вийти надвір та прогнати їх?</p>
	<p>— Вийду.</p>
	<p>Вийшов він надвір і побіг за собаками. А жінка замкнула за ним двері. Пробує жінка його розум: «Ану, що він буде робити надворі?» Надворі сніг і мороз — а чоловік босий і в одній лиш сорочці. Він кілко бігав, бігав, вертається до хати. До дверей — двері закриті. Він кричить до вікна:</p>
	<p>— Маріє! Маріє! Пусти до хати!</p>
	<p>— А ти хто? — питає жінка з хати.</p>
	<p>— Твій чоловік Іван.</p>
	<p>— Мій чоловік у хаті.</p>
	<p>А він собі думає: «Блуд мене ся взяв. Я не до свої хати попав. Піду, — думає, — до кума Кондрата. А від Кондрата моя третя хата». Пішов до кумової хати, рахує — це його хата. Знов до вікна.</p>
	<p>— Маріє, пусти до хати!</p>
	<p>— Що ти хоч’? Мій чоловік у хаті, ти заблудив. Вертається він знов до кума Кондрата.</p>
	<p>— Куме Кондрате!</p>
	<p>— Хто там?</p>
	<p>— Я, куме, заблудив і не можу найти свою хату. Може, ви мені покажете, котра моя хата?</p>
	<p>Кум пускає його до хати. Той зайшов, обтрусив босі ноги від снігу та й каже:</p>
	<p>— Куме, не годен я попасти до свої хати. Вже замерзаю. Кум Кондрат взувся та й каже:</p>
	<p>— Лізьте мені на плечі — понесу вас до вашої хати.</p>
	<p>Кум сідає йому на плечі і їде. Прийшов з ним Кондрат під вікно його хати та й стукає.</p>
	<p>— Хто там? — питає Марія.</p>
	<p>— Це я, кум Кондрат. Приніс вам вашого чоловіка Івана. Пускайте до хати.</p>
	<p>А вона каже:</p>
	<p>— Вам так показалося, що то Іван. Ви помацайте його за зад. Як зад холодний, то то нечистяга.</p>
	<p>Кум Кондрат помацав — зад холодний, як сніг. Та й свиснув ним об землю. Кинув й утік додому. Приходи та й каже жінці:</p>
	<p>— То не Іван був, то нечистий, бо зад у него холодний. Добре, що я скапав.</p>
	<p>Думає Іван: «Що робити, щоб врятуватися?» Пішов на обору, заходи в сарай, а там бик. Лягає він коло бика. Ляг і до ранку переспав там, як міг.</p>
	<p>Встав він рано і забігає до хати. А жінка питає:</p>
	<p>— Де ти був, чоловіче?</p>
	<p>— Дай мені годі, жінко. Я цілу ніч ходив і не міг хати найсти. Аж рано найшов.</p>
	<p>— А де ти спав?</p>
	<p>— Під биком, — каже, — спав.</p>
	<p>— Як ти, чоловіче, спав під биком, то будеш мати теля. Іди собі, куди знаєш. Коли вродиш теля, тоді я прийму тебе до хати.</p>
	<p>Він бере своє вдягало, взовання і пускається в дорогу. Взяв з собою лиш їсти і мішок. Іде він попри ліс, дивиться: чоботи лежать, а в них ноги чоловіка: то вовк з’їв чоловіка. Бере він ті чоботи та й кидає в мішок. Ноги в чоботях замерзли, і він не годен був витягти їх з чобіт. Думає: «Зайду десь до хати — ноги розмерзнуться. Тоді я їх повитягаю з чобіт». І пішов далі.</p>
	<p>Іде він, іде. Вже вечір. Приходи під село. Треба десь проситися на ніч. Попав до одного дядька, а в того дядька корова мала теля мати. Проситься він у дядька на ніч, а той каже:</p>
	<p>— В мене нема де. Маю жінку й дітей. Але будете у великій хаті на печі спати. Там я напалив.</p>
	<p>А той дядько спеціально напалив, щоб покласти на піч теля, як уродиться вночі. Той поліз на піч та й нагадав, що треба витягнути чоботи з мішка. Думає: «Розмерзнуться, то завтра їх взую». І поклав чоботи на гарячу піч.</p>
	<p>Поклав він чоботи на піч і заснув. А той дядько не спить, усе дивиться за коровою. І якраз корова мала теля. Той чоловік приніс теля до хати і поклав на теплу піч коло того подорожнього. Поклав та й забрався. А той пробудився, глип — коло него теля. І подумав, що то він його народив. «Сповнилися слова, що жінка мені казала». Зліз з печі і пішов додому хвалитися жінці, що народив теля. А чоботи лишив на печі.</p>
	<p>Хазяїн приходи рано до теляти — теля є, а чоловіка на печі нема, лиш чоботи лежать і ноги в чоботях. Та й каже чоловік жінці:</p>
	<p>— Це теля нечисте, воно з’їло чоловіка, лиш ноги лишилися. Давай уб’ємо його.</p>
	<p>Та й убили теля.</p>
	<p>А цей вернувся додому та й каже:</p>
	<p>— Жінко, я народив теля.</p>
	<p>— Та де?</p>
	<p>— В такім і такім селі. Два дні йшов, поки до хати прийшов, бо це далеко від нас.</p>
	<p>А жінка йому:</p>
	<p>— Чоловіче, як ти народив теля, то йди приведи його додому. Пішов чоловік за телям. Приходи через два дні до того чоловіка, а з теляти вже й званія нема.</p>
	<p>— Добрий день, дядьку, це другий раз я у вас</p>
	<p>— Як другий раз? Я тебе не знаю. Коли ти був у мене?</p>
	<p>— Та я у вас на печі спав. Вродив теля та й пішов похвалитися жінці. А жінка сказала, щоб я привів теля додому.</p>
	<p>— Ага, — каже дядько, — то я через тебе вбив теля? Як бити, то бити.</p>
	<p>І почав дядько його бити. Насилу від того дядька вирвався. Вернувся додому та й каже Марії:</p>
	<p>— Той дядько не дав мені теля. Казав, що через мене вбив його. Що тепер робити?</p>
	<p>А вона йому:</p>
	<p>— Бери нашого бичка та йди на вивід. Вже час вивести тебе.</p>
	<p>— То хіба і чоловіки на вивід ходять?</p>
	<p>— Як ти народив бичка, то й тобі треба йти на вивід. Бери з собою ще хліб, рушник і трояка.</p>
	<p>Узяв він все те та й повів бичка до батюшки. Прийшов, прив’язав бичка до воріт, а сам пішов у хату.</p>
	<p>— Добрий день, батюшко!</p>
	<p>— Доброго здоровля, Іване. Чого прийшов?</p>
	<p>— Я розкажу вам, батюшко. Вродив я бичка, і жінка мене прислала на вивід.</p>
	<p>— А де ж той бичок?</p>
	<p>— Почекайте, батюшко. Беріть хліб, рушник і трояка, а потому возьмете бичка.</p>
	<p>Батюшка поставив те все на стіл, а сам пішов надвір за бичком. А сусід бачив, як Іван в’язав бичка, та й забрав його, а до воріт прив’язав кугута. Батюшка вийшов — кугут.</p>
	<p>— Та ж був бичок, — каже Іван.</p>
	<p>— Якби був бичок, то ніде б він не дівся. Іване, ти дурний. Це не бичок, це кугут. Та нічого, я тебе виведу і за кугута. Скидай, — каже батюшка, — штани та лягай черевом на підлогу.</p>
	<p>Бере батюшка нагайку та й «виводить» його по підлозі. А Іван аж підскакує.</p>
	<p>— Батюшко, помаленьку виводьте, бо я не годен витримати!</p>
	<p>А батюшка «виводить» ще сильніше. Та нагайка врвалася, і батюшка лишив Івана «виводити». Прийшов Іван додому та й каже:</p>
	<p>— Ну, жінко, й виводив мене батюшка! Якби вивід не врвався, то був би я пропав.</p>
	<p>— Як таке діло, то вже нікуди не ходи. Будемо собі хазяювати. Та й уже вони собі мирно хазяювали удвох.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Василівці, Сокирянського району, Чернівецької області 29 грудня 1985 року Боднар Гаврило Тимофійович (1914 року народження)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Буковини/">Фольклор Буковини</a></li>
	</ul>
</footer>
<!--#include virtual="/-/inc/general__page_end.inc" -->
