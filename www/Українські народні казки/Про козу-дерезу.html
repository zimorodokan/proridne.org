<!--#include virtual="/-/inc/general__page_start.inc" -->
<title>Про козу-дерезу ☼ Українська народна казка ☼ Народна творчість</title>
<meta name="Description" content="Українська народна казка Про Тварин (звірів) «Про козу-дерезу» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Про козу-дерезу.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Про козу-дерезу <br><span class="article__headerDescription">Українська народна казка про тварин</span></h1>
	<p>Був собі дід та баба, і у їх було дві дочки: одна Горпинка, а друга Кулинка. Накупив дід коз і загадав їх пасти старшій дочці. От Горпинка пасе коз да й пасе цілий день, а увечері напоїла да й гонить додому. А дід став на воротях у червоних чоботях да й питає коз:</p>
	<p>— Кози мої милі, кози мої любі, чи пили ви, чи їли? А кози й одказують діду:</p>
	<p>— Ні, дідусю, не пили ми нічого і не їли; тільки бігли через мосточок, ухватили кленовий листочок, бігли через гребельку, ухватили води капельку.</p>
	<p>Розсердився дід на свою старшу дочку та й прогнав її із своєї хати. На другий день посилає дід пасти коз свою другу дочку, Кулинку. Пасла вона коз цілий день, а увечері напоїла їх і погнала додому. Дід ізнов став на воротях у червоних чоботях да й питає коз своїх:</p>
	<p>— Кози мої милі, кози мої любі, чи ви пили, чи ви їли?</p>
	<p>— Ні, дідусю, не пили і не їли, тільки бігли через мосточок, ухватили кленовий листочок, бігли через гребельку, ухватили води капельку.</p>
	<p>Дід і цюю дочку прогнав од себе. На третій день посилає дід пасти коз свою бабу. Баба пасла коз цілий день і увечері напоїла їх да й жене додому. Дід став на воротях у червоних чоботях да й питає коз:</p>
	<p>— Кози мої милі, кози мої любі, чи ви пили, чи ви їли?</p>
	<p>— Ні, дідусю, не пили й не їли, тільки бігли через мосточок, ухватили кленовий листочок, бігли через гребельку, ухватили води капельку.</p>
	<p>Дід і бабу прогнав од себе. На другий день жене сам дід пасти кози. Пасе да й пасе, аж до самого вечора, а ввечері напоїв їх да й погнав додому. А сам забіг вперед, став на воротях у червоних чоботях да й питає коз:</p>
	<p>— Кози мої милі, кози мої любі, чи ви пили, чи ви їли?</p>
	<p>— Ні, дідусю, і не пили, і не їли; тільки як бігли через мосточок, ухватили кленовий листочок, бігли через гребельку, ухватили води капельку.</p>
	<p>Розсердився дід і давай різать усіх коз, а одна коза якось і втекла у ліс. Біжить коза, не оглядується. Коли на дорозі стоїть хатка. А в тій хатці жив заєць, і його тоді не було дома. От коза убігла у хатку, залізла на піч да й сидить там. Коли прискакав до неї зайчик. Чує, аж там ворочається щось таке. От він і питає:</p>
	<p>— Хто єсть у моїй хатці?</p>
	<p>— Я, коза-дереза, півбока луплена, за три копи куплена; тупу, тупу ногами, сколю тебе рогами і ніжками затопчу, хвостиком замету.</p>
	<p>Ізлякався заєць да й втік із хати, сів під дубом да й плаче. Іде коло його вовк і питає:</p>
	<p>— Чого ти, зайчику, плачеш?</p>
	<p>— В моїй хаті живе якийсь страшний звір, ніде мені тепер і жить.</p>
	<p>— Не плач, зайчику, я пойду і вижену його. Пішов вовк до хати зайця і питає:</p>
	<p>— Хто тут такий у заячій хаті?</p>
	<p>Коза отвітила йому так само, як і зайцю.</p>
	<p>Ізлякався вовк — дай, боже, ноги! Ізнов заєць сів під дубом да й плаче. Іде коло його лисичка.</p>
	<p>— Чого ти, зайчику, плачеш? Зайчик розказав і лисичці своє горе.</p>
	<p>— Не плач, зайчику, ось я пойду його зараз вижену.</p>
	<p>Прийшла лисичка до зайчикової хати і каже:</p>
	<p>— Хто, хто в заячій хаті?</p>
	<p>Коза і їй так же отвітила. Лисичка злякалась та й утікла в ліс. Аж ось лізе рак.</p>
	<p>— Чого це ти, зайчику, плачеш? Заєць і раку розказав.</p>
	<p>— От же я вижену його!</p>
	<p>Поліз рак у саму хату, зліз на піч та як ущипне козу за... Коза з переляку як упаде з печі да на піл, і дух випустила; а заєць з раком стали умісті жить да поживать да добра наживать.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p>Про козу-дерезу. Н. П. Андреев, Указатель сказочных сюжетов по системе Аарне. Издание государственного Русского географического общества, Л., 1929. — 212. Зап. В. Криницький у с. Гнідин Остерського пов. Чернігівської губ. Час запису не зазначений. Труды этнографическо-статистической экспедиции в Западно-Русский край. Материалы и исследования, собранные д. чл. П. П. Чубинским, т. I, СПб., 1872; т. II, 1878., II, стор 128—129.</p>
			<p><a href="/Український фольклор Книги/Іван Березовський ☼ Казки про тварин/">Казки про тварин</a> (Українська народна творчість) — Київ: Наукова думка. — 1976 — 575 с.</p>

		</div>
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>159 (7068). Про козу-дерезу. СУС 212. Записала Лучна Юлія 2009 року. Лучна Н. Д.(1946). Полтавська область, Чорнухинський район, Луговики</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Полтавщини/">Фольклор Полтавщини</a></li>
	</ul>
</footer>
<!--#include virtual="/-/inc/general__page_end.inc" -->
