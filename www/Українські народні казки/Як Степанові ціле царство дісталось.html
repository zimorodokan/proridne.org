<!--#include virtual="/-/inc/general__page_start.inc" -->
<title>Як Степанові ціле царство дісталось ☼ Українська народна казка ☼ Народна творчість</title>
<meta name="Description" content="Українська народна казка Кіровоградщини «Як Степанові ціле царство дісталось» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Як Степанові ціле царство дісталось.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Як Степанові ціле царство дісталось <br><span class="article__headerDescription">Українська народна казка Кіровоградщини</span></h1>
	<p>Жив собі чоловік. Звали його Степан. Прослужив він у багача двадцять п’ять років, заробив три мідні гроші та й пішов, куди очі дивляться. Іде він дорогою, іде, зустрічає парубка.</p>
	<p>— Добридень, парубче! — каже.</p>
	<p>— День добрий і вам! — відповідає той.—А хто ви такий є?</p>
	<p>— Я Степан, служив у багача двадцять п’ять років, заробив три мідні гроші та й іду, куди очі дивляться. А ти хто?</p>
	<p>— А я,— каже парубок,— наймитував в одного пана, та як косив жито, то знайшов у полі торбинку-самобранку, таку, що сама дає їсти й пити. А пан дізнався про цю торбинку та й наказав мене бити, а торбинку відібрати. Тільки я торбинку забрав та й утік.</p>
	<p>— А де ж торбинка?</p>
	<p>— Розбійники в лісі напали й відняли!</p>
	<p>— Ну, ходімо разом, будеш мені за брата.</p>
	<p>Пішли вони вдвох. Ідуть собі, йдуть, зустрічають другого парубка.</p>
	<p>— Добридень, парубче! — кажуть.</p>
	<p>— День добрий і вам, — відказує той. — А хто ви такі є?</p>
	<p>— Я Степан, а це мій побратим. А ти хто?</p>
	<p>— А я, — каже парубок, — наймитував в одного пана, та як рубав у лісі дрова, то знайшов на дереві торбинку-роботянку, таку, що сама будь-яку роботу зробить. А пан дізнався про цю торбинку та й наказав мене бити, а торбинку відібрати. Та не став я того ждати, взяв та й утік.</p>
	<p>— А де ж торбинка?</p>
	<p>— Розбійники в лісі напали й відняли!</p>
	<p>— Ну, ходімо з нами, будеш нам за брата.</p>
	<p>Пішли вони далі. Ідуть та й ідуть, зустрічають третього.</p>
	<p>— Добридень, парубче!</p>
	<p>— День добрий і вам. А хто ж ви такі?</p>
	<p>— Я Степан, а це мої побратими. А ти хто?</p>
	<p>— А я,— каже третій парубок,— наймитував в одного пана, та як пас коні, то знайшов у лузі чоботи такі, що поверх води ходять. А пан дізнався та й хотів мене бити, а чоботи відібрати. То я й утік.</p>
	<p>— Де ж ті чоботи?</p>
	<p>— Розбійники в лісі напали й відняли.</p>
	<p>— Ну, ходімо з нами, будеш нам за брата.</p>
	<p>Пішли вони вчотирьох. Де хліба випросять, де на роботу за харчі стануть, так і йдуть. Дійшли якось до роздоріжжя, де чотири дороги розходяться. Подивився Степан й каже:</p>
	<p>— Тут, брати мої, треба нам різнитися. Є в мене три мідні гроші, беріть собі кожен по грошу, та хто на яку сторону хоче, туди й ідіть. А мені яка дорога зостанеться, така й буде.</p>
	<p>Дав він їм кожному по мідному грошу, попрощалися вони і розійшлися. Той на ту дорогу, а той на ту... Пішов далі чоловік. Ходив довго, аж три роки. Ішов якось великим лісом, вийшов на широку галявину.</p>
	<p>Коли дивиться, чотири чоловіки один з одним б’ються. Він до них:</p>
	<p>— Добридень,— каже,— люди добрі, за що це ви б’єтесь?</p>
	<p>А вони відповідають:</p>
	<p>— Та ось є в нас торбинка-самобранка, що сама дає їсти й пити, та торбинка-роботянка, що будь-яку роботу сама робить, та чоботи, що поверх води ходять. А ще є в нас кінь Гівер. Так отой каже, що я візьму те, а отой каже, що і я візьму те, ніяк не поділимось та й б’ємося.</p>
	<p>«Еге,— думає Степан,— це, значить, ті самі розбійники. Ну, заждіть же, я вас помирю!» А сам говорить:</p>
	<p>— Чи згодні ви послухати мене? Ніхто краще не поділить вас, як я.</p>
	<p>— Згодні,— кажуть розбійники,— діли нас!</p>
	<p>— Отак зробіть, — каже він, — покладіть отут біля мене торбинку-самобранку, торбинку-роботянку й чоботи і коня Гівера поставте, а самі йдіть на той кінець галявини. Тоді я махну рукою, а ви й біжіть усі разом. Хто перший прибіжить, той бере, що найбільш до вподоби. Потім другий і собі візьме, далі й третій, а вже четвертому те, що зостанеться.</p>
	<p>Побігли вони на той кінець галяви, а він не став часу гаяти, вмить торбинки закинув на плечі, чоботи взув і на коня Гівера скочив.</p>
	<p>— Гей, козаче, — каже кінь Гівер, — як тебе нести — чи поверх дерев, чи поверх комишу?</p>
	<p>— Неси поверх дерев! — говорить Степан.</p>
	<p>Як звився кінь понад деревами! Розбійники побачили, біжать назад, та де вже їм коня Гівера наздогнати!</p>
	<p>А Степан від’їхав далеко тим конем та й думає: «Треба мені моїх побратимів шукати та їм їхнє майно повернути, що колись в них розбійники відняли. Віддам їм торбинки і чоботи, а вже кінь Гівер мені зостанеться». І поїхав по світу їх шукати.</p>
	<p>Довго там чи хутко, а приїжджає він якось до багатого двору. Просить води напитися, коли це виходить з хати господар і питає:</p>
	<p>— А хто ти є та куди їдеш?</p>
	<p>— Я, — каже, — Степан, їду шукати моїх побратимів.</p>
	<p>Зрадів той чоловік, кинувся до нього:</p>
	<p>— Та я ж і є твій побратим, що колись торбинку-самобранку найшов і від пана втік!</p>
	<p>— Отож я й привіз тобі твою торбинку-самобранку! — каже Степан.</p>
	<p>Тут побратим бере його за руку, веде до хати, садить до столу, подають йому їсти й пити. Дістає він торбинку-самобранку та й дає йому.</p>
	<p>— Ні,— побратим каже,— не візьму я в тебе торбинку, нехай вона твоя буде. Мені ж отой твій мідний гріш щастя приніс, я тепер забагатів і живу в повному достатку.</p>
	<p>Погостював Степан в свого побратима, а тоді попрощався з ним і далі поїхав, тих двох шукати.</p>
	<p>Чи довго, чи коротко, а приїздить він до ще багатшого двору. Виходить господар, а то другий побратим, що колись торбинку-роботянку знайшов та від пана втік. Ну, й цей Степана з пошаною зустрів, а від торбинки відмовився:</p>
	<p>— Я,— каже,— з твого мідного гроша тоді забагатів і живу тепер у повному достатку. Нехай торбинка твоя буде.</p>
	<p>Погостював Степан і в цього, поїхав третього шукати. Їздив, їздив по світу та й приїхав до багатого двору, ще багатшого за ті двори. Вийшов назустріч господар, а то третій побратим. Прийняв і він Степана з пошаною, а від чобіт відмовився.</p>
	<p>— В мене,— каже,— від твого мідного гроша достаток пішов, то мені тепер ті чоботи непотрібні. Нащо мені поверх води ходити? А тобі вони, може, в пригоді стануть.</p>
	<p>Попрощався чоловік із цим побратимом та й поїхав собі далі по світу мандрувати, щастя-долі шукати. Їздить та й їздить, поки втомиться, а тоді спиниться десь при дорозі і торбинку-роботянку дістає:</p>
	<p>— Торбиночко-роботяночко, став мені шатро!</p>
	<p>Виходять тут з торбинки слуги, вмить шатро поставлять, а самі знов у торбинку сховаються. Степан тоді торбинку-самобранку розшморгує:</p>
	<p>— Торбиночко-самобраночко, дай мені їсти й пити!</p>
	<p>Враз де не візьметься стіл, на столі наїдки, напитки різні. Їж, пий, скільки схочеш. А тоді тільки скаже:</p>
	<p>— Торбочко, уберись!</p>
	<p>Все й прибереться знову в торбу, як і не було.</p>
	<p>Отак мандрував собі Степан та, мандруючи, й приїхав у чужу землю. І почув тут від людей, що є в цій землі король, а в короля проти палацу стоїть столітній дуб, а під тим дубом лежить скарб незліченний. І оголосив король, що хто того дуба зрубає, коріння викорчує і скарб дістане, то він тому півкоролівства відпише і дочку свою заміж оддасть. Та тільки хто не брався, ніхто не може того дуба зрубати. Почув про те наш Степан й каже:</p>
	<p>— Я зрубаю!</p>
	<p>Поїхав він до королівського палацу та й каже, що приїхав дуба рубати. Вийшов до нього король.</p>
	<p>— Хто такий? — питає.</p>
	<p>— Я,— каже,—простий чоловік, да можу тобі скарб з-під дуба дістати.</p>
	<p>— Ну,— король каже,— як дуба зрубаєш і скарб дістанеш, то я тобі півкоролівства відпишу і дочку мою за тебе віддам. Та як не зробиш за ніч — твоя голова з пліч!</p>
	<p>От настала ніч, Степан пішов до того дуба, розв’язав торбинку-роботянку:</p>
	<p>— Торбиночко-роботяночко, зрубай дуба, коріння повикорчовуй, скарб дістань!</p>
	<p>Тут вийшли з торбинки слуги, взялися до роботи. А Степан ліг собі і спочиває. Ще й півночі не пройшло, а вже дуб зрубаний, коріння викорчуване і скарб витягнений. А слуги знов у торбинці поховалися. Королю не спиться, не терпиться. Встав удосвіта, вийшов на ґанок та й очам не повірив. Де стояв дуб, там яма глибока, а біля неї скрині величезні зі скарбами стоять.</p>
	<p>Прокидається Степан, підходить до ґанку.</p>
	<p>— Ось,— каже,— давно вже все зроблено!</p>
	<p>— Справді, зроблено,— каже король.— Бери тепер за себе мою дочку!</p>
	<p>А королівна вередує, не хоче:</p>
	<p>— Чого це я маю за простого мужика, холопа йти?</p>
	<p>— Нічого не вдієш,— каже король,— треба йти.</p>
	<p>Взялися тут весілля гуляти. Вже й відгуляли. Відписує король Степану півкоролівства. А той і каже:</p>
	<p>— Що мені півкоролівства?! У вас королівство мале, відпишіть мені все, а половини я не хочу!</p>
	<p>— Не хочеш, то твоя воля, — каже король, — а тільки другої половини я не дам!</p>
	<p>Вивів тоді Степан з конюшні коня Гівера, посадив жінку на нього, сам скочив та й каже:</p>
	<p>— Бувайте здорові. Коли не хочете відписувати усього королівства, так я поїду з жінкою в іншу землю.</p>
	<p>— Як тебе нести? — питає кінь Гівер.</p>
	<p>— Неси поверх дерева!</p>
	<p>Поніс кінь Гівер, тільки курява звилася. Несе день, несе другий, заніс аж до Чорного моря. Помчав понад Чорним морем, вже й землі ніде навколо не видно, скрізь тільки хвилі ходять. Коли ось камінь серед моря. Спустилися вони на той камінь відпочити. Степан здіймає з плеча торбу-самобранку.</p>
	<p>— Торбочко-самобраночко, дай нам їсти й пити!</p>
	<p>Тут стіл враз де не взявся: наїдки, напитки на столі, що королівна й в свого батька таких не бачила. Напилися, наїлися.</p>
	<p>— Торбочко-самобраночко, уберись!</p>
	<p>Все й прибралося вмить, не стало нічого. Полягали вони тоді на камені спати. Він заснув міцно, а вона тишком-нишком встала, торбинки обидві захопила та до коня Гівера. Тільки ногу в стремено поставила, а кінь одразу й питає:</p>
	<p>— Куди тебе нести?</p>
	<p>— Неси,— каже,— до мого батька!</p>
	<p>І поніс її кінь, тільки й бачили! Виспався Степан, прокинувся, коли дивиться, нема ні коня, ні жінки, ні торбинки-самобранки, ані роботянки. Тільки чоботи лежать.</p>
	<p>— Е,— каже він,— як чоботи тут, то ще не все пропало!</p>
	<p>Узув чоботи та й пішов поверх води. Ішов, ішов аж дві доби, перейшов через море. Іде далі суходолом. Схотілося йому їсти. Бачить, стоїть кущ вишневий із ягодами. Він ягідку вирвав, кинув у рот і враз виріс у нього на голові величезний ріг. Вирвав другу ягідку, кинув у рот і виріс другий ріг.</p>
	<p>— Гай-гай,— каже він,— як же мені з такими рогами жити?!</p>
	<p>Коли дивиться, стоїть другий кущ, і на цьому теж ягід рясно.</p>
	<p>— А що, — каже, — може, й ці покуштувати? Вже ж гірше не буде.</p>
	<p>Вирвав з того куща ягідку, з’їв і спав один ріг. Вирвав другу, з’їв і другий ріг спав. Нарвав він тоді ягід із того й з того куща та й пішов у те королівство, де була його жінка. Як став підходити, сяк-так перебрався, щоб не впізнали, й пішов до королівського ґанку. Гукає:</p>
	<p>— Кому ягоди!</p>
	<p>Королівна почула, посилає служницю:</p>
	<p>— Піди,— каже,— подивись, що воно за ягоди. У нас ще цвітуть, а десь, видно, вже поспіли.</p>
	<p>Служниця вийшла, питає:</p>
	<p>— Чи добрі ягоди та чи дорогі?</p>
	<p>— Дорогі, та добрі.</p>
	<p>— Почому?</p>
	<p>— По карбованцю ягідка!</p>
	<p>Служниця пішла, розповіла королівні. Королівна дала їй карбованців півсотні.</p>
	<p>— На,— каже,— купи мені тих ягід.</p>
	<p>Степан гроші взяв, ягоди віддав, а сам геть подався. От бере королівна ягідку й кидав у рот та відразу й другу, теж в рот. І раптом виросли в неї на голові два величезні роги. Кинулася королівна до дзеркала, глянула та як закричить з переляку! Збіглися слуги, прибіг король, жахнувся.</p>
	<p>— Що це таке? Що ти їла?</p>
	<p>А вона плаче й про ягоди розповідає.</p>
	<p>— Не може того бути, — каже король, — щоб від ягід таке сталося. Ану, де ті ягоди?</p>
	<p>Взяв та й вкинув і собі в рот ягоди. Тут зразу й в нього роги виросли! Злякався король, розгнівався, наказав швидше бігти та схопити того чоловіка, що ягоди продавав. Побігли солдати, шукали, шукали, нікого не знайшли. Що ж тепер робити? Як королю й королівні з такими рогами жити?!</p>
	<p>Скликає король лікарів та знахарів, щоб оті роги зігнати. Поз’їжджалися лікарі та знахарі з усього королівства. Подивились-подивились, нічого не зроблять, не спадають роги. Посилає король гінців по чужих землях, оголошує: хто зможе роги зігнати, тому усе своє королівство відпише, аби тільки йому з дочкою такої бридоти позбутися. Поприїздили лікарі із чужих земель, як не мудрували, чим там не мазали — нічого не вдіють...</p>
	<p>Королівна плаче-розливається, король лютує, а народ глузує та буриться:</p>
	<p>— Нащо нам король із рогами? Не хочемо такого короля!</p>
	<p>От приходить Степан до короля.</p>
	<p>— Добридень,— каже,— тестенько, може, я вам допоможу?</p>
	<p>— Ой, зятенько, допоможи! — каже король.— Відпишу тобі все королівство, аби такого лиха позбутися!</p>
	<p>— Гаразд! — каже він і дає йому дві ягідки з того другого куща.</p>
	<p>Тільки проковтнув їх король — вмить роги спали. А королівна плаче, благає:</p>
	<p>— Чоловіче мій любий, дай же й мені!</p>
	<p>— Ні,— він каже,— тобі не дам. Де ти мого коня Гівера діла?</p>
	<p>— Живий твій кінь, у стайні стоїть. Пожалій мене, дай ягідку!</p>
	<p>— А торбинки мої де?</p>
	<p>— Цілі твої торбинки, віддам їх тобі. Порятуй мене!</p>
	<p>— А не будеш більше мене кидати?</p>
	<p>— Не буду до віку вічного!</p>
	<p>Тут бере він ягідку і кидає їй у рот — враз один ріг спав. Вкинув другу — другий ріг спав. І стала королівна така, як і була.</p>
	<p>— Ну, дивись, щоб ти знала, як чоловіка шанувати!</p>
	<p>Почали вони тут радіти, мед-вино пити. Відписав король зятеві усе</p>
	<p>1Інші варіанти цієї казки записані на Буковині і на Бойківщині. Герой казки зветься козак Мамарига. Саме такий заговолок є в тих казках. М. Зінчук.</p>
	<p>королівство, і живуть в тому королівстві всі багаті та щасливі: нічого не</p>
	<p>роблять і нічого не готують. Все за них торбинки роблять.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>231 (8130). Як Степанові ціле царство дісталось. СУС 566. Записано 2010 року. Смілянець Олександра Миронівна (1923). Кіровоградська область, Добровеличківський район, Вороб’ївка</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Кіровоградщини/">Фольклор Кіровоградщини</a></li>
	</ul>
</footer>
<!--#include virtual="/-/inc/general__page_end.inc" -->
