<!--#include virtual="/-/inc/general__page_start.inc" -->
<title>Про цигана і лева ☼ Українська народна казка ☼ Народна творчість</title>
<meta name="Description" content="Українська народна казка Про Тварин (звірів) «Про цигана і лева» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Про цигана і лева.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Про цигана і лева <br><span class="article__headerDescription">Українська народна казка про тварин</span></h1>
	<p>Був собі циган, та нічого було у нього їсти. От циганка пішла, нациганила дечого та й наварила вареників. Вийшов циган надвір з тими варениками і ліг їх їсти на сонці та й покапався сметаною. Прилетіло до нього сімдесят мух ще й комар. Як замахнеться на них циган, так усіх і побив. Пішов тоді до царя та й каже:</p>
	<p>— Я могущий богатир: сімдесят війська вибив, ще й царя Давида.</p>
	<p>Цар написав квиток та й пришив йому коло грудей та й каже:</p>
	<p>— Піди у ліс. Там стоїть хатка, і у ній дванадцять розбійників: одинадцять так так ходять, а дванадцятий кривий, сидить за столом і пише.</p>
	<p>Пішов циган у ліс, ввійшов у ту хату. Той, що пише, зараз побачив у нього записку, а ті одинадцять не бачили та й кажуть:</p>
	<p>— Чого ця харя циганська прийшла? А кривий їм: «Циссе!»</p>
	<p>А циган почув та й каже:</p>
	<p>— Ще почали шепотіться! В’яжіть сами себе: тут вам смерть. Пов’язали вони сами себе, а він уже зв’язав кривого, положив у кургон і повіз до царя. От розбійники й кажуть:</p>
	<p>— Покажи нам царя Давида! А циган і каже:</p>
	<p>— Накупіть мені багато сала, тоді я вам покажу.</p>
	<p>Накупили вони та й почали шкварити; собаки поназбігались та й поїли те сало.</p>
	<p>— Оце той цар Давид.</p>
	<p>Тут увійшов цар, взявся у боки, а циган і каже:</p>
	<p>— Ось він, беріть його!</p>
	<p>Взяли царя Давида та й повезли до другого царя. От циган і каже сам до себе: «Піду лісом проходюсь; тоді піду до царя». Пішов. Іде та й іде. Коли це назустріч лев:</p>
	<p>— Здоров, цигане!</p>
	<p>— Здоров, леве! От ти лев, а я перелев; ти будеш мені рідний брат. Ходім до моєї матері.</p>
	<p>Пішли. Ідуть собі. Стоїть висока осика. Лев і каже:</p>
	<p>— Хто сю осику перескоче, той буде старший брат.</p>
	<p>Почали скакати. Лев як нахилив, так і перескочив. А циган як нахилив, та тільки-що хотів перескочити, а осика й піднялась. Циган упав та й каже:</p>
	<p>— Оттак!</p>
	<p>Ще й гекнув. Лев і каже:</p>
	<p>— Підемо до моєї матері. Ідуть та й ідуть.</p>
	<p>— Куди ти мене ведеш? — пита циган. — Я вже їсти хочу. От лев убив цілого вола та й каже:</p>
	<p>— Іди із шкурою по воду.</p>
	<p>Пішов циган, та що набере води, то вона й витече. От циган зачепив цілий колодязь та й везе із собою. А лев прийшов до нього та й каже:</p>
	<p>— Що ти, цигане-брате, робиш? У мене мати стара, ні з чого буде їй води напитися.</p>
	<p>Узяв лев, набрав води в шкуру та й поніс.</p>
	<p>— Ну, іди ж, цигане-брате, по дрова.</p>
	<p>Пішов циган по дрова та й каже сам собі: «Наламаю маленьких». Та взяв, зачепив цілий ліс та й тягне. Дожидався, дожидався його лев, а його усе нема. Пішов йому сам назустріч, зустрів його та й каже:</p>
	<p>— Що ти, цигане-брате, робиш?</p>
	<p>А циган йому:</p>
	<p>— Як я тобі трохи понесу, то ти вп’ять мене пошлеш. Так я тобі везу цілий ліс. Хоч ти увесь ліс запали, то мені малий клопіт.</p>
	<p>— Не треба, цигане-брате, у мене сестра й мати, нічим буде їм топити.</p>
	<p>Взяв лев той ліс, нахилив його та й поніс. Двадцять чоловік не підняло б його, а він сам підняв. Викопали кабиці, нашкварили м’яса з того вола, що лев убив, і почали їсти. От циган усе маленький кусочок із’їсть, а більшенький положе. З’їв цілого вола та й каже:</p>
	<p>— З’їв цілого вола та ще й не наївся. Лев і каже:</p>
	<p>— Ходімо ж до моєї матері!</p>
	<p>Пішли до його матері, наварили вареників, що й двадцять чоловік не з’їсть. А циган двоє з’їсть, а двоє в матню вкине. Виїв усе та й каже:</p>
	<p>— Ще і не наївся.</p>
	<p>От мати левова і каже:</p>
	<p>— Ну, привів прожору, що він нас усіх об’їсть. Лев і каже:</p>
	<p>— Ну, ходімо, цигане-брате, до моря камінь давити. Хто дужче у землю вдавить, той буде старший брат.</p>
	<p>Як придавив лев — до половини в землю вгнав. А циган каже:</p>
	<p>— Хіба так давлять?</p>
	<p>Та як давоне свої вареники, то аж сироватка потекла. От лев і каже матері своїй:</p>
	<p>— Він дужчий за мене. У нас є такі ступи, що як положемо його туди спати і як він засне, то ми їх пустимо, то вони його і поб’ють.</p>
	<p>А циган це та й почув, та взяв колоду, накрив її сіряком та й положив у ступу, а сам ліг спати під полом. От лев і каже:</p>
	<p>— Він уже заснув; пустимо ступи.</p>
	<p>Та як пустили ступи, а вони торох-торох об колоду. Лев із матір’ю думали, що то вони цигана б’ють. От левова мати й каже:</p>
	<p>— На тобі мішок грошей, тільки іди.</p>
	<p>Дали йому мішок грошей, і лев несе на плечах аж додому. От лев з грішми перебрів через море, а циган без грошей та посередині моря і застряв. Лев і пита його:</p>
	<p>— Що то ти, цигане-брате, робиш?</p>
	<p>— Та то я побачив золоту рибку.</p>
	<p>Лев узяв цигана і вивіз. Везе він його, коли дивиться — голі циганчата біжать.</p>
	<p>— Дивись, чортенята біжать! Він як кине цигана, а цей:</p>
	<p>— Беріть, діти, молотки, женіться за ним.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p>Про цигана і лева. Н. П. Андреев, Указатель сказочных сюжетов по системе Аарне. Издание государственного Русского географического общества, Л., 1929. — 1049/А. Зап. Г. Залюбовский у Катеринославській губ. Час запису не зазначений. Труды этнографическо-статистической экспедиции в Западно-Русский край. Материалы и исследования, собранные д. чл. П. П. Чубинским, т. I, СПб., 1872; т. II, 1878., II, стор. 120—122.</p>
			<p><a href="/Український фольклор Книги/Іван Березовський ☼ Казки про тварин/">Казки про тварин</a> (Українська народна творчість) — Київ: Наукова думка. — 1976 — 575 с.</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
</footer>
<!--#include virtual="/-/inc/general__page_end.inc" -->
