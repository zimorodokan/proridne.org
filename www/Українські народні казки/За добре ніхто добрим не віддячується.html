<!--#include virtual="/-/inc/general__page_start.inc" -->
<title>За добре ніхто добрим не віддячується ☼ Українська народна казка ☼ Народна творчість</title>
<meta name="Description" content="Українська народна казка Гуцульщини «За добре ніхто добрим не віддячується» ☼ Український фольклор, усна народна творчість України">
<link rel="canonical" href="https://proridne.org/Українські народні казки/За добре ніхто добрим не віддячується.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">За добре ніхто добрим не віддячується <br><span class="article__headerDescription">Українська народна казка Гуцульщини</span></h1>
	<p>Був біден чоловік і молотив на другім селі. Ішов дорогою через ліс і мав з собою ціп і мішок. Вибігає на дорогу вовк і каже йому:</p>
	<p>— Діду, сховай десь мене, бо мене хотять стрільці вбити. А дідо каже:</p>
	<p>— Та й що я з тобою, вовчику, зроблю? Хіба лізь у міх, а я сяду на тебе з ціпом і буду відпочивать. І скажу їм, що я вовка не видів.</p>
	<p>І так він зробив. Вовк заліз у міх, дідо сів на міх верх вовка. Стрільці прибігають і говорять до него:</p>
	<p>— Діду, ти не видів, аби сюди вовк біг? А дідо каже:</p>
	<p>— Я не видів. Я йду молотити, та сів собі та й відпочиваю.</p>
	<p>І ті стрільці побігли собі далі лісом. Гадають, що здогонять вовка. А дідо каже:</p>
	<p>— Вовку, вже стрільці побігли далі. Вже й не чути, де вони. А вовк вилізає з дідового міха і до діда говорить:</p>
	<p>— Тепер я тебе з’їм. Дідо говорить до него:</p>
	<p>— Яка ж тут, вовчику, справедливість? Я тебе оборонив від смерти, а ти хочеш мене заїсти. Ти мені не віддячуєшся добрим, але злим. Таке неможливе. Ходім, най нас хтось розсудить.</p>
	<p>— Ходім.</p>
	<p>Ідуть вони далі дорогою і стрічають двох людей, що йдуть у ліс з сокирами й пилою. Тоти люди стали, подивилися та й не знають, чи то пес такий з дідом, а чи вовк. А дідо говорить до тих людей:</p>
	<p>— Розсудіть нас ви, два люди. Я цего вовка вборонив від смерти, а він мене хоче заїдати.</p>
	<p>А ті двоє сказали:</p>
	<p>— Тепер такий час. За добре ніхто добрим не віддячується, хіба злим.</p>
	<p>Вони обійшли собі другою стороною та й пішли далі в ліс, бо вони спішаться дрова рубати, ті двоє людей. А вовк тримається цего діда та й каже:</p>
	<p>— Видиш, правильно люди кажуть. Я тебе таки маю зажирати. Дідо сплакав та й каже:</p>
	<p>— Вовчику, най ще хтось нас розсудить. Тоді мене зажереш, як третя людина скаже так, як ті двоє сказали.</p>
	<p>Вовк каже:</p>
	<p>— Ну, ходім далі. Ще третю людину найдемо, аби нас розсудила. Ідуть вони обидва далі, вовк та й дідо, і здибають на дорозі лисичку.</p>
	<p>Дідо говорить:</p>
	<p>— Лисичко-сестричко, розсуди нас.</p>
	<p>Лисичка вздріла діда та й вовка та й ся спудила. Та й говорить:</p>
	<p>— Вовчику-братику, ми вбоє лісові. Послухай мене, — каже, — я вас розсуджу. Але я не виділа, як тебе дідо вборонив від смерти. Як я можу розсудити, як я не виділа того?</p>
	<p>Тоді дідо бере та й розказує лисичці, як вовк тікав, як стрільці хотіли його вбити, а вовк просився в діда, щоб оборонив його від смерти.</p>
	<p>— Ну та й що ти зробив з вовком? — питає лисичка.</p>
	<p>— Я вовка заховав у мішок, і так я його вборонив від смерті. А лисичка каже:</p>
	<p>— Але я це не виділа. Як я можу вас розсудити? Вовчику-братику, ану залізь у мішок, як перше залазив. Щоб я виділа, як це було. Тоді я вас розсуджу.</p>
	<p>І вовк заліз у мішок, аби лисичка виділа, як він заховався. Дідо сідає на мішок поверх вовка. А лисичка каже:</p>
	<p>— Діду, відки ти ся взяв у лісі з ціпом? Каже дідо:</p>
	<p>— Я молотив на другім селі, ішов через ліс, і така мене тут біда стрінула.</p>
	<p>А вона тоді говорить:</p>
	<p>— Ану зав’яжи мішок.</p>
	<p>Дідо зав’язав мішок, а лисичка бере та й говорить до него:</p>
	<p>— Тепер молоти мішок, так, як ти молотив жито на тім селі. Дідо зрозумів, що лисичка йому радить. І так б’є вовка ціпом, аби його вже вбив. А лисичка каже:</p>
	<p>— Бий і обертай, як там снопи обертав.</p>
	<p>Дідо б’є, дідо парить вовка по голові. А лисичка говорить:</p>
	<p>— Послухай, чи він ще живий. Як неживий, то витряси його вбитого з мішка.</p>
	<p>Дідо витряс вбитого вовка з міха, а лисичка й говорить до него:</p>
	<p>— Діду, я тебе вирятувала з біди. Чим ти мене тепер нагородиш? А дідо каже:</p>
	<p>— Чим я тебе маю нагородити? Може, ти голодна, може, щось з’їсти хотіла би доброго?</p>
	<p>А вона дідови говорить:</p>
	<p>— Дай мені дві невеликі курочки, як маєш. Бо я, — каже, — голодна.</p>
	<p>— Дам, — говорить дід.- Ходи зо мною на край села, і я тобі дам дві курочки. За то, що ти файно нас розсудила.</p>
	<p>Іде дід додому. І лисичка з ним іде. Дідо жив близько коло лісу. Лисичка підійшла з ним близько до його хати. Дідо ввійшов до хати і розказує своїй бабі, яку пригоду мав на дорозі. І каже свої бабі, що пообіцяв лисичці дві курочки дати. А баба каже:</p>
	<p>— Не давай дві курочки. Давай два песики, що маленькі вродилися. Дідо сплакав та й каже:</p>
	<p>— За добре ніхто не хоче добрим відплачувати, хіба злим. Що їй з песиків?</p>
	<p>Та й з гіркою бідою взяв дідо два песики в мішок і поніс лисичці. А лисичка виглядала, коли він винесе ті курочки. Взяла вона ті «курочки» в мішку, кинула на плечі і несе в ліс. Сильно вмучилася і думає: «Одну курочку з’їм, та й буде легше нести далі».</p>
	<p>Витрясає відти «курочку», а то не курочка, а песик. Вона другу витрясає, а то знов песик. А песики за нею, ловити її й кусати. Заледво вона втекла від них, від тих песиків. Та й каже:</p>
	<p>— Добра пословиця давня: за добре ніхто добрим не відплачує, хіба злим.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Баня-Березів, Косівського району, Івано-Франківської області 10 січня 1987 року Томащук Михайло Васильович (1910 року народження)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Гуцульщини/">Фольклор Гуцульщини</a></li>
	</ul>
</footer>
<!--#include virtual="/-/inc/general__page_end.inc" -->
