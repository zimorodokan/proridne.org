<!--#include virtual="/-/inc/general__page_start.inc" -->
<title>Про хитру лисицю і сірого вовка ☼ Українська народна казка ☼ Народна творчість</title>
<meta name="Description" content="Українська народна казка Полтавщини «Про хитру лисицю і сірого вовка» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Про хитру лисицю і сірого вовка.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Про хитру лисицю і сірого вовка <br><span class="article__headerDescription">Українська народна казка Полтавщини</span></h1>
	<p>Була люта зима. Їхали чумаки кіньми і саньми із Криму та й везли рибу. А в лісі жила дуже хитра лисиця. Лягла вона посеред дороги, хвіст одкинула, лапи простягла, очі закрила і лежить, ніби здохла. Тут побачили чумаки і кажуть:</p>
	<p>— Заберемо її, буде гарний комір до шуби. Кладіть її на задні сани, щоб не воняла.</p>
	<p>Положили і їдуть. А вона тим часом почала витягувати по рибинці і кидать на дорогу. Як чималенько накидала, тоді і сама скотилася із саней, позбирала у пелену рибку та й сіла під кущем їсти. Аж гульк, іде вовк голодний та й попросив у неї рибки. А лисиця й каже:</p>
	<p>— Треба хвостик замочить, тоді рибки наловить.</p>
	<p>Вовчик каже:</p>
	<p>— Дай хвостик посмоктати і навчи ловить рибку.</p>
	<p>Повела лисиця його на ставок до ополонки і сказала, щоб устромив хвоста в ополонку й казав: «Ловись, рибко, велика і мала» та й не витягав хвоста, аж поки не стане дуже важкий. А вовк подумав, щоб ловилась лише риба велика та й каже:</p>
	<p>— Ловись, рибко, сама велика.</p>
	<p>Сидів, сидів та й змерз. Почав витягать хвоста, аж він умерз у воду. А лисиця тим часом побігла у село. Бігає попід дворами, і кричить:</p>
	<p>— Люди, миряни, ідіть вовка бить на ставок!</p>
	<p>Люди почули і біжать хто з вилами, хто із кілком, хто із сокирою. А одна жінка діжу місила, руки у тісті, та й так побігла, а хату забула закрить. Лисиця тим часом забігла у хату, намазала собі лоба тістом і пішла до лісу. Лягла на сонці під кущем і лежить.</p>
	<p>Тим часом люди збіглися на ставок і почали бить вовка, аж поки той не вирвався, а хвоста одірвав. Ледве доплентався до лісу і каже лисиці:</p>
	<p>— Нащо ж ти мене покинула, а мене так побили, що і хвоста одбили.</p>
	<p>А вона бреше:</p>
	<p>— Мене так побили, що і мозок видно, не можу ніяк іти.</p>
	<p>Вовкові стало жаль лисичку, от він і каже:</p>
	<p>— Давай я тебе піднесу.</p>
	<p>Видряпалась лисиця на вовка, а той ледве човгає. Важко йому бідному, а та хитра сидить зверху і каже:</p>
	<p>— Битий небитого везе.</p>
	<p>Вовк питає:</p>
	<p>— Що ти кажеш, лисичко-сестричко?</p>
	<p>Вона йому й каже:</p>
	<p>— Та я бідкаюся, що битий битого везе.</p>
	<p>А вовк:</p>
	<p>— Так-так, лисичко-сестричко! Правду кажеш!</p>
	<p>От вовк її віз, поки не впав та й здох. А лисиця устала та й побігла, раденька, що не дурненька.</p>
	<p>Розказала вам казку, як ліз вовк через перелазку, а його так били, що й хвоста відбили.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>25 (4624). Про хитру лисицю і сірого вовка. СУС 1+2+3+4. Записала Давидова Віта (10 клас) 2008 року. Денисенко Олександра (1938). Полтавська область, Лохвицький район, Луценки</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Полтавщини/">Фольклор Полтавщини</a></li>
	</ul>
</footer>
<!--#include virtual="/-/inc/general__page_end.inc" -->
