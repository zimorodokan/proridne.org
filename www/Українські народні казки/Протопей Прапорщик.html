<!--#include virtual="/-/inc/general__page_start.inc" -->
<title>Протопей Прапорщик ☼ Українська народна казка ☼ Народна творчість</title>
<meta name="Description" content="Українська народна казка Чернігівщини «Протопей Прапорщик» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Протопей Прапорщик.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Протопей Прапорщик <br><span class="article__headerDescription">Українська народна казка Чернігівщини</span></h1>
	<p>Жив в одному царстві, в одному государстві цар, і в його була гарна дочка Маркірсія, а в другому царстві жив Колдун. І йому сподобалась царівна, він рішив її вкрасти. Так і зробив. Цар сказав, що хто верне йому дочку, тому дасть півцарства свого і дочку оддасть.</p>
	<p>От один юнак пообіцяв вернуть Маркірсію, а цар назвав його Протопеєм Прапорщиком і дав йому свій перстень. Сказав:</p>
	<p>— Оддаси царівні.</p>
	<p>Він зробив з своїм військом корабля і поплив до колдуна по морю. Залишив корабля на своїй території, а сам пішов до колдуна да влаштувавсь до нього на роботу. Колдун Протопею Прапорщику й каже:</p>
	<p>— Можеш куди хочеш, туди й ходить, що хочеш, те й робить, тільки отой хлівець не одкривай.</p>
	<p>Хлопець уже увійшов у довір’я до колдуна.</p>
	<p>Один раз колдун каже:</p>
	<p>— Я поїду у справах, буду завтра, а ти дивись за порядком.</p>
	<p>Коли він поїхав, хлопець одкрив той хлівець, а у ньому і гуде, і реве, і кричить, Протопай хотів уже й закривати хлівець, а двері не закриваються, хоч як би не хотів їх закрити.</p>
	<p>А Колдун уже приїхав і каже:</p>
	<p>— Я ж тобі казав не одкривати цей хлівець.</p>
	<p>Хлопець попросив пробачення і так оставсь на роботі.</p>
	<p>На другий день Колдун каже:</p>
	<p>— Я поїду далеко, не скоро приїду.</p>
	<p>А у Протопея Прапорщика був ключ од кімнати, в якій була Маркірсія. Він пішов до неї, оддав перстень і каже:</p>
	<p>— Я тебе якось заберу одсюда.</p>
	<p>Вона клала на ніч перстень на вікно. Коли стража заснула, Протопей забрав царівну і тихо вони пошли до корабля. Там їх ждали заступник Протопея Прапорщика із військом. Коли вони пришли, Маркірсія каже :</p>
	<p>— Я забула перстень на вікні.</p>
	<p>Протопей Прапорщик наказав підождати, поки він сходить по перстень. Ну заступник каже:</p>
	<p>— Пливемо додому, скажемо, що Протопей Прапорщик умер.</p>
	<p>Коли хлопець вернувся, корабля не було. А колдун стояв перед ним, да почав виганять хлопця, давши йому ржаву шаблю і ржаву трохи надламану копійку. І каже:</p>
	<p>— Махни три рази шаблею, і все буде перед тобою саме рубатися, а копійку підкинь і злови, то й буде тобі їжа. Попереджаю, що коли ти прийдеш додому, будуть гуляти свадьбу. Ти спокійно сядь і сиди. Коли цар третій раз скаже: „Вип’ємо за погиблого Протопея Прапорщика», візьми да й одягни той перстень.</p>
	<p>Прийшов, справді гуляли свадьбу. Він сів, його ніхто не пізнав, бо був оброслий. Цар сказав третій раз:</p>
	<p>— Вип’ємо за погиблого Протопея Прапорщика.</p>
	<p>Він одягнув перстень. А той перстень як засіяв! Усі дуже здивувалися. І віддав цар дочку за Протопея Прапорщика. Так і свадьбу догуляли.</p>
	<p>Одного разу до царя приїхав друг і йому сподобалась царівна. Він запропонував Маркірсії покинути Протопея і жити із ним. Ну, вона не погодилась. Друг царя направив на Протопея своє військо, та той своєю чудо-шаблею порубав усіх.</p>
	<p>Потім друг царя каже Маркірсії:</p>
	<p>— Дізнайся, що то за шабля.</p>
	<p>Царівна і попитала. Чоловік розказав їй усе, що береже її під подушкою, щоб ніхто не вкрав. Вона її вночі і забрала. Почала Маркірсія жити з другом царя.</p>
	<p>А Протопею Прапорщику приснився сон, що шабля поламалась і її викинули, а на місці шаблі було озеро, і на йому плавав один красивий лебідь. І коли накажуть його порубати, лебідь пір’я розпустить по світу, одна перина впаде коло нього, а він має її закопати.</p>
	<p>Справді, було озеро і плавав лебідь. Коли його рубали і пір’я розпускали, одна перинка впала коло його. Прапорщик її закопав, а на місті перинки виросла красива яблуня. Її наказали зрубати і спалить, бо догадались, що то за яблуня. Яблуня шепнула Протопею:</p>
	<p>— Коли мене рубатимуть і палитимуть, одна трісочка впаде коло твоїх ніг, ти її поклади десь у бур’янах.</p>
	<p>Таке і сталось. Протопей поклав трісочку у бур’янах і побачив, як з неї утворивсь гарний кінь. Ну, його теж наказали зарубати. Кінь підбіг до хлопця і каже:</p>
	<p>— Коли мене рубатимуть, до тебе одскакне мій зуб. Ти його візьми і поклади десь у себе вдома.</p>
	<p>Він так і зробив, а з того зуба вилізла струнка, висока та гарна дівчина. Протопей Прапорщик одружився з цією дівчиною, і стали вони дуже багатими. А Маркірсія з другом царя стали бідними і дуже швидко померли.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>124 (4234). Протопей Прапорщик. СУС 301D*. Записано 2008 року. Риженко Ольга Мойсіївна (1929). Чернігівська область, Козелецький район, Чемер</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Чернігівщини/">Фольклор Чернігівщини</a></li>
	</ul>
</footer>
<!--#include virtual="/-/inc/general__page_end.inc" -->
