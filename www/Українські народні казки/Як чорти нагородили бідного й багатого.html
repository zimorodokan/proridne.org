<!--#include virtual="/-/inc/general__page_start.inc" -->
<title>Як чорти нагородили бідного й багатого ☼ Українська народна казка ☼ Народна творчість</title>
<meta name="Description" content="Українська народна казка Гуцульщини «Як чорти нагородили бідного й багатого» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Як чорти нагородили бідного й багатого.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Як чорти нагородили бідного й багатого <br><span class="article__headerDescription">Українська народна казка Гуцульщини</span></h1>
	<p>Були два брати, один багач, а другий бідний. В бідного було багато дітей. Не було в що вбратися, як у багача, і з’їсти не було, як у багатого брата. І приходить Святий Вечір. Бідного жінка зрихтувала вечерю і каже до свого чоловіка:</p>
	<p>— Бери, чоловіче, цю вечерю і йди до брата. Може, за цю вечерю брат дасть якогось скорому, якогось шкварка. Щоб діти мали на Різдво щось із’їсти.</p>
	<p>Чоловік взяв вечерю і пішов до брата. Приходить, як звикле.</p>
	<p>— Приймай, брате, від мене вечерю. А брат каже:</p>
	<p>— При чім мені твоя вечеря? Іди з цею вечерею до глібка&nbsp;<sup>*</sup>.</p>
	<p>Що він буде казати? Вийшов на подвір’я, дивиться. Стоїть білий кінь. І говорить до него:</p>
	<p>— Сідай на мене.</p>
	<p>Він сів на коня, і кінь полетів.</p>
	<p>Прилітає той кінь з чоловіком до якоїсь хати і назадь хати зупиняється. І говорить до чоловіка:</p>
	<p>— Прийдеш до хати, щоб ти не брав за цю вечерю ні грошей і нічого, що вони тобі будуть давати. Лиш би ти просив тих шкварків, що будуть смажитись в котлі.</p>
	<p>Чоловік приходить до хати, а там повно чортів. І мішають лопатами у котлі шкварки. Увиділи чорти його вечерю і пустилися до неї.</p>
	<p>— Що ти, чоловіче, за цю вечерю хочеш? Ми ще ніколи такого не їли й не виділи. Ми даємо тобі грошей.</p>
	<p>А він каже:</p>
	<p>— Ні. Я не хочу нічого, лиш мені дайте шкварків, що ви тут смажите.</p>
	<p>Вони не хотіли давати, не хотіли. А потому кажуть:</p>
	<p>— А в що ти їх во́зьмеш?</p>
	<p>Ну нема в що взяти! Він закотив полу в кожусі, і чорти дали йому дві кохлі&nbsp;<sup>*</sup> шкварків. І він вийшов. Той самий кінь чекав його на дорозі. Він знов сідає на того коня, і кінь приносить його до його хати. Заходить він та й не несе шкварки до хати, але до комори, щоб діти не почули про шкварки. А діти все одно почули і зачали плакати.</p>
	<p>— Дайте шкварків! Жінка каже до чоловіка:</p>
	<p>— Іди внеси їм тих шкварків. Нехай їдять. То вже й так пора до церкви йти.</p>
	<p>Чоловік виходить до комори — не може отворити двері. Каже до жінки:</p>
	<p>— Жінко, ходи поможи, бо я не годен відкрити двері до комори. Жінка виходить, якось вони ті двері відкрили, а в коморі такого всякого добра, що скілько вони жиють, вони такого багатства не виділи. На дітей усіх вбрання, на чоловіка й жінку вбрання, і їди всякої, що лиш хто хоче їсти. Каже чоловік до жінки й дітей:</p>
	<p>— Раз нам такий маєток придбався, всі збираємося і йдемо до церкви.</p>
	<p>Приходять вони до церкви, всі файно вбрані, а брат їх як увидів, то аж перепудився. Та й каже:</p>
	<p>— Брате, що з тобою? Дивися, щоб ти це не накрав, бо мені буде встидно, як тебе будуть шандарі провадити.</p>
	<p>А цей каже до него:</p>
	<p>— Ні, брате, я не вкрав. Я приніс це за вечерю відти, куди ти мене післав. Від чорта.</p>
	<p>Каже багач до бідного:</p>
	<p>— Знаєш що, брате? На другий рік би ти мене післав туди. Приходить багач з церкви до хати та й каже жінці:</p>
	<p>— Я післав брата до дідька, а він від дідька приніс так багато всього. На другий рік ти маєш багато горшків вечері зрихтувати. Брат за одну мисочку стільки багатства приніс, а мені за велику вечерю дадуть іще більше.</p>
	<p>На другий рік перед Різдвом жінка багача засуває цілу піч горшків. І багач бере ту вечерю в бесаги і йде на Святий Вечір до брата. А бідний сказав йому:</p>
	<p>— Іди до дідька з цею вечерею!</p>
	<p>Цей виходить з хати, надлітає білий кінь і бере його на себе. І приносить багача з вечерею до тих дідьків. А кінь не говорить до багача нічого. Багач заходить до хати, а ті далі шкварять шкварки і мішають їх лопатами. Дідьки увиділи багача з вечерею, пустилися до вечері і зачали багачеви казати:</p>
	<p>— Що ти хочеш за цю вечерю? Ми того року лиш покушали. А цего року ми таки добре попоїмо.</p>
	<p>А він каже до них:</p>
	<p>— Хочу грошей багато.</p>
	<p>Вони зачали грати палицями і взяли багача в данець. І в той котел його бах! На тобі гроші!</p>
	<p>Та й тоді пішли в місто, купили горнець, та й байці конець. А жінка багачева чекає чоловіка та й не дочекається ніколи.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__footnotes">
			<p><sup>*</sup> Глі́бко — чорт.</p>
			<p><sup>*</sup> Ко́хля — кухонний черпак.</p>
		</div>
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Село Старі Кути, Косівського району, Івано-Франківської області 9 лютого 1985 року Фединчук Марія Григорівна (1925 року народження)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Гуцульщини/">Фольклор Гуцульщини</a></li>
	</ul>
</footer>
<!--#include virtual="/-/inc/general__page_end.inc" -->
