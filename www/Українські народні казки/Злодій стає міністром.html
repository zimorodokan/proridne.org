<!--#include virtual="/-/inc/general__page_start.inc" -->
<title>Злодій стає міністром ☼ Українська народна казка ☼ Народна творчість</title>
<meta name="Description" content="Українська народна казка Закарпаття «Злодій стає міністром» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Злодій стає міністром.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Злодій стає міністром <br><span class="article__headerDescription">Українська народна казка Закарпаття</span></h1>
	<p>Жив цар, і йому снилося, аби йшов красти. Бо кить не піде красти, злою смертю погине. Наглою смертю. Він рано встав і позирає в книгу снів. Що то йому ся снило? І не може в книзі найти. Думає він собі: «Що то може бути?» Пройшов день, прийшов вечір, І шепче йому хтось у вухо:</p>
	<p>— Іди красти, бо злою смертю погинеш. Наглою смертю.</p>
	<p>А він сидів і думав. Думає собі; «Туй уже дев’ята година». Та розібрався й пішов спати. Заснув, а туй йому сниться, туй йому шепче на вухо: «Іди красти, бо злою смертю погинеш.» Він устав, обзирається — не є нікого.</p>
	<p>І він позбирався та й іде красти. Позбирався на простого чоловіка, в просте плаття, вийшов на вулицю. Всі пости сплять, пси сплять. Іде вулицею та думає собі; хоть би що вкрасти, аби не було смерти.</p>
	<p>Іде він, дораз дивиться, іде чоловік. Звідає цар:</p>
	<p>— Ти що за їден?</p>
	<p>Той відповідає царьови:</p>
	<p>— Я злодій.</p>
	<p>— І я злодій. Дайме собі руки.</p>
	<p>Оба злодії, дають собі руки. І питає злодій царя:</p>
	<p>— Де би нам іти красти? А цар йому:</p>
	<p>— Ходім до нашого царя. Я там знаю ходи. Там щось украдеме. Він сам цар та й знає ходи. А злодій підняв руку і швак його в писок.</p>
	<p>— Ти знаєш, який наш цар добрий для народу, а ти би йшов до нього красти? А знаєш, які там пси? Вони би тебе там з’їли. А ти знаєш, яка там варта? Там би тебе вбили. Краще підеме красти до першого міністра, до маршала.</p>
	<p>— Добре, підеме.</p>
	<p>Зобралися вони та й пішли до маршала. Вікна високо. І не злодій став нацапки, а став цар. А злодій став на його рамено. І позирає у вікно. А по хижі ходить міністер і примовляє:</p>
	<p>— Завтра звариме сильну отруту із змія. І закличеме в гості царя. Цар вип’є та вмре. І я буду царем, а ти будеш царицею.</p>
	<p>Злодій зліз, вийшли на вулицю, і повідає злодій:</p>
	<p>— Кіби-сь знав, що вони там за нашого царя говорили! Зарядять отраву, і закличуть царя в гості, і цар від тої отрави помре. Та й міністер буде царем, а його жінка царицею. Сказати б про це царьови, та великі гроші будуть за це діло.</p>
	<p>А цар йому:</p>
	<p>— Я би хотів з тобою познайомитися вдень, не тільки вночі.</p>
	<p>— Айбо як? Ми не видиме іден одного. А ти свою шапку спізнаєш?</p>
	<p>— Спізнаю.</p>
	<p>— І я свою спізнаю. Поміняймеся шапками, а завтра підеме в шапках до церкви. І я коло церкви увижу свою шапку, а ти увидиш свою на мені.</p>
	<p>— Добре.</p>
	<p>Цар устав раненько. Але не сам устав, бо він заспав, як камінь від муру. Міністри царя розбудили. Та взяли царя попід руки, та й ведуть до церкви. А цар у чужій шапці. Айбо вони не дозволилися повісти: «Чому ви взяли чужу шапку?»</p>
	<p>Цар прийшов до церкви та й сів собі на столець. А злодій у царьовій шапці попід церкву ходить і слухає, який у церкві обряд. Знає, коли «Святий Боже», коли «Вірую», знає, коли «Іже херувими», знає, коли «Отче наш». Слухає, вже «Отче наш» говорять — скоро будуть виходити люде з церкви. Люде виходять, а злодій до дверей та й дивиться по людях, що виходять з церкви, хоче увидіти свою шапку.</p>
	<p>А цар увидів — його шапка прийшла. Та й наказує вартовим:</p>
	<p>— Ідіть затримайте його, би не втік.</p>
	<p>Прийшли вартові, стали коло нього. А він глипнув — і-я-яй, його шапка на царю. «Та як, я з царьом ходив красти? Я з царьом не ходив красти». Він уже напудився. Хотів утікати. А вартові не пускають:</p>
	<p>— Го-го, чекай, та ще не було благословенство. Чекай! А цар підійшов і говорить вартовим:</p>
	<p>— Приведіть його до мене.</p>
	<p>І цар з міністрами пішов. А вартові привели злодія да царя. Цар каже:</p>
	<p>— Дорогий товаришу, ходи, ходи до мене. Ми були товариші та й є товариші.</p>
	<p>А він боїться йти:</p>
	<p>— Пресвітлий царю...</p>
	<p>— Не бійся. Ти мій товариш, і все. І звідається цар:</p>
	<p>— Слухай, чи то буде правда, що ми сночі чули?</p>
	<p>— Я ще раз кажу, що то правда. Я то все чув, що міністер говорив.</p>
	<p>— Добре, добре, — відповідає цар.</p>
	<p>І сказав цар перебрати злодія на доктора. І туй приходить перший міністер і ковтає: стук-стук-стук. Цар наказав зайти. Міністер входить:</p>
	<p>— Я прийшов запросити пресвітлого царя до мене в гості. А цар говорить:</p>
	<p>— Іди рихтуй, готуй гостину, ми прийдеме. А це доктор, мій друг. Це він на злодія каже «доктор». А «доктор» повторює:</p>
	<p>— Рихтуй гостину. Ми прийдеме.</p>
	<p>— Я не спізнаю, — каже, — пана. Я пресвітлого царя знаю.</p>
	<p>І він пішов рихтувати гостину. А цар узяв пістолет і повідає злодію:</p>
	<p>— На пістолет і тобі. Заховай.</p>
	<p>— Як тобі принесуть чашку з питтям, кажи так: «Кожна курка на своїм сміттю пані. А ти не пан у свої хаті? Пий сам».</p>
	<p>Прийшли до міністра, починають гостину. Посадили царя за стіл, поклали й злодія за доктора. Поставили фляшки з вином. А царьови таку красиву чашку поставили:</p>
	<p>— Пийте, пресвітлий царю, пийте. А цар відповідає:</p>
	<p>— Кожна курка на своїм сміттю панія. А ти не пан у свої хаті? Ану випий, ану поздоров мого товариша, доктора.</p>
	<p>Він дораз узяв, а пити не хоче. А злодій каже:</p>
	<p>— Пий, бо мусиш! Пий, бо мусиш! Той підняв чашку.</p>
	<p>— Пий!</p>
	<p>І він випив, приперся до стіни й вмер.</p>
	<p>А злодія за першого міністра взяв цар. Свого товариша зробив цар міністром. І казці конець, а хто слухав, той молодець.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Лази, Воловецького району, Закарпатської області 24 січня 1997 року Гогирчак Михайло Іванович (1908 року народження)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Закарпаття/">Фольклор Закарпаття</a></li>
	</ul>
</footer>
<!--#include virtual="/-/inc/general__page_end.inc" -->
