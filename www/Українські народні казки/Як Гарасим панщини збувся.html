<!--#include virtual="/-/inc/general__page_start.inc" -->
<title>Як Гарасим панщини збувся ☼ Українська народна казка ☼ Народна творчість</title>
<meta name="Description" content="Українська народна казка Покуття «Як Гарасим панщини збувся» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Як Гарасим панщини збувся.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Як Гарасим панщини збувся <br><span class="article__headerDescription">Українська народна казка Покуття</span></h1>
	<p>Був собі Іван. Він дуже щире на панщині робив. День і ніч. Пан йому дав кавалок землі край села. Аби мав кусок хліба та й муки на кулешу. Але був Іван уже слабий, уже смерть приходить. Мав він сина Гарасима. Каже синови:</p>
	<p>— Гарасиме, я вмираю, а ти би подивився на наш город. Аби там шкоди не було, аби ти мав кусок хліба й кулешку.</p>
	<p>Та й умер батько. Поховав його Гарасим та й пішов дивитися на город. Дивиться, кукурудзи зломлені, і свиня є в кукурудзах. Бере він ту свиню і гонить додому. Свиня йде дуже спокійно. Він пригнав її і запер у карник. Може, хтось признається і шкоду за свиню заплатить, тримає штири дни свиню, заперту в карнику. Тримав, тримав — ніхто не приходить за свинею. Він випускає її:</p>
	<p>— Іди собі!</p>
	<p>А то не свиня, а дівчина файна зробилася з неї. Та й каже вона:</p>
	<p>— Я не йду, я буду твоєю жінкою.</p>
	<p>Бере її Гарасим до хати. Зварила вона файну вечерю. Повечеряли, полягали спати.</p>
	<p>Приходять гайдуки, аби він на панщину йшов. Вона каже:</p>
	<p>— Мій Гарасим панщину робити не буде. Гайдуки до пана.</p>
	<p>— Гарасим уже має жінку. А язик у неї, як коса.</p>
	<p>Висилає пан гайдуків до Гарасима знов. Прийшли вони, а жінка їм каже:</p>
	<p>— Я вам раз сказала, що мій Гарасим на панщині робити не буде. А пан уже хоче якось Гарасима збутися, бо жінка в него дуже файна.</p>
	<p>— Має Гарасим до пана лист принести з пекла, — кажуть гайдуки. Гарасим дуже зажурився. А вона дає йому платину.</p>
	<p>— На, покажеш у пеклі цю платину, і буде все в порядку.</p>
	<p>Іде Гарасим до пекла. А там дими, курява, смердить горілим. Гарасим упрів і тою платиною утирається. А дідькова жінка питає:</p>
	<p>— Ти відки, Гарасиме, маєш цю платину? Цю платину я виробила.</p>
	<p>— Моя жінка Марійка мені її дала. А дідькова жінка каже:</p>
	<p>— То моя донька.</p>
	<p>Пішла стара до пекла, взяла з пекла той лист і дала йому, і вертає Гарасим додому. А гайдуки знов приходять. Марійка їм каже:</p>
	<p>— Мій чоловік панщини робити не буде.</p>
	<p>Дає Гарасим гайдукам лист, і понесли вони його до пана. Вертаються гайдуки знов до Гарасима. А жінка знов відповідає:</p>
	<p>— Я вам раз сказала, що мій чоловік панщину робити не буде. Кажуть гайдуки:</p>
	<p>— На цей лист. Треба занести його на Місяць і принести відповідь. Гарасим дуже зажурився. Вона каже:</p>
	<p>— Гарасиме, на тобі цю платину і підеш з нею на роздорожище. Там будеш чекати. Буде йти одна фіра. Має сипати за колесами вогонь, коням з носа й з-під підків вогонь має йти. Ти пропустиш ту фіру. Буде йти друга фіра — пропустиш. А третю фіру зіпреш і покажеш цю платину.</p>
	<p>Пішов він на то роздорожище, пропустив дві фірі, а третю спер і показав платнику. І дав лист. І чекає на тім роздорожищу відповіди.</p>
	<p>Вертаються відти ті фіри і дали йому лист, відповідь з Місяця. Приходить він додому, а на рано приходять знов гайдуки. А жінка його Марійка сказала:</p>
	<p>— Я вам раз сказала, що він панщину робити не буде.</p>
	<p>Гарасим дав їм лист, а вони той лист дали панови. Пан лист перечитав і знов посилає до Гарасима. Приходять гайдуки:</p>
	<p>— Казав пан, що панич його жениться. Хоче музики з пекла.</p>
	<p>І пішов Гарасим до пекла за музикою, і у вказаний день приходять дванадцять фір і на кожній фірі оден музикант.</p>
	<p>І вже весілля, і ті музиканти так без перерви грали, що з усіх гостей кости ся порозсипали. І вже не було панів. І Гарасим так і не ходив на панщину.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Русів, Снятинського району, Івано-Франківської області 27 жовтня 1986 року Тутецький Василь Дмитрович (1911)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Покуття/">Фольклор Покуття</a></li>
	</ul>
</footer>
<!--#include virtual="/-/inc/general__page_end.inc" -->
