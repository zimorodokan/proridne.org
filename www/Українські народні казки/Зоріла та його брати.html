<!--#include virtual="/-/inc/general__page_start.inc" -->
<title>Зоріла та його брати ☼ Українська народна казка ☼ Народна творчість</title>
<meta name="Description" content="Українська народна казка Гуцульщини «Зоріла та його брати» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Зоріла та його брати.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Зоріла та його брати <br><span class="article__headerDescription">Українська народна казка Гуцульщини</span></h1>
	<p>Був побережник та й жінка. Вони були вже старі люди, а дітей не мали. Чоловік пішов у ліс і найшов грушку. Та й приніс т’хаті три грушки. І поставив їх на вікно. А жінка замітала. Одна грушка впала на землю. Жінка її віником фиркнула. Грушка відлетіла, а тоді підскочила і вдарила жінку по чолу. А вона ся розлютила, потовкла грушку до лави та й з’їла.</p>
	<p>Замітає жінка другий раз. Тут упала друга грушка. А вона знов віником її фиркнула. Грушка підскочила та її по чолу. І вона й ту потовкла до лави та й з’їла.</p>
	<p>Замітає вона третій раз у хаті. І третя грушка впала. І з третьою так сталося, потовкла її жінка до лави і з’їла. І зробилась вона груба. Чоловік питає:</p>
	<p>— Відки це?</p>
	<p>А вона клянеться, що ні з ким нічого.</p>
	<p>Одного вечора вродився в неї хлопець. Вродився і каже:</p>
	<p>— Мамо, давайте мені ім’я, бо я йду геть.</p>
	<p>— Яке тобі дати ім’я?</p>
	<p>— Вечіра.</p>
	<p>— Добре, — сказала мати, — ти будеш Вечіра.</p>
	<p>І він пішов геть. А опівночі вродився другий хлопець. Вродився та й каже:</p>
	<p>— Мамо, давайте мені ім’я, бо я йду геть. Каже мати:</p>
	<p>— Ти будеш Опівнічник.</p>
	<p>І він пішов. Відтак на зорях народився третій хлопець. І каже:</p>
	<p>— Мамо, давайте мені ім’я, бо я йду геть.</p>
	<p>— Ти будеш Зоріла, — сказала мати. І він пішов геть.</p>
	<p>Приходить старий, її чоловік, з лісу та й каже:</p>
	<p>— Де-с синів діла?</p>
	<p>— Пішли геть.</p>
	<p>Вона плаче, а він не хоче вірити, каже, що стратила. Іде жінка води до керниці та й плаче. А там ішла дорогою ворожка. Питає ворожка:</p>
	<p>— Чого ти плачеш?</p>
	<p>А жінка розказує. Ворожка каже:</p>
	<p>— Купи три гальбі вина та й три булки. Як прийде котрий з твоїх синів, ти дай йому вина й булку. Він вип’є та й засне. Старий прийде та й побачить його.</p>
	<p>Купила вона вина й булок. Приходить Вечіра і приносить зайців.</p>
	<p>— Готуйте їсти, бо я йду геть. А вона каже:</p>
	<p>— Сину, випий це вино та й булкою закуси. Та лягай спати, а я тебе збуджу.</p>
	<p>Ліг він та й спить. Приходить Опівнічник.</p>
	<p>— Мамо, цей чого спить?</p>
	<p>— Хоче відпочити.</p>
	<p>— Готуйте мені їсти та й я йду.</p>
	<p>І він кинув їй козу дику. А мати каже:</p>
	<p>— На випий це вино, закуси булкою та й ляж відпочити. А я збуджу тебе.</p>
	<p>Випив він вино, ліг та й заснув. Приходить Зоріла. Приносить дика.</p>
	<p>— Мамо, а ці чого сплять?</p>
	<p>— Хочуть відпочити.</p>
	<p>— Готуйте мені їсти та й я йду. А мати каже:</p>
	<p>— Випий це вино, закуси булкою та й ляж відпочити. А я збуджу тебе.</p>
	<p>Випив він вино, ліг та й заснув.</p>
	<p>Приходить старий з лісу. А вона лежить поміж синами. Старий уздрів через вікно, що вона лежить з такими великими, та й хотів стріляти. А вона каже:</p>
	<p>— Ти що, здурів? Та це ж сини мої. Каже чоловік:</p>
	<p>— Розбуди їх. Вона розбудила.</p>
	<p>— Це, — каже, — Вечіра, це — Опівнічник, а це — Зоріла.</p>
	<p>— Йой, мамо, що ви зробили! — кажуть сини. — Ви нас пустили в блуд. Ідіть до коваля зробити залізні крісла.</p>
	<p>Мати пішла до коваля, замовила залізні крісла. Та й принесла їх. Вони поставили ті крісла на дорозі, посідали та й сидять. А їде цар. Та й каже:</p>
	<p>— Що ви за одні, що сидите на кріслах залізних? А вни сказали:</p>
	<p>— Ми світові люди. Цар каже:</p>
	<p>— В мене є три доньки, що їх за море забрав Андавула. Якби-сте годні їх вирятувати, мете зяті мої.</p>
	<p>А вни кажуть:</p>
	<p>— Най буде. Та й пішли.</p>
	<p>Прийшли вони до моря. Перший раз зачав плисти Вечіра. Проплив трохи та й не годен був далі плисти. Вернувся та й каже:</p>
	<p>— Пси згавкали, я злякався й вернувся.</p>
	<p>Поплив Опівнічник. Доплив до серед моря і вернувся. Каже:</p>
	<p>— Я не годен плисти, бо кугути спіяли.</p>
	<p>Іде Зоріла. Плив, плив та й переплив море. Найшов там тоти панії і переправив їх через море. Прив’язував до линви, а браття тягнули. А відтак сам себе прив’язав. А браття протягнули трохи та й кинули ту линву в море. Думали, що він уже не вернеться.</p>
	<p>Зоріла ся прилишив, а ті прийшли. Ті женяться, а його дівчина сумна сидить. А Зоріла приходить на саме весілля. Цар питає:</p>
	<p>— Що ти за один?</p>
	<p>— Я світовий.</p>
	<p>— То розкажи, що є в світі.</p>
	<p>— Я розкажу, але дайте мені їсти та й пити. Цар дав йому їсти, пити. Каже Зоріла:</p>
	<p>— Що би то було, що я їх вирятував від смерти, а вони хотіли, щоб я загинув?</p>
	<p>Тоді цар приказав прив’язати їх обох коням до хвостів і нагнати коней у поле. Та й тоті ся розбили, а Зоріла оженився та й собі з жінкою жили.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Верхній Березів, Косівського району, Івано-Франківської області 24 квітня 1983 року Грицюк Никола Васильович (1918 року народження)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Гуцульщини/">Фольклор Гуцульщини</a></li>
	</ul>
</footer>
<!--#include virtual="/-/inc/general__page_end.inc" -->
