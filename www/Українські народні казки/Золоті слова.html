<!--#include virtual="/-/inc/general__page_start.inc" -->
<title>Золоті слова ☼ Українська народна казка ☼ Народна творчість</title>
<meta name="Description" content="Українська народна казка Бойківщини «Золоті слова» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Золоті слова.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Золоті слова <br><span class="article__headerDescription">Українська народна казка Бойківщини</span></h1>
	<p>Служив жовнір двадцять п’ять років у армії. Коли йшов додому, зустрів панського сина, що йшов на вакації. Панський син мав гроші, повертали по корчмах і харчувалися. Заходять вони до єдного дядька на ніч. Говорить з ними сім’я. Кажуть до жовніра:</p>
	<p>— Ви так довго служили, вам уже половина віку пройшла молодого.</p>
	<p>А дядько сидить на печи і нич з ними не говорить. Солдат каже:</p>
	<p>— Чого ваш дядько не говорить з нами?</p>
	<p>— В нашого дядька золоті слова. За пару слів треба дукати дати.</p>
	<p>Він каже:</p>
	<p>— Дядьку, повіджте мені щось. Я вам дам дуката.</p>
	<p>— Ідеш додому, не правцюй дорогою. Би-с жодною пічуркою не йшов і новою дорогою. Старою дорогою іди.</p>
	<p>Дав’му другого дуката, і дядько сказав:</p>
	<p>— Би-сь не ночував там, де двоє молодих людей поженилися і більше нема нікого.</p>
	<p>Дав третього дуката, і дядько каже:</p>
	<p>— Якщо сьогодні роззлостишся, би-сь не давав собі волю, би-сь відложив на завтра.</p>
	<p>Вже всі три слова має.</p>
	<p>Ідуть вони на другий день і просяться вгаздині на ніч. Газдиня каже:</p>
	<p>— Прийму вас.</p>
	<p>Жовнір питається:</p>
	<p>— А скілько вас є?</p>
	<p>— Нас двоє, я з чоловіком. Зараз прийде чоловік.</p>
	<p>Жовнір каже до панича:</p>
	<p>— Ходи геть, я тут не ночую.</p>
	<p>А той мовить йому:</p>
	<p>— Я буду ночувати.</p>
	<p>— Хочеш — ночуй, а я не ночую.</p>
	<p>Ніч темна, нема куди йти. Там був оборіг із сіном. І жовнір виліз на сіно і там заночував. А вночі під’їжджає на кони дядько. Заїхав на подвір’я, злазить з коня. Вкрив коня своїм кожухом, бо кінь спітнів. А то був тої газдині коханок. Поскроботів у шибу (такий знак мав), і вна йому отворила. Каже до нього:</p>
	<p>— Тут у мене ночує якийсь панич. Заріжемо газду, панича вмажемо кров’ю, а рано я встану і зроблю крик, що він його зарізав.</p>
	<p>Коли той пішов у хату, жовнір зліз з оборога, підійшов до накритого кожухом коня і вирізав з кожуха, з-під плеча, дві латки. І сховав то у свою воєнну торбу.</p>
	<p>А той зарізав газду, сів на коня, а той ніж, що ним зарізав, кинув під оборіг. А солдат узяв той ніж і сховав у торбу.</p>
	<p>Газдиня встала рано, вийшла на вулицю і справила крик:</p>
	<p>— Якийсь ночує в мене і зарізав мого чоловіка!</p>
	<p>Зійшлася громада, і панича засудили повісити на шибениці. Ведуть того панича в степ, а солдат не лишає його. Зліз з оборога і йде з ними. А ті вивели панича в степ і торгуються: «Ти вішай». — «Ні, ти вішай». Кожний не має совісти вішати. І над’їжджає на кони той, що зарізав чоловіка. І каже:</p>
	<p>— Що тут таке? Чого тут торгуєтеся?</p>
	<p>Вони кажуть:</p>
	<p>— Той панич одної молодиці чоловіка зарізав. Ми його засудили на шибеницю, і ніхто не хоче вішати.</p>
	<p>А той убивця каже:</p>
	<p>— Я повішу.</p>
	<p>Солдат говорить до людей:</p>
	<p>— А, може, він нічого не винен? Що ви хочете його вішати? Треба свідків.</p>
	<p>А люде говорять:</p>
	<p>— Нема ніяких свідків. Він ночував і він зарізав.</p>
	<p>А солдат каже:</p>
	<p>— А в мене є свідки.</p>
	<p>Виймає ті дві латочки, що вирізав йому з кожуха, і каже:</p>
	<p>— Прикладайте ті дві латочки йому під плечі.</p>
	<p>Люде приклали і кажуть:</p>
	<p>— Є два свідки, ще коби третій був.</p>
	<p>Він виймає ніж і каже:</p>
	<p>— Отим ножем він зарізав газду і викинув ніж під оборіг.</p>
	<p>І повісили того, що зарізав чоловіка, а панич вийшов на волю.</p>
	<p>На другий день ідуть знов солдат з паничем. Є стара дорога й пічурка через ліс. Панич каже:</p>
	<p>— Ходи тою пічуркою. Я туди все йду, туди ближче.</p>
	<p>Солдат каже:</p>
	<p>— Я йду дорогою, я за то дуката дав.</p>
	<p>Панич пішов пічуркою, і там його перестали бандити, відобрали гроші й набили його. А солдат за той час обійшов кругом, і здибалися вони оба. І каже панич:</p>
	<p>— Шкода, що я тебе не послухав. Гроші відобрали, набили ня.</p>
	<p>А солдат говорить:</p>
	<p>— Якби я йшов з тобою, і мене би набили, бо я би був тебе боронив.</p>
	<p>На третю ніч приходить жовнір у своє село і повернув до корчми. Пізно. І з ніким він нич не говорить, щоб його люде не спізнали, би не дали знати його жінці. Думає собі: «Може, моя жінка вже другого чоловіка має. То ж двадцять п’ять літ минуло».</p>
	<p>Коли люди розійшлися з корчми,в ін. пішов додому. І в хату не йде, дивиться з-під вікна, що жінка робить. А жінка варить коло кухни вечерю. Пізно вночі приходить у хату панич у пальті й капелюсі. І обіймаються, і цілуються. Солдат виймає пістоля і хоче стріляти у вікно. Але здогадав собі діда, що сказав: «Якщо сьогодні дуже роззлостишся, відложи на завтра. То буде добре». І сховав пістоля. Жінка дала тому паничеві повечеряти і положила спати.</p>
	<p>За годину приходить другий панич. І обняв, і цілує її. Солдат знов виймає пістоля, але знов здогадався за діда, який казав, щоби він не робив собі волю, щоби відложив до завтра.</p>
	<p>І до хати солдат уже не йшов, бо ся бояв. Там десь переспав, а рано входить до хати. Жінка скочила йому на шию, об’яла, і цілує, і плаче.</p>
	<p>— Мужу мій дорогий, я без тебе вік утратила свій молодий.</p>
	<p>Солдат питається:</p>
	<p>— А хто тут у нас ночує?</p>
	<p>Каже вона:</p>
	<p>— Наші сини ночують.</p>
	<p>А він питає:</p>
	<p>— Відки ж два сини?</p>
	<p>— Один ще при тобі вродився, а другий уже був за поясом. Це наші сини.</p>
	<p>І живе він з нею й дотепер.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>137 (2133). Золоті слова. СУС —. 4 січня 1990 р. Стець Василь Прокопович (1905). Львівська область, Турківський район, село Ясінка</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Бойківщини/">Фольклор Бойківщини</a></li>
	</ul>
</footer>
<!--#include virtual="/-/inc/general__page_end.inc" -->
