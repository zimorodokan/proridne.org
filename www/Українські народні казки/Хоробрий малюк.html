<!--#include virtual="/-/inc/general__page_start.inc" -->
<title>Хоробрий малюк ☼ Українська народна казка ☼ Народна творчість</title>
<meta name="Description" content="Українська народна казка Полтавщини «Хоробрий малюк» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Хоробрий малюк.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Хоробрий малюк <br><span class="article__headerDescription">Українська народна казка Полтавщини</span></h1>
	<p>Жила собі жінка і мала сина. Та такого маленького, що всі називали його Павлусь-крихітка. Хоч був невеликий на зріст, але в усьому батькам допомагав.</p>
	<p>От побачив він, що сусідські діти збираються до лісу по хмиз. Прийшов до матері і каже:</p>
	<p>— Я з дітьми по хмиз піду.</p>
	<p>— Та куди тобі? Ти й однієї гіллячки не донесеш.</p>
	<p>— Важко буде — діти поможуть.</p>
	<p>Гукнула жінка сусідських дітей, дала кожному по шматочку пирога і наказала:</p>
	<p>— Глядіть за моїм сином.</p>
	<p>Прийшли вони в ліс. Павлик збирає гілля, тільки нелегко йому те робити.</p>
	<p>— Треба допомогти Павликові, — кажуть діти.</p>
	<p>Зв’язали вони в’язочку і дали йому. А він іде та й плаче, бо нести не може. Взяли діти у нього хмиз та й несуть. Ось уже й вечір. Заблукали вони в лісі. Стали, прислухаються. З одного боку чути, як собаки гавкають, а з іншого — вогник блимає. Питають діти у Павлика:</p>
	<p>— Скажи, в який бік нам іти?</p>
	<p>Подумав хлопчик і каже:</p>
	<p>— Як підемо на гавкіт, то собаки роздеруть нас. Краще ідімо на вогонь.</p>
	<p>Так і зробили діти. Старший хлопчина взяв на плечі Павлуся і пішли. Дійшли вони до якоїсь хатини. Просяться:</p>
	<p>— Пустіть переночувати!</p>
	<p>А в тій хатині жив старий людожер-велетень. Побачив він таку поживу, прикинувся добрим і впустив дітей. Дав їм їсти, повкладав спати і чекає, поки всі поснуть. Сидить та й питає:</p>
	<p>— Хто спить, а хто не спить?</p>
	<p>— Я не сплю, — каже Павлик.</p>
	<p>— Чого ти не спиш?</p>
	<p>— Бо мати мене щовечора яєчнею годувала, а ти не нагодував.</p>
	<p>Приніс велетень яєць, насмажив яєчні та й нагодував хлопця. А тоді сів та й питає:</p>
	<p>— Хто спить, а хто не спить?</p>
	<p>— Я не сплю, — озвався Павлусь.</p>
	<p>— А чого ти знову не спиш?</p>
	<p>— Бо мати мені щоночі воду в решеті з річки приносила, а ти не приніс.</p>
	<p>Пішов велетень до річки, а Павлусь розбудив хлопчиків та й каже:</p>
	<p>— Цей велетень хоче нас з’їсти. Вставайте та тікаймо.</p>
	<p>Вибралися діти з хати і нишком пішли. А велетень сидів біля річки, та ніяк не міг води набрати. Хотів він повернутися, та бачить — по ту сторону річки діти йдуть. Став він і кричить:</p>
	<p>— Як ви туди перебралися?</p>
	<p>— Почепи собі жорна на шию і теж переберешся! — гукнув Павлик.</p>
	<p>Зробив так велетень і втопився у річці. А діти живі і здорові дісталися додому.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>137 (7132а). Хоробрий малюк. СУС —. Записала Пурик Оксана 2009 року. Китиця Галина Миколаївна. Полтавська область, Кобеляцький район, Світлогірськ</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Полтавщини/">Фольклор Полтавщини</a></li>
	</ul>
</footer>
<!--#include virtual="/-/inc/general__page_end.inc" -->
