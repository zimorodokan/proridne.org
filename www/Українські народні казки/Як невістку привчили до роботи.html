<!--#include virtual="/-/inc/general__page_start.inc" -->
<title>Як невістку привчили до роботи ☼ Українська народна казка ☼ Народна творчість</title>
<meta name="Description" content="Українська народна казка Бойківщини «Як невістку привчили до роботи» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Як невістку привчили до роботи.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Як невістку привчили до роботи <br><span class="article__headerDescription">Українська народна казка Бойківщини</span></h1>
	<p>В одного господаря була дочка-одиначка і нічого не вміла робити.</p>
	<p>А вже підходили роки, мала вісімнадцять років. Та й каже чоловік до жінки:</p>
	<p>— Слухай, жінко, бери та вчи доньку, аби знала якусь роботу, бо вона нічого не знає, нічого не робить.</p>
	<p>А жінка говорить:</p>
	<p>— Вона ще молода, ще ся навчить.</p>
	<p>Одного прекрасного дня файний господарський парубок післав сватів сватати ту дівку. Прийшли люди й сказали:</p>
	<p>— Такий-то Василь хоче з вашою дочкою женитися. А батько Марусі й каже до них:</p>
	<p>— Я не проти того, щоби вона виходила заміж, якщо вона його хоче. Але знайте, люди, що моя Маруся ще не годна нічого робити.</p>
	<p>Свати повернулися додому і розказали то женихови та його батькови. А батько говорить:</p>
	<p>— Я не боюсь того, що не годна робити. Я її научу робити. Як ти хочеш ся з нею женити, то бери її.</p>
	<p>А це був добрий, порядний господар, і він знав, що навчить її працювати.</p>
	<p>Одного разу в неділю здибалися Василів батько і Марусин батько коло церкви і завели собі розмову про те, що Василь хоче з Марусею женитися. Марусин батько каже:</p>
	<p>— Я не проти того, але моя Маруся ще не вміє робити ніякої господарської роботи.</p>
	<p>А Василів батько відповідає:</p>
	<p>— У мене вже є дві невістки, та й жінка в хаті, а я її навчу робити. Але аби ви мені помогли.</p>
	<p>Договорилися вони і зробили весілля. Василь та Маруся поженилися, і забрав Василь Марусю до себе. На другий день по весіллю встали, і каже Василів батько до всіх:</p>
	<p>— Треба її вчити робити.</p>
	<p>Старша пішла корову доїти, середуща в печі палити, сини пішли худобу пораяти — усі зайнялися роботою, а Маруся сіла на лавку та й сидить. Старша невістка говорить до неї:</p>
	<p>— Не сиди. Бери та щось роби, бо як не будеш робити, то не дадуть їсти.</p>
	<p>А Маруся відповідає:</p>
	<p>— Я не годна нічого робити. А мати з печі каже:</p>
	<p>— Бери відра, йди по воду. Бери мітлу, замітай у хаті, іди внеси дров, запали в кухни.</p>
	<p>Коли попораяли худобу, зварили їсти, входить до хати Василів батько та й говорить:</p>
	<p>— Кажіть, хто що робив, бо будемо сідати до стола їсти. Старенька мати каже з печі:</p>
	<p>— Я вже не можу нічого робити, бо я вже своє відробила. Найстарша невістка говорить:</p>
	<p>— Я корови доїла та й обід варила. А середуща:</p>
	<p>— Я шмаття прала.</p>
	<p>А наймолодша, Маруся, каже:</p>
	<p>— А я в хаті замітала, воду носила, дров унесла й закинула в піч. Батько говорить:</p>
	<p>— Дати їй три лижки каші, бо вона три роботи робила. Пообідали та й далі взялися за роботу. А Маруся сіла коло стола та й сидить, бо хоче їсти, а їсти дали їй мало. Найстарша невістка говорить до неї:</p>
	<p>— Не сиди, а шукай яку-небудь роботу, бо як не будеш робити, то не дадуть їсти.</p>
	<p>— Що я буду робити, як я не знаю ніякої роботи? — відповідає вона.</p>
	<p>А мати з печі говорить до невісток:</p>
	<p>— Ідіть усі три на город та й копайте бульбу.</p>
	<p>Дали їй мотику, розказали, як треба копати, та й пішла вона з ними робити.</p>
	<p>Приходить до них батько і каже:</p>
	<p>— Ідіть до хати, будете полуднувати. Зайшли, а батько каже:</p>
	<p>— Хто що робив? А вони всі кажуть:</p>
	<p>— Ми копали бульбу в городі, всі три. Тоді батько каже:</p>
	<p>— Дайте Марусі їсти, кілько вона хоче. Раз вона працювала, то треба їй дати їсти.</p>
	<p>І так цілий місяць її вчили всяких господарських робіт. Коли вона вже знала всі роботи, то Василів батько каже до неї:</p>
	<p>— Іди до своїх батьків і запроси їх до нас, бо в нас у неділю храмове свято.</p>
	<p>Прийшла вона до свого батька та й каже:</p>
	<p>— Просили вас тато й мама, аби ви прийшли в неділю на храмове свято в гості.</p>
	<p>А сама вхопила відра та побігла по воду. Принесла води, побігла по дрова і говорить до мами:</p>
	<p>— Там, де я віддалася, такий порядок, що хто не робить, тому не дають їсти.</p>
	<p>Мати була дуже задоволена, що дочка навчилася працювати. Погостила свою дочку і каже:</p>
	<p>— Йди додому та й слухай тих батьків, бо вони добрі люди. А ми в в неділю прийдемо до вас у гості.</p>
	<p>Прийшла неділя, храмове свято, повставали вони рано, попораяли худобу, поснідали, а батько й каже:</p>
	<p>— Всі підуть до церкви, лише наймолодша невістка лишиться готувати обід.</p>
	<p>Пішли до церкви, а Марусі наказали, що має готувати. Маруся дуже рада і дуже старається, бо в гості прийдуть її тато й мама. Вони прийшли коло обіду та й хотіли йти до церкви, але то було пізно, та й повернулися тато й мама до хати. Прийшли і застали її, що вона готує обід. Батько й мати дуже здивувалися, що їхня дочка вже сама вміє готувати обід. Сіли коло стола відпочивати. А Маруся й каже:</p>
	<p>— Ой, тату, й ви, мамо, не сидіть, а помагайте мені готувати обід. Бо тут такий порядок, що хто не робить, той не їсть.</p>
	<p>Вже пізня післяобідня пора, повиходили з церкви, позасідали за стіл, а Василів батько каже:</p>
	<p>— Будемо обідати, але я хочу запитати, хто що сьогодні робив? А Маруся відповідає:</p>
	<p>— Я готувала обід, а тато й мама прийшли до мене в гості та й помагали мені.</p>
	<p>А Василів батько каже:</p>
	<p>— То будемо гоститися всі разом.</p>
	<p>Посідали, погостилися, і каже Василів батько до батьків Марусі:</p>
	<p>— Тепер я даю свого Василя до вас. Бо в мене вдома уже є два сини й дві невістки, а третій най іде до вас та й най господарюють там.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Перегінське, Рожнятівського району, Івано-Франківської області 23 жовтня 1996 року Максимець Василь Онуфрійович (1929 року народження)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Бойківщини/">Фольклор Бойківщини</a></li>
	</ul>
</footer>
<!--#include virtual="/-/inc/general__page_end.inc" -->
