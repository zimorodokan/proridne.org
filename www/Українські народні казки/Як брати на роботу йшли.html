<!--#include virtual="/-/inc/general__page_start.inc" -->
<title>Як брати на роботу йшли ☼ Українська народна казка ☼ Народна творчість</title>
<meta name="Description" content="Українська народна казка Гуцульщини «Як брати на роботу йшли» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Як брати на роботу йшли.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Як брати на роботу йшли <br><span class="article__headerDescription">Українська народна казка Гуцульщини</span></h1>
	<p>Було в ґазди три хлопці. Два старші близнюки були і добрі хлопці, а менший недолугий був, дурненький. Росли близнюки, росли і виросли на парубки й пішли до війська. Служили в одній частині. Разом їх узяли і разом пустили. Вийшли вони додому і кажуть батькам своїм:</p>
	<p>— Ми разом народилися і разом хочем женитися. Тато сказав:</p>
	<p>— Я вам не бороню женитися, але на це треба грошей. Корови продавати вам на весілля не буду, бо треба вам обом дати по корові й по парі овець. Та треба й собі щось лишити. Як женити вас, то треба грошей на попа, на горівку, на кухарку. Ви дужі-здорові, ідіть заробіть грошей та й буду вас женити. Та й мундуру вам треба нового, то заробіть собі.</p>
	<p>Хлопці зачали шукати роботи, питати, де би можна заробити. Роботи доста є, але вони хочуть такої роботи, щоби гроші були. А то все денькові роботи&nbsp;<sup>*</sup>. А тут прийшов якийсь чоловік здалеку шукати бутинарів&nbsp;<sup>*</sup>. Та й попросив той чоловік, аби віт&nbsp;<sup>*</sup> викричав коло церкви, хто хоче в бутин&nbsp;<sup>*</sup> іти. Як хоче хто, то най підійде до того чоловіка договоритися. Та й підійшли ті два брати та й більше людей. Бо кожному грошей треба. Договорилися вони з тим чоловіком, але то треба було дуже далеко йти, два дни ходу. А машин тоді не було, лиш колії&nbsp;<sup>*</sup> були.</p>
	<p>Дав той чоловік їм грошей на дорогу та й вони прийшли додому. Сказали мамі, щоби пекла хліба й до хліба, приготувала чисте шмаття, бо йдуть у дорогу. Мама понапікала, налагодила сорочки. Хлопці зачали збиратися в дорогу. Беруть з собою сокири, пили, горшки до варі&nbsp;<sup>*</sup>, постелі якісь — все, що треба. А той дурненький пішов на під&nbsp;<sup>*</sup>, здоймив ступу, узяв її на плечі та й за ними. Вони скричали:</p>
	<p>— Куди ж ти йдеш? Ми тобі не дамо в дорозі їсти, бо ти їди не несеш, а лиш ступу. Куди йдеш?</p>
	<p>— Я йду грошей заробити, як і ви.</p>
	<p>— Що ти заробиш ступою?</p>
	<p>— Ви будете рубати смеріччя, а я буду шишки товкти в ступі. Та й будуть у мене побережники&nbsp;<sup>*</sup> купувати насіння, та й будуть гроші.</p>
	<p>— Не можна йти! Треба дєдеви&nbsp;<sup>*</sup> й мамі помагати дома! Скричали вони на дєдю й маму, щоб не пускали дурного, але той уже далеко попереду був. Дєдя кричить, мама кричить:</p>
	<p>— Вертайся, не йди нікуди!</p>
	<p>То просять його, то тікають. Але з таким нема що говорити — не послухав, пішов. Кажуть дєдя й мама хлопцям:</p>
	<p>— То най він іде. Побуде там з тиждень, і його закортить додому, і він прийде. Перекажете через него, як ви там робите і жиєте. Але дивіться, аби ви його не потеряли&nbsp;<sup>*</sup>, аби він не блукав десь світом.</p>
	<p>Пішли вони в ту дорогу. А то літо, тепло. Несуть вони свої тертіли&nbsp;<sup>*</sup> і важко їм. Як є підвода, під’їдеш, нема — неси, Ішли вони, йшли, заходять у великий ліс. Камеральний&nbsp;<sup>*</sup> ліс, давній-прадавній. Ідуть вони тим лісом та й ідуть. А в лісі звірі всякі: вовки, дикі свині, серни. Зачав робитися вечір. Увійшли чотири-п’ять кілометрів, ніч темна робиться в лісі. Не бізують&nbsp;<sup>*</sup> вони ні вернутися, ні ліс перейти. Ідуть так скоро, що з них шум іде.</p>
	<p>Прийшли до одної ялиці, такої широкої, як парасоля. А там ватрище&nbsp;<sup>*</sup>, коняки&nbsp;<sup>*</sup>.</p>
	<p>— Видко, тут подорожні ночують. Ночуймо й ми тут. Оден каже:</p>
	<p>— Я йду водички зачерпну в поточинці, а ви назбирайте дров. Та накладемо ватру і будемо спати. На ватру звір не піде.</p>
	<p>Той пішов по воду, ці два дрова збирають. Кладуть ватру. Наклали дров фест&nbsp;<sup>*</sup> та до кишені — кресала нема. Забули кресало. Зажурилися вони.</p>
	<p>— Що тепер будемо робити, як межи звірями жити? Лізьмо на цю ялицю. Ніч мала, та й пересидимо.</p>
	<p>Повечеряли та й полізли в ялицю.</p>
	<p>— А рано підемо десь на село та й заснемо трошки. Витягли вони на ялицю свою тертілу. А той тягне й ступу туди. Вони тікають:</p>
	<p>— Нащо тобі твої ступи?! А той таки не слухає.</p>
	<p>Дивляться вони з ялиці, а то в лісі ватерка горить. Таки близенько, почерез горбок. Пару кроків перейти. Каже оден з братів:</p>
	<p>— Йдім дістанемо вогню та накладемо ватру. Та й будемо спати. А тут не заснеш.</p>
	<p>Оден побіг туди, дивиться, а то дикі люди наклали ватру. Він приходить до них та й хоче тої ватри взяти. А оден дикий чоловік умів говорити по-нашому, десь навчився в бутинарів. Каже він:</p>
	<p>— Що ти, хлопче, хочеш?</p>
	<p>— Хочу, — каже, — вогню взяти.</p>
	<p>— Як скажеш байку-небилицю, щоб у ній правди не було, то дам тобі вогню. А не скажеш, то я хребтом тобі ремінь викрою.</p>
	<p>А. він каже:</p>
	<p>— Та де я це знаю? Та я навіть не чув таку байку.</p>
	<p>А дикий чоловік взяв букурію&nbsp;<sup>*</sup> та й вибив його. І той утік без вогню. Приходить, а тоти питають:</p>
	<p>— Є ватра?</p>
	<p>— Та де! Там люди дикі. Нічого не розуміють.</p>
	<p>— То було тобі головню взяти та й тікати.</p>
	<p>— Не взяв я. Іди ти, може, озмеш&nbsp;<sup>*</sup>.</p>
	<p>Та й другий таке саме погостив, як і той. Прийшов та й розказує цим:</p>
	<p>— Він, — каже, — мене вибив, і я ледве втік.</p>
	<p>— Він, — каже той перший, — і мене вибив.</p>
	<p>— То чого ж ти се мені не казав?</p>
	<p>— Бо я хотів, аби й ти так погостив. А той дурненький каже з ялиці:</p>
	<p>— Чого ви такі дурні? Та вам було лиш головню вхопити з ватри та й утечи. Іду я.</p>
	<p>Він хоче йти, а вони не пускають. Кажуть:</p>
	<p>— Вони тебе ймуть там, спечуть та й з’їдять. То дикі люди.</p>
	<p>А він таки не хотів це чути, лиш вирвався від них. Таки пішов. Узяв собі поліно, прийшов там та й верг то поліно у ватру. А той дикий каже:</p>
	<p>— Чого ти хочеш?</p>
	<p>— Я своє поліно забираю і йду, — каже він. А той каже:</p>
	<p>— Як не скажеш байку-небилицю, то я тобі ремінь хребтом викрою.</p>
	<p>— Я байку-небилицю говорю враз&nbsp;<sup>*</sup>, — говорить хлопець. Він так сказав, бо він був від цего. Каже:</p>
	<p>— Буду я казати байку-небилицю. А якби ти мені сказав, що я брешу, то я тобі викрою хребтом ремінь, — каже він тому дикому.</p>
	<p>І дикий сказав, що не буде казати «брешеш». Каже хлопець:</p>
	<p>— Мама була мною груба&nbsp;<sup>*</sup> і вже тут-не-тут мала мене родити, а маму закортіло їсти птахів. Шпаків, що в дуплах виводяться. А нас у мами було семеро дітей, але я був найцікавіший&nbsp;<sup>*</sup>. Та й кажу я мамі:</p>
	<p>— Я вже біжу.</p>
	<p>Та й побіг. Але я нагадав, що в нас є кобила. Якби я сів на кобилу, то би сходив май&nbsp;<sup>*</sup> борше&nbsp;<sup>*</sup>. Імив&nbsp;<sup>*</sup> я кобилу, сів на неї та й ґальо́п. Бігла, бігла кобила та й стала. Чого стала? Я подивився — у кобили заду нема. Перед є, а зад десь лишився. Силяю я той перед до верби і йду шукати заду. А той зад заліз бабі у підміт&nbsp;<sup>*</sup> та й їсть крижевки&nbsp;<sup>*</sup>. Я пішов крадьки, аби мене баба не била в капусті. Хочу якось вигулити&nbsp;<sup>*</sup> той зад. Вигулив я його, привів до переда, нарубав верби, наробив плішок&nbsp;<sup>*</sup>, тиблів&nbsp;<sup>*</sup>. Та збив я кобилу, звертів, сплішив, і кобила стала ще ліпша, як була. Сів я на кобилу, їхаю далі. Бо треба мамі шпаків принести. Їхаю я тою кобилою, їхаю, а кобила знов стала. Я думав, кобила заслабла. Я обернувся назад. А то сира верба у живій кобилі приймилася. Та й виросла аж до неба. Я думаю: «Що робити?» Верба запрутила кобилу в небі, і кобила не годна йти. Але я нагадав, що колись я в бога служив. Гадаю я собі: «Вилізу я цею вербою до бога. Бог мені заплатив за те, що я служив, але того разу ще постоли мені не додав, бо не мав відки. Як бог забув, то я йому нагадаю, і він мені дасть постоли».</p>
	<p>Вилізаю я тою вербою на небо, отворяю двері, а святі гречку молотять. Я запитав у них: «Є бог дома?» Кажуть: «Лише прийшов». А я запитав: «На котрім номері бог?» Вони мені сказали: «Як ти письменний, то прочитай десятий номер, а як неписьменний, то рахуй десяті двері». А я кажу: «Я письменний».</p>
	<p>Прийшов я до десятих дверей, отворив — бог є дома, Я спитав: «Знаєте, Господи, чого я до Вас прийшов?» — «Та знаю, сараку, ти за постільцями прийшов. Я тобі, — каже, — другим разом подам, бо тепер я не маю відки. Я нічого не різав, нічого не лупив&nbsp;<sup>*</sup>. Другим разом подам тобі».</p>
	<p>І я пішов відти. Прийшов до дверей, подивився вниз. А сонце дуже гріло, і верба всохла, і кобила пішла. Я питаю в святих: «Мені треба злізти. Що я тепер маю робити?» А вони кажуть: «Будеш з нами гречку молотити. Лишайся тут». — «Та як я маю тут лишатися? Та я мушу ще на світ народитися. Бо мене мама ще не народила. Я мушу їй шпаків принести». — «Та що ми тобі порадимо? Хіба би дали тобі полови, аби ти зсукав собі курмей&nbsp;<sup>*</sup> та й спустився».</p>
	<p>Помогли вони мені. Насукали ми курмеїв, і зачав я спускатися. Спустився до середини світу, а там не стало курмея. Надумав я згори рубати його, а вдолині надточувати.</p>
	<p>Надточив я курмей, спустився на землю і йду шукати того бука, де я маю шпаків набрати. Найшов я чотири буки. Слухаю в однім, чи не цівкають шпаки, ба в другім, а в третім найшов їх. Дивлюся, є дупло, але дуже мале. Пхаю палець — не лізе, пхаю руку — не лізе, пхаю ногу — і нога не лізе. Тоді я запхав голову та й поволі вліз весь. Вліз та й набрав повну пазуху шпаків. Зачав вилазити, а дупло заросло, нема як вилізти. Не маю що робити, беру сокиру, прорубую дупло та й вилажу. Поки я виліз, усі шпаки вилетіли з пазухи. Вони летять, а я за ними біжу. А там чистили люди толоки&nbsp;<sup>*</sup> та й палили ватри. Лім&nbsp;<sup>*</sup> палили. Сіли шпаки в ту ватру та й печуться. Я забігаю то відци&nbsp;<sup>*</sup>, то відти, щоб вони мене не пізнали, щоб не знали, що то вони в пазусі були. Верг я сокиру, убив четверо шпаченят, у пазуху їх та й до мами. Прийшов та й кажу: «Мамо, приніс я вам шпаченята. Вже готові, спечені. Лиш зарубуйте по однім та й їжте».</p>
	<p>Мама наїлася шпаченят та й тоді мене народила. Та й каже: «Богу дякувати, народився здоровий. Тепер іди за кумами, аби тебе охрестити».</p>
	<p>Я хочу йти до тих людей, що за водою. То дуже добрі люди, і я би тих людей хотів.</p>
	<p>Каже мама: «Йди». Пішов я за тими кумами, дійшов до ріки. Треба сідати на човен, переїхати воду. Прийшов я там — керманичі є, а човна нема. Кажу керманичам: «Що ви тут робите? Чим я маю переправитися на той бік?» Керманичі кажуть: «Човна ми не маємо, бо човен у ремонті». — «Ну а чого ви тут?» — «Ми тут чекаємо. Може, хтось пустить згори човен, а ми злапаємо». Кажу я: «Я маю матеріал.» — «Та який же ти матеріал маєш?» — «В мене хата зліплена з воску, дах укритий медом. Ми відрубаємо кавалок хати і зробимо човен. Воском ліпимо, медом мастимо...»</p>
	<p>А той дикун каже:</p>
	<p>— Шлях би тебе трафив&nbsp;<sup>*</sup>! Хто тебе так навчив брехати?</p>
	<p>А той вибив дикуна букурією, ухопив головню та й собі пішов. Приходить та й каже браттям:</p>
	<p>— Маєте ватру. Ади&nbsp;<sup>*</sup>, ви не принесли, а я таки приніс. Браття позлазили з тої ялиці, наклали ватру, гріються та й уже хотять лягати спати.</p>
	<p>Чують вони, здалеку йдуть опришки&nbsp;<sup>*</sup>. А то давно ходили такі опришки, що рабували дідичів&nbsp;<sup>*</sup>, забирали вбрання файне, солонину&nbsp;<sup>*</sup>, мед. Каже оден брат:</p>
	<p>— Тікаймо в цю ялицю, бо йдуть опришки, можуть нас убити. Вилізли вони в ту ялицю. Та й приїхали опришки. Кіньми, фірами&nbsp;<sup>*</sup> приїхали. Та й повернули до тої ялиці, бо там ватра горіла. Дали коням їсти, а сами пішли до ватри грітися, та, може, й ночувати. І поставили собі кулешу варити. А ті на ялиці сидять. А той дурний каже браттям:</p>
	<p>— Я вже не годен цю ступу тримати. Мені вже руки зів’яли&nbsp;<sup>*</sup>. Браття його просять, сараки, щоб він не пускав ступу.</p>
	<p>— Тримай її, бо вони нас поб’ють усіх.</p>
	<p>А він узяв та й пустив ступу згори. А вона як полетіла, як зачала лускати та гриміти в гілляках. А опришки гадали, що то дідько паде на них згори. Та як зачали тікати! Лишили коні, лишили фіри. А дурний каже:</p>
	<p>— Сідаймо на фіри та й тікаймо додому.</p>
	<p>Та й сіли вони на фіри та й поїхали додому. Приїхали, поженилися та ще й тепер ґаздують.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__footnotes">
			<p><sup>*</sup> Денько́ві роботи, деньки́ — поденні роботи.</p>
			<p><sup>*</sup> Бутина́р — лісоруб.</p>
			<p><sup>*</sup> Віт — війт, сільський староста.</p>
			<p><sup>*</sup> Бу́тин — лісорозробка.</p>
			<p><sup>*</sup> Ко́лія — тут: залізниця.</p>
			<p><sup>*</sup> Ва́ря — варена страва.</p>
			<p><sup>*</sup> Під (род.відм. поду) — горище.</p>
			<p><sup>*</sup> Побережни́к — лісник.</p>
			<p><sup>*</sup> Дє́дя — тато, батько.</p>
			<p><sup>*</sup> Потеря́ти — тут: загубити.</p>
			<p><sup>*</sup> Терті́ла — вантаж, мішок з вантажем на плечах.</p>
			<p><sup>*</sup> Камера́льний — тут: державний.</p>
			<p><sup>*</sup> Бізува́ти (бірува́ти) — могти, бути спроможним.</p>
			<p><sup>*</sup> Ва́трище — місце, де горіла ватра.</p>
			<p><sup>*</sup> Коняки́ — кінський послід.</p>
			<p><sup>*</sup> Фест — тут: багато.</p>
			<p><sup>*</sup> Букурі́я — ремінь для биття.</p>
			<p><sup>*</sup> О́змеш — візьмеш.</p>
			<p><sup>*</sup> Враз — постійно, весь час.</p>
			<p><sup>*</sup> Гру́ба — тут: вагітна.</p>
			<p><sup>*</sup> Ціка́вий — тут: працьовитий, справний, енергійний, жвавий.</p>
			<p><sup>*</sup> Май — уживається для позначення вищого ступеня явища.</p>
			<p><sup>*</sup> Бо́рзо, бо́рше — швидко, швидше.</p>
			<p><sup>*</sup> Імити, їмити, ймити — спіймати, зловити.</p>
			<p><sup>*</sup> Підмі́т — невелика господарська прибудова.</p>
			<p><sup>*</sup> Криже́вка (крижа́вка) — головка капусти.</p>
			<p><sup>*</sup> Ви́гулити — виманити звідкись.</p>
			<p><sup>*</sup> Плі́шка — невеликий клин.</p>
			<p><sup>*</sup> Ти́бель — дерев’яний цвях, кілочок.</p>
			<p><sup>*</sup> Шлях би трафив — лайка, побажання наглої смерті.</p>
			<p><sup>*</sup> Ади́ — глянь, дивись, бачиш.</p>
			<p><sup>*</sup> Опри́шок — 1) народний месник у Галичині, на Закарпатті й Буковині; 2) розбійник, злодій; бешкетник.</p>
			<p><sup>*</sup> Ді́дич — поміщик, великий землевласник.</p>
			<p><sup>*</sup> Солони́на — сало.</p>
			<p><sup>*</sup> Фі́ра — тут: віз.</p>
			<p><sup>*</sup> Зів’ясти — тут: утратити міць, втомитися.</p>
		</div>
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Село Яворів, Косівського району, Івано-Франківської області 5 грудня 1983 року Рибчук Анна Петрівна (1909 року народження)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Гуцульщини/">Фольклор Гуцульщини</a></li>
	</ul>
</footer>
<!--#include virtual="/-/inc/general__page_end.inc" -->
