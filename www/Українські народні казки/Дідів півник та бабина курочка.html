<!--#include virtual="/-/inc/general__page_start.inc" -->
<title>Дідів півник та бабина курочка ☼ Українська народна казка ☼ Народна творчість</title>
<meta name="Description" content="Українська народна казка Про Тварин (звірів) «Дідів півник та бабина курочка» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Дідів півник та бабина курочка.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Дідів півник та бабина курочка <br><span class="article__headerDescription">Українська народна казка про тварин</span></h1>
	<p>Був дід і баба. Дід мав когутика, а баба курочку. І курочка видряпала на сміттю денюжку. Когутик каже до неї: «Дай мені!» Вона не хоче. Він взяв її забив. Але курочка просить когутика, щоби він ішов до моря — води просити.</p>
	<p>Приходить він до моря і каже: «Море, море! Дай води. Бо курочка неможе, іздохне може». — «Піди ж мені до кабана, чай дасть мені ікла». Приходить когутик до кабана: «Кабане, кабане! Дай мені ікла». — «Кому?» — «Морю». — «Іди ж до дуба, най дасть мені жолудя». Приходить когутик до дуба: «Дубе, дубе! Дай мені жолудя». — «Для кого?» — «Для кабана». — «Кабанові нащо?» — «Щоб дав ікла». — «Кому?» — «Морю, щоб дало води». — «Для кого?» — «Для курочки, бо курочка неможе, іздохне може». — «Іди ж мені до клена, най дасть мені листя».</p>
	<p>Приходить когутик до клена: «Клене, клене! Дай мені листя». — «Для кого?» — «Для дуба». — «А дубові нащо?» — «Щоб дав кабанові жолудя». — «А йому нащо жолудя?» — «Щоб морю дав ікла». — «А нащо ж ікла морю?» — «Щоб дало води». — «А нащо ж тобі води?» — «Курочці, бо курочка неможе, іздохне може». — «Іди ж мені до корови, най дасть молока».</p>
	<p>Приходить він до корови: «Корово, корово! Дай молока кленові». — «А кленові нащо?» — «Щоб дав листя». — «А кому ж листя?» — «Дубові». — «А дубові нащо?» — «Щоб дав жолудя». — «А кому ж жолудя?» — «Кабанові, щоб дав ікла». — «А кому ж ікла?» — «Морю». — «А нащо ж морю?» — «Щоб дало води». — «Для кого?» — «Для курочки, бо курочка неможе, іздохне може». — «Іди ж мені до косарів, най дадуть мені трави».</p>
	<p>Приходить когутик до косарів: «Косарі, косарі! Дайте трави». — «Кому?» — «Корові, щоб дала молока». — «Для кого?» — «Для клена». — «А йому нащо?» — «Щоб дав листя для дуба». — «А дубові нащо?» — «Щоб дав жолудя для кабана». — «А йому нащо?» — «Щоб дав ікла морю». — «А йому нащо?» — «Щоб дало води для курочки, бо курочка неможе, іздохне може». — «Іди ж до мельнички, най напече нам хліба».</p>
	<p>Приходить до мельнички: «Мельничко, мельничко! Спечи хліба». — «Для кого?» — «Для косарів». — «Косарям нащо?» — «Щоб сіна вкосили для корови». — «А корові нащо?» — «Щоб молока дала для клена». — «А кленові нащо?» — «Щоб листя дав для дуба». — «А дубові нащо?» — «Щоб жолудя дав для кабана». — «А кабанові нащо жолудя?» — «Щоб дав ікла для моря». — «А морю нащо?» — «Щоб дало води для курочки, бо курочка неможе, іздохне може». — «Нема в мене хліба, рушай собі геть!»</p>
	<p>Прийшов собі когутик, а з курочки вже тільки кістки.</p>
	<p>Отак-то ся діє на світі, що з серця чоловік жінку б’є, а послі на ліки дає! А ліки не помагають, — тільки порожняком лишають. А якби того не робив, то щасливо би на світі жив. А так: мусить бідувати, бо не треба жінку кийом латати, але жити в згоді, як пристоїть чоловічій природі.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p>Дідів півник та бабина курочка. Н. П. Андреев, Указатель сказочных сюжетов по системе Аарне. Издание государственного Русского географического общества, Л., 1929. — 241/І, 2032. Зап. в середині XIX ст. на Поділлі. Казки та оповідання з Поділля. В записах 1850—1860-х рр. Вип. І—II. Упорядкував Микола Левченко, К., 1928., стор. 289—290.</p>
			<p><a href="/Український фольклор Книги/Іван Березовський ☼ Казки про тварин/">Казки про тварин</a> (Українська народна творчість) — Київ: Наукова думка. — 1976 — 575 с.</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Поділля/">Фольклор Поділля</a></li>
	</ul>
</footer>
<!--#include virtual="/-/inc/general__page_end.inc" -->
