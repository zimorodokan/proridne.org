<!--#include virtual="/-/inc/general__page_start.inc" -->
<title>Як циган війтом став ☼ Українська народна казка ☼ Народна творчість</title>
<meta name="Description" content="Українська народна казка Покуття «Як циган війтом став» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Як циган війтом став.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Як циган війтом став <br><span class="article__headerDescription">Українська народна казка Покуття</span></h1>
	<p>Був бідний циган. Прийшов собі в село — хотів оженитися. Найшов собі дівчину, що мала чвертку поля на горбі. Хати свої та дівчина не мала, а служила. Пішли вони на той горб і копають до життя землянку. Викопали її і там осталися жити.</p>
	<p>Але нема що їсти. Встає циган уночі. А село там було таке бідне. Вкраде циган паця, заріже. А на другу ніч піде вкраде десь муки. Каже циган:</p>
	<p>— А що, жінко? Вже маєм що їсти?</p>
	<p>Та й інші цигани до него приходять, а він краде й перепускає їм. Вони йому ще й гроші дають. І так він з жінкою жиє.</p>
	<p>А люди вже будують на свині карники. Треба закривати свині, бо крадуть. Побудували карники — і вже не має циган де свині красти. Береться до одежі. Краде одежу з хат. Такий уже циган вбраний.</p>
	<p>А село відбудовується. Люди кладуть такі хати, щоб не мож було красти. А в кого стара хатчина, циган туди заходить і далі краде одежу. А як усі побудували добрі хати, до чого циганови братися? Коні краде. Вже люди кладуть добрі стайні. Хто не поставив стайню і тримає коні надворі, циган їх краде.</p>
	<p>А оден чоловік поклав стайню, а дверей ще не поставив. Циган зайшов туди. А той ґазда лежав у жолобі, аби хто коні не вкрав, і цигана імив.</p>
	<p>— Ти, цигане, коні в нас покрав!</p>
	<p>Набігли люди, злапали цигана і ведуть до віта. Кричать, що треба цигана вбити. Привели його до віта, а віт каже:</p>
	<p>— Треба було вбити без мене, а як ви привели його до мене, то вже не вб’єте.</p>
	<p>Завели цигана до канцелярії, замкнули його там. І післали вартівника з трубкою. А він іде селом і трубить, що імили злодія і будуть судити. Аби сходилися люди. Зійшлося ціле село. Цигана хотять вішати, а він каже:</p>
	<p>— Люди, я хочу з вами поговорити. Можна чи не можна? Дали циганови говорити. Кричать люди:</p>
	<p>— Можна! Циган каже:</p>
	<p>— Як я прийшов у ваше село, не було ні стайні, ні карника. А відколи я прийшов, то я у вас вітував. Бо за мене побудували нові хати, стайні, карники. То скажіть, люди, чи не правда, що вітував у вас я? Бо відколи у вас сей віт, він нічого не доґаздував. А відколи я прийшов, ви так побудувалися.</p>
	<p>І всі люди скричали:</p>
	<p>— Най буде циган вітом!</p>
	<p>І той циган у них вітом і дотепер.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Торговиця, Городенківського району, Івано-Франківської області 8 вересня 1987 року Новосильський Іван Васильович (1911 року народження)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Покуття/">Фольклор Покуття</a></li>
	</ul>
</footer>
<!--#include virtual="/-/inc/general__page_end.inc" -->
