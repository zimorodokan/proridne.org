<!--#include virtual="/-/inc/general__page_start.inc" -->
<title>Про козака Бурлиму ☼ Українська народна казка ☼ Народна творчість</title>
<meta name="Description" content="Українська народна казка Полтавщини «Про козака Бурлиму» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Про козака Бурлиму.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Про козака Бурлиму <br><span class="article__headerDescription">Українська народна казка Полтавщини</span></h1>
	<p>Жив собі козак Бурлима, та була в нього ряба кобила. От пішов він до Уляски позичать собі коляски.</p>
	<p>— Нащо тобі коляска?</p>
	<p>— Та повезу святить паску.</p>
	<p>От запряг він рябу кобилу та й поїхав повз могилу. Не доїхав ще й до мосту, як не стало в кобили косту, коляска розтрусилась, паска розкришилась. Як почав він ту паску собирать, та й почав усіх родичів споминать. Згадав тих двох, що на припічку молотять горох, згадав тих п’ять, що під піччю в соломі сплять, згадав тещу та сваху, що наділили йому жінку-невдаху.</p>
	<p>От пішов Бурлима до тещі в гості, поки зростуться в кобили кості, а теща зятя пригостила — дубовим прачем угостила.</p>
	<p>— Оце тобі, зятю, за дочку плата — посеред спини синя лата.</p>
	<p>Як почав зять від тещі тікать, та не попав, куди люди ходять, а попав, куди гуси лазять. Прибіг, приліз, насилу додому добрався, та й зараз для тещі з обідом прибрався. Наловив мух — напік пампух, наловив комашок — наварив галушок, солому січе — пироги пече, сіно смаже — пироги маже, говядину жаре і дубину паре. Все докупи складає і тешу в гості виглядає. Пішов зять тещу в гості звать:</p>
	<p>— Ой, приходь же, тещінько, ой приходь же, матінко, на час, на годиноньку, в святую неділеньку.</p>
	<p>— Ой, рада б я, зятю, піти, рада б і приїхати, так ні в чому піти, нічим і поїхати. Батько — на сходці, кобила — в толоці, дуга — у лісі, а хомут — у стрісі, чоботи — в шевця, спідниця — в кравця, чепчик — у швачки, а сорочка — в прачки.</p>
	<p>— Ой, тещінько, ой, матінко, де хочеш, добудь, а до мене в гості прибудь!</p>
	<p>Вирвала теща лопушину та зробила фартушину, нарвала лободи — натикала сюди й туди, хмелем підперезалась, та так гарно прибралась, що куди не окрутнеться, та так і осміхнеться.</p>
	<p>Прийшла теща до зятя в гості та й зупинилась на помості. Посадив зять тещу до стіни очима, до дверей плечима, і заставив тещу, щоб мухи лічила, Налічила теща аж тисячу двісті, тепер треба тещі дать і попоїсти. Подав зять тещі першу страву — узяв за голову та пикою об лаву!</p>
	<p>— Оце тепер, тещенько, хоч сядь та й плач, оце тобі споминки за отой дубовий прач!</p>
	<p>Пішов зять у дубовий лісок на часок, нарвать зілля тещі від похмілля. А теща зятя не діждала, у вікно рака показала. Прибігла, прилізла, та й зразу на піч полізла</p>
	<p>— Тікай, діду, з печі, я попарю спину й плечі.</p>
	<p>А дід злазить не хоче, ще й на бабу буркоче:</p>
	<p>— Добре тобі в зятя мед-вино пити, а мені ніяково на печі сидіти!</p>
	<p>— Ой, цур йому, зятів медок дуже солодок, а зятеве пиво і в ноги вступило.</p>
	<p>Була в баби сучка, а звали Кусючка, як сучка збрехне, то баба й здихне:</p>
	<p>— Ой, лишенько, чи не зять іде?</p>
	<p>Та двері засуває, вікна затуляє, проклятого зятя в хату не пускає.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>198 (7157). Про козака Бурлиму. СУС —. Записала Ішатенко Алла 2009 року. Паливода Ганна Семенівна. Полтавська область, Гадяцький район, Книшівка</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Полтавщини/">Фольклор Полтавщини</a></li>
	</ul>
</footer>
<!--#include virtual="/-/inc/general__page_end.inc" -->
