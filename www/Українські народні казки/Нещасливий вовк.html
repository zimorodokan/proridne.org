<!--#include virtual="/-/inc/general__page_start.inc" -->
<title>Нещасливий вовк ☼ Українська народна казка ☼ Народна творчість</title>
<meta name="Description" content="Українська народна казка Гуцульщини «Нещасливий вовк» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Нещасливий вовк.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Нещасливий вовк <br><span class="article__headerDescription">Українська народна казка Гуцульщини</span></h1>
	<p>Один вуйко зарізав пацюка&nbsp;<sup>*</sup>. Та й поносили все до хати, а два шрами&nbsp;<sup>*</sup> солонини забули під хатою. А йшли два злодії і вздріли, що під хатою стоїть солонина. І взяв один один кусок, а другий — другий. І махом у ліс. А в лісі були вовк і лисичка. Лисичка вздріла їх здалеку та й каже:</p>
	<p>— Куме, сховаймося за корчик. Вони зараз ітимуть цею стежкою, а ми згаркаємо&nbsp;<sup>*</sup>. Вони напудяться і може, кинуть нам солонину.</p>
	<p>Так вони й зробили. Злодії йшли понад тим корчиком, а вони як згаркали. Злодії напудилися, солонину кинули і вті́кли. Лисичка прийшла до солонини, полизала.</p>
	<p>— Це, — каже, — куме, таке солене. Це ніхто не годен їсти.</p>
	<p>А солонина свіжа, зовсім не солена. Лисичка вовкови навіть не дала покушати.</p>
	<p>Каже лисичка вовкови:</p>
	<p>— Куме, мені сеї ночі снилося, що ви будете дуже щасливі.</p>
	<p>І вовк подався в ліс. А лисичка й собі ніби пішла. А як вовк відійшов далеко, лисичка вернулася до солонинки, від’їдала її по кускови і поносила в свою хатку.</p>
	<p>А вовк пішов шукати щастя. Іде, а під лісом пасеться кобила з лошатком.</p>
	<p>— Добрий день, кобило!</p>
	<p>— Доброго здоров’ячка, вовчику.</p>
	<p>— Казала мені кума лисиця, що я сьогодні буду щасливий. Хочу твоє лошатко з’їсти.</p>
	<p>Кобила каже:</p>
	<p>— Я не проти.</p>
	<p>Та й нібито дуже храмає&nbsp;<sup>*</sup> на задню ногу.</p>
	<p>—...Я чула, що ви дуже добрий лікар. А в мене щось у ногу забилося, і я не можу стати на ногу. Може би, ви мені допомогли?</p>
	<p>А вовк сів так гордо, ніби він справді лікар. І сидить. Кобила поволеньки приступає, приступає до него задом. І все дивиться, чи він близько. Нарешті вздріла, що вже близько, та як зробила стрибок! Та як дала йому копитами, вовк так і перекотився. Мало не вбила його. Та й вті́кла кобила з лошатком додому.</p>
	<p>Вовк віддихався трохи, полежав, а тоді встав і пішов далі. А під лісом два цапи пасуться. Вовк так втішився.</p>
	<p>— Добрий день, цапки!</p>
	<p>— Доброго здоров’я, вовчику.</p>
	<p>— Казала мені лисиця, що я сьогодні буду щасливий. Хочу одного з вас з’їсти. Ви розбігайтеся. Котрий скорше до мене прибігне, того я з’їм.</p>
	<p>А цапки не дурні. Як вони розбігалися, то один на другого кліпнули. І разом відбігли далеко, і разом як відти розбіглися! Як бехнуть вовка в ребра, один відти, а другий відти, то вовк перекотився. А цапки втекли.</p>
	<p>Вовк знов полежав та встав і йде далі. Він мусить щось найти. Минув ліс, дивиться, а там якийсь млин старенький стоїть. А коло него свиня з поросятами ходить і собі щось шукає, хрупає. «Ех, — думає собі вовк, — зараз поросятко схрупаю». Підійшов до свині і каже:</p>
	<p>— Добрий день, свиня Хруня!</p>
	<p>— Доброго здоров’ячка, вовчику. А він знов своє:</p>
	<p>— Казала мені кума лисиця, що я буду щасливий. Хочу твоє поросятко з’їсти.</p>
	<p>Каже свиня:</p>
	<p>— Я не проти. Але ти, такий пан вельможний, будеш таке поросятко грузьке&nbsp;<sup>*</sup> їсти? Я зараз помию його.</p>
	<p>— Добре, — каже вовк.</p>
	<p>А свиня добре знала ходи. Пішла на другий бік млина, а там були відірвані дошки, і свиня зайшла всередину, в млин. А вовк собі на бережку сидить і чекає, поки вона поросятко вмиє. А вона зайшла в млин, стала посеред млина та «гу-у, гу-у». А люди кажуть:</p>
	<p>— Чого свиня гудить? То щось має бути.</p>
	<p>Подивилися в вікно, а вовк собі сидить на бережку, чекає, поки свиня вмиє порося. Люди набрали залізяк, каміння, дрючків та як вилетіли з млина несподівано. Та кинулися на вовка і мало що не вбили його.</p>
	<p>Вовк забіг у ліс, трошки віддихався, та й подумав: «Іду я тої солонини їсти, бо іншого нема нічого». Приходить, а солонини нема.</p>
	<p>І від тих пір вовк з лисичкою не дружить.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__footnotes">
			<p><sup>*</sup> Пацю́к — кабан.</p>
			<p><sup>*</sup> Шрам — шмат.</p>
			<p><sup>*</sup> Зга́ркати — загарчати.</p>
			<p><sup>*</sup> Хра́мати — кульгати.</p>
			<p><sup>*</sup> Грузьки́й — замащений болотом.</p>
		</div>
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Село Рожнів, Косівського району, Івано-Франківської області 26 березня 1986 року Намісниченко Теодозія Дмитрівна (1905 року народження)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Гуцульщини/">Фольклор Гуцульщини</a></li>
	</ul>
</footer>
<!--#include virtual="/-/inc/general__page_end.inc" -->
