<!--#include virtual="/-/inc/general__page_start.inc" -->
<title>Чарівне насіння ☼ Українська народна казка ☼ Народна творчість</title>
<meta name="Description" content="Українська народна казка Поділля «Чарівне насіння» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Чарівне насіння.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Чарівне насіння <br><span class="article__headerDescription">Українська народна казка Поділля</span></h1>
	<p>Жив в одному селі парубок на ім’я Іван. Був він до усілякої роботи мастак, як міг допомагав своїй старенькій матері і батькові. Якось одного світлого дня взяв він сокиру, трохи хліба на дорогу та й подався в ліс рубати дрова. Вийшов він із села та пішов широким степом до лісу.</p>
	<p>Зайшов Іван в ліс, знайшов підходяще дерево, і коли мав рубати, та побачив старого сивого діда, який був весь у білій одежі. Борода і брови такі густі, що і очей не видно. Стоїть дід, згорбившись на палицю ніяк не може завдати собі в’язку із хмизом.</p>
	<p>— Доброго дня, — привітався юнак.</p>
	<p>— Здоров будь синку, — відповів йому дідусь.</p>
	<p>— А що це ви, дідусю, тут робите? — запитав Іван.</p>
	<p>— Та як бачиш, збираю собі хмиз додому — відповів йому на це дідусь.</p>
	<p>— То давайте я вам допоможу, — сказав Іван, і взявши в’язку хмизу завдав собі на плечі, — я занесу вам її додому.</p>
	<p>— Дякую тобі, синку — відповів старий і попрямував ледве помітною затоптаною стежкою в глушину лісу.</p>
	<p>Іван пішов за ним. Довго йшли вони в глибокий ліс, аж незчувся Іван, як ліс зробився такий густий, що і сонця не було видно. Аж тут дійшли вони до старенької мохом зарослої хати, яку було ледь помітно з-під дерев. Спинився дід і каже:</p>
	<p>— Ось ми і прийшли. За те, що ти допоміг мені, за те, що поважаєш старших, ось тобі чарівне насіння. Посадиш насіння, а воно буде приносити тобі великий плід. Та дивись не сади його біля свого дому.</p>
	<p>Взяв Іван подарунок, подякував, і пішов додому. Прийшов Іван додому та й розповів усе своїм батькам, забув лиш, що казав дідусь не садити їх на своєму городі. Пішов ввечері Іван і засіяв увесь город насінням і ліг спати.</p>
	<p>Прокидається рано Іван аж бачить, що його город засіяний усілякими овочами: великими соняхами, величезною картоплею, гарбузами величини, як він сам, а пшениця і кукурудза взагалі у двічі висотою більші, ніж він сам.</p>
	<p>Зрадів Іван та й давай все те збирати та до комори носити. Наповнив овочами усю комору, а їх і менше не стало.</p>
	<p>Бачили це усі люди та дивувалися, що у нього дуже багато всього А як не вміщалось йому все те в коморі, то він відвозив його на базар і там продавав. Так розбагатів Іван і жив у великих розкошах. Побудував собі новий кращий дім та завів собі велике господарство. А був у Івана сусід на ім’я Хома. Взяла його велика заздрість через те, що він так розбагатів. Взяв він і підпалив йому город. Пшениця загорілася, а за нею і все інше, весь город загорівся. Потім вогонь пішов далі і запалив сіно що лежало біля хати. За сіном загорілася і хата. Вибіг Іван із хати та кинувся гасити пожежу. Не встиг погасити пожежі, згоріло все: і комора, і город, і хата. Сів Іван та і зажурився. Не знав він, що робити далі. Взяв він тоді сокиру і знову пішов у ліс рубати дрова. Прийшов Іван на те саме місце, аж бачить знов стоїть той самий сивий дід та на паличку спирається.</p>
	<p>— Ну що, зробив так, як я сказав? — запитав дідусь.</p>
	<p>І тут розповів Іван старому дідусеві все що сталося. Зітхнув старенький та й каже:</p>
	<p>— А я казав тобі не садити насіння коло свого дому. Не послухав ти мене, тому так і вийшло. Така знаєш в людей є риса — заздрість. Побачили вони що у тебе все добре і позаздрили. Тому тобі кажу, повернись додому відбудуй хату, та живи як усі люди.</p>
	<p>Повернувся Іван засмучений додому, відбудував хату, завів нове господарство і господарював там щасливо.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>19 (5971). Чарівне насіння. СУС—, новотвір. Записав Крищуцький Олександр (9 клас) 2008 року. Гавюк Юзефа Францівна (1925). Хмельницька область, Деражнянський район, Маниківці</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Поділля/">Фольклор Поділля</a></li>
	</ul>
</footer>
<!--#include virtual="/-/inc/general__page_end.inc" -->
