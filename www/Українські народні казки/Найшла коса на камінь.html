<!--#include virtual="/-/inc/general__page_start.inc" -->
<title>Найшла коса на камінь ☼ Українська народна казка ☼ Народна творчість</title>
<meta name="Description" content="Українська народна казка Покуття «Найшла коса на камінь» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Найшла коса на камінь.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Найшла коса на камінь <br><span class="article__headerDescription">Українська народна казка Покуття</span></h1>
	<p>Були чоловік і жінка, мали трьох синів. Батько помер, мати померла, лишилися три сини сами. Найстаршому було десять років. І біда була, не було з чого жити. Пішов найстарший у найми. Приходить до одного багача. Питається багач:</p>
	<p>— Куди ти, хлопче, йдеш?</p>
	<p>— Іду, би десь ся наймив.</p>
	<p>— Будеш у мене. Але би-с не гнівався. Бо буду рубати тобі носа. То бери снідай. І бери лопату, ґралі. І цілий хліб з собою бери. І бери з собою пса, і йди в поле гній розкидати. І роботу би-с робив, і пса би-с погодував, сам наївся і додому хліб цілий приніс.</p>
	<p>Хлопець став і подумав: «Як це так можна зробити: пса погодувати, самому наїстися і хліб цілий додому принести?» Пішов він у поле, розкидає гній, а пес утік додому.</p>
	<p>Приходить хлопець увечір додому, приносить цілий хліб, кладе на стіл. Жінка багача зварила вечерю, сіли вечеряти. А в багача була дівчинка дворічна. Каже він наймитови:</p>
	<p>— Дитина хоче надвір. Винеси її.</p>
	<p>Наймит постояв коло дитини надворі, вносить її до хати. А вони вже повечеряли, вже все з’їли, нема вже що їсти. Каже багач:</p>
	<p>— То що ти, хлопче, гніваєшся?</p>
	<p>А хлопець каже:</p>
	<p>— Як не гніватися? Цілий день робив голоден і вечеряти не даєте. І багач йому врубав ніс. І пішов хлопець додому без носа.</p>
	<p>Пішов і другий брат до того багача служити — то саме з ним багач зробив. Іде вже наймолодший брат. Іде, чує, в корчмі співають пияки. Повертає хлопець до корчми, а той багач там є. Питається багач:</p>
	<p>— Куди ти йдеш, хлопче?</p>
	<p>— Іду служити, — каже.</p>
	<p>— Будеш у мене служити.</p>
	<p>І пішли вони обидва до багача додому, переночував він, дав йому багач поснідати і каже так:</p>
	<p>— Бери лопату й ґралі. І пса, і хліб цілий. Би-с пса нагодував, сам наївся і хліб додому цілий приніс. І розкидай у полі гній. Але би ти не гнівався, бо врубаю носа.</p>
	<p>А хлопець каже:</p>
	<p>— Добре. Але би й ви ся не гнівали, бо й вам урубаю.</p>
	<p>Пішов хлопець, розкидає гній, зголоднів, сів їсти. Розкроїв хліб, м’якушку видовбав, нагодував пса, сам наївся. А в шкірку напхав бур’яну, стулив докупи, і цілий хліб.</p>
	<p>А багач каже до свої жінки:</p>
	<p>— Видко, він пса прив’язав, бо скілко наймитів було, від усіх пес тікав, а від цего не тікає.</p>
	<p>Ввечір приходить хлопець додому, кладе на стіл цілий хліб. Багачева жінка зварила вечерю, посідали вечеряти, а багач каже наймитови:</p>
	<p>— Винеси дівчину надвір та випороши її.</p>
	<p>Він відніс дівчину до хорім, роздер на дві частини і повісив на драбину. А сам прийшов до хати, сів і їсть. Питається багач:</p>
	<p>— А де дитина, хлопче?</p>
	<p>— Ви казали випорошити, то я випорошив і почепив у хоромах на драбині.</p>
	<p>Подивився багач до хорім — дитина мертва. Питається хлопець:</p>
	<p>— Що, гніваєтеся, вуйку?</p>
	<p>— Нє.</p>
	<p>— Ну то й я нє, а вуйна як собі хотять.</p>
	<p>Подумав багач: «Біда». На другий день каже він наймитови:</p>
	<p>— Займеш свині пасти.</p>
	<p>Займив хлопець свині на млаку. Пригріло сонечко, хлопець подумав:</p>
	<p>«Як би ці свині попродати?» А дорогою їдуть купці. Багато фір. І крикнув хлопець:</p>
	<p>— Ей, купці! Купіть у мене свині. Стали купці, подумали.</p>
	<p>— Хлопче, це ж не твої свині. Це ж якогось багача або пана. А хлопець каже:</p>
	<p>— Чи багача, чи пана, але я вам продаю. Але тілко без хвостів.</p>
	<p>Зігнав хлопець свиней докупи, купці склали їх на фіри, хвости повідрубували й дали хлопцеви, заплатили й поїхали. Хлопець позатикав свинячі хвости у намул, а сам біжить додому, аж язик вивалив.</p>
	<p>— Вуйку, вуйно, ходіть! Всі свині потопилися в намулі, лиш хвости видко.</p>
	<p>Зібралися багач з жінкою, біжать. Приходять, а свиней ані одної, тілко хвости. Потягнув багач за оден хвіст — нема свині, потягнув за другий — нема. А хлопець йому каже:</p>
	<p>— Вуйку, доки я додому, доки з дому, то, може, свиней щось поїло? То ви що, вуйку, гніваєтеся, може?</p>
	<p>А вуйко сказав:</p>
	<p>— Нє.</p>
	<p>— Ну та й я нє. А вуйна як собі хотять. На третій день багач каже:</p>
	<p>— Підеш, хлопче, у поле орати. А я тобі буду їсти носити. Поїхав хлопець. Орав оден день, орав другий — ніхто не приносить</p>
	<p>їсти. Ріже він бика, облупив, пече м’ясо. Пес їсть і він їсть. Через два дні вже нема бика, нема що їсти, ріже він другого бика. А багач каже до жінки:</p>
	<p>— Вже минуло шість днів. Піду за биками. Бики не подохнуть, бо мають що пасти.</p>
	<p>А хлопець скінчив орати і їде ввечір двома волами додому. Їде через міст, а з-під моста вибігає щезлий і гулькнув на биків. Бики кинулися вбік, і вломилося колесо. Хлопець скочив з фіри і зловив щезлого.</p>
	<p>— Тримай, — каже, — снасть аж додому. Приїхає він додому, гримає в браму.</p>
	<p>— Ей, вуйку, втворяйте!</p>
	<p>А багач лютий, що той не подох. Та й кричить:</p>
	<p>— Приїхав, не подох! Най тобі щезлий отворить! А щезлий вчув та й кричить з-під воза:</p>
	<p>— Я не годен утворити, бо снасть тримаю! Багач кричить до жінки:</p>
	<p>— Жінко! Він ще й щезлого до хати привіз! Не сам приїхав!</p>
	<p>Взяв хлопець щезлого за лабу, дав йому два батоги і нагнав його, Жінка дала хлопцеви вечеряти. Бо вони вже його боялися. Багач каже:</p>
	<p>— Не носив тобі, хлопче, їсти, бо не було як. Жінка ми заслабла. А хлопець йому каже:</p>
	<p>— Вуйку, їсти було що. Я ще й вам лишив там, можете й ви їсти. Вуйку, може, ви гніваєтеся?</p>
	<p>Ґазда видить, що нема двох биків, але каже:</p>
	<p>— Нє, не гніваюсь.</p>
	<p>— І я нє. А вуйна як собі хотять. Каже багач:</p>
	<p>— Хлопче, в сусіднім селі храм. Завтра я їду з жінкою на храм. Як буду їхати назад і співати, аби ти мені засвітив, би ми ся з вуйною не перевернули.</p>
	<p>— Добре, добре, вуйку, я засвічу.</p>
	<p>Багач впряг бики і поїхав з жінкою на храм. А хлопець спить і не спить. Чує, вуйко з вуйною співають. Але ще далеко-далеко. А у вуйка стодола велика, повна пшениці, жита — всього повна. Чув хлопець, вуйко з вуйною уже близенько співають. Він вибіг, сірник у руки і ту стодолу запалив. Стодола горить. А хлопець вибігає з воріт.</p>
	<p>— Вуйку, видно їхати? Би ви ся не перевернули. Заїхав ґазда перед хату. А хлопець каже:</p>
	<p>— Вуйку, може, ви ся гніваєте?</p>
	<p>— Нє.</p>
	<p>— Ну то й я нє, а вуйна як собі хотять. Каже ґазда:</p>
	<p>— Жінко, біда. Мусим тікати геть від свої хати. Завтра буде рік, як у нас цей наймит служить.</p>
	<p>Приніс ґазда могорич і каже хлопцеви:</p>
	<p>— Ти в мене добре рік прослужив. Будем справляти празник.</p>
	<p>— Добре, най буде. Я буду у вас ще рік служити. Увечір вони попразникували. Каже хлопець:</p>
	<p>— Знаєте, вуйку, я не буду в хаті спати. Піду ночувати в стайню. Хлопець лежить у стайні, а ґазда викотив віз і, що може, забирає з хати: подушки, їду. Ґазда пішов до хати, а хлопець за той час заліз собі на возі в подушки і лежить тихенько. Впряг ґазда бики, сів з жінкою на віз і їдуть. І каже він до жінки:</p>
	<p>— Добре, що ми збулися біди. Ти дивися, він нам дитину знищив, свині попродав, бики порізав, стодолу запалив. І бог знає, чим би це було скінчилося.</p>
	<p>І приїхають вони до річки. Треба переїхати вбрід. Зайшли бики в річку, стали скраю пити воду. Напилися і рушили далі. А вода чимраз більша, більша, і підійшла аж під хлопця. А він каже:</p>
	<p>— Вуйку, трошки гайта, бо мене тут замочило! А ґазда каже:</p>
	<p>— І ти тут є.</p>
	<p>— Є, є, я з вами.</p>
	<p>Каже ґазда до свої жінки потиху:</p>
	<p>— Ми не годні збутися біди.</p>
	<p>Виїхали на другий берег річки, та й каже ґазда:</p>
	<p>— Тут будем ночувати.</p>
	<p>Та й знов каже потиху до жінки:</p>
	<p>— Я його пішлю по воду.</p>
	<p>А хлопець вилізає з фіри й каже:</p>
	<p>— Вуйку, я йду води принести. Той пішов, а ґазда каже жінці:</p>
	<p>— Я йому скажу лягати від берега, і вночі ми його втопимо. Приноси хлопець води. Повечеряли вони. Каже хлопець:</p>
	<p>— Я лягаю спати від берега, бо ви боїтеся і вуйна боїться. Полягали вони спати, захропіли вуйко й вуйна. Хлопець вуйну д’берегови, а сам лягає всередину. Чоловік пробудився і каже жінці:</p>
	<p>— Втруть його у воду.</p>
	<p>Хлопець раз і трутив у воду вуйну.</p>
	<p>Рано пробудилися обидва — нема вуйни, лиш вуйко й хлопець. Каже хлопець до вуйка:</p>
	<p>— Що, вуйку, гніваєтеся? А вуйко каже:</p>
	<p>— Як не гніватися! Дитину роздер, свині попродав, бики порізав, стодолу запалив, жінку втопив. Як ся не гнівати?!</p>
	<p>— То дайте ніс, най я вам його врубаю за моїх братів.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Задубрівці, Снятинського району, Івано-Франківської області 23 червня 1987 року Ткачук Ілля Михайлович (1921)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Покуття/">Фольклор Покуття</a></li>
	</ul>
</footer>
<!--#include virtual="/-/inc/general__page_end.inc" -->
