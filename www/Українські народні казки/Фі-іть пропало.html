<!--#include virtual="/-/inc/general__page_start.inc" -->
<title>Фі-іть пропало ☼ Українська народна казка ☼ Народна творчість</title>
<meta name="Description" content="Українська народна казка Гуцульщини «Фі-іть пропало» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Фі-іть пропало.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Фі-іть пропало <br><span class="article__headerDescription">Українська народна казка Гуцульщини</span></h1>
	<p>Був собі оден чоловік та й другому продав теля. Та й ще одному продав його, та й третьому. Та й набрав за то теля грошей від десятьох чоловік. Зійшлися ті люди та й питають:</p>
	<p>— Ти думаєш нам давати теля? А він каже:</p>
	<p>— Теля одно, а вас багато. А грошей я вже не маю. Хіба передавайте мене в суд.</p>
	<p>Вони передали його в суд. Виходить тому чоловікови повістка. Іде він по дорозі, такий зажурений. А навстріть іде циган. Та й каже:</p>
	<p>— Що ти, Іване, такий зажурений?</p>
	<p>— Та впав у біду.</p>
	<p>— У яку біду?</p>
	<p>— Продав, — каже, — одному теля, другому. І десять чоловік їх набралося. Теля одно, а гроші я на байфус пустив&nbsp;<sup>*</sup>. А вони подали в суд. Іду на суд.</p>
	<p>Циган каже:</p>
	<p>— Дай мені оден злотий, то пораджу тобі, що робити.</p>
	<p>— Я тобі дам два злоті, — каже Іван. А циган йому каже:</p>
	<p>— На все, що тобі будуть на суді казати, ти відповідай: «Фі-іть, пропало». І більше нічого не кажи.</p>
	<p>Іван приходить на суд, суддя питає: — Ти брав гроші в цих людей? А Іван каже:</p>
	<p>— Фі-іть, пропало. Суддя питає:</p>
	<p>— Приходили до тебе люди за телям чи ні? А він:</p>
	<p>— Фі-іть, пропало.</p>
	<p>Суддя розсердився і крикнув:</p>
	<p>— Ти будеш говорити чи ні?! А той далі:</p>
	<p>— Фі-іть, пропало.</p>
	<p>Так повторилося ще пару раз, і суддя сказав людям:</p>
	<p>— А ви не виділи, що це дурний? Чого ви до дурного йшли купувати. Розходіться по хатах і щоби ви більше з дурним не накладали розуму.</p>
	<p>Вийшов Іван з суду, а циган стоїть під дверима. Та й каже:</p>
	<p>— Давай гроші. А той йому:</p>
	<p>— Фі-іть, пропало. Та й пішов.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__footnotes">
			<p><sup>*</sup> На ба́йфус пустити — розтратити, розтринькати.</p>
		</div>
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Село Яворів, Косівського району, Івано-Франківської області 4 грудня 1983 року Шкрібляк Іван Васильович (1966 року народження)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Гуцульщини/">Фольклор Гуцульщини</a></li>
	</ul>
</footer>
<!--#include virtual="/-/inc/general__page_end.inc" -->
