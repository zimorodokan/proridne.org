<!--#include virtual="/-/inc/general__page_start.inc" -->
<title>Як врятувався дяк ☼ Українська народна казка ☼ Народна творчість</title>
<meta name="Description" content="Українська народна казка Бойківщини «Як врятувався дяк» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Як врятувався дяк.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Як врятувався дяк <br><span class="article__headerDescription">Українська народна казка Бойківщини</span></h1>
	<p>В одному селі помер старий дяк. На його місце приходили молоді дяки. Побуде такий молодий дяк два-три дни, заслабне та й умре, та й нема. Тут прийшов ще один молодий дяк і пішов на квартиру до старенької баби. Тота баба його радить:</p>
	<p>— Іди до церкви. Як будеш іти, назустріч вийде дівчина і буде казати: «Добре рано, дяче!» Би-с ти не відзивався. Підеш до церкви, помолишся і вернешся знов до мене.</p>
	<p>Він так і зробив. Другий день знов відправляє його баба:</p>
	<p>— Іди, дяче.</p>
	<p>Він іде, виходить дівчина з подвір’я на дорогу.</p>
	<p>— Добре рано, дяче!</p>
	<p>Він не відзивається. А третій день баба йому каже:</p>
	<p>— Іди. На тім самім місци, що була дівчина, буде стояти кобила, а на плоті буде висіти кантарок. Ти озмеш той кантарок, накладеш на кобилу і сядеш на неї. Та й ганяй нею, що будеш мати сили, поверх гір ганяй, всюди ганяй, аби вона так змучилася, щоб уже більше не могла ворожити.</p>
	<p>Він так і зробив. Іде — а то стоїть кобила, а на плоті висить кантарок. Він наложив на неї той кантарок та й сів на неї. Як зачав бити її ногами, як зачав гонити! Пригнав на то саме місце, забрав з неї кантарок, а то з кобили зробилася дівка і полізла до хати. Але залізла лиш в город, впала і вже не годна була до хати зайти. Вмирає та дівка та й каже вітцеви:</p>
	<p>— Як я умру, би-сте мене нарядили, поклали в церкві, і дяк має читати коло мене савтирю. Хоть би хотів за тото і три корови, аби-сте йому дали. Але мусить читати савтирю коло мене вночі, дві ночі має читати.</p>
	<p>Померла дівка та й сказав її отець дякови читати савтирю. Баба каже йому:</p>
	<p>— Йди, дяче, читай савтирю. І дала йому баба ножик.</p>
	<p>—...Як будеш читати, скрипне раз труна — нічого не роби. Скрипне другий раз — падай долілиць і ножиком навколо себе обкресли по земли.</p>
	<p>Він так і зробив. Як скрипнула труна другий раз, обкреслив навколо себе ножиком по земли і впав у тому крузі долілиць. Тут скрипнула труна третій раз, і мертва вийшла з труни. Ходить і хоче його досягнути, а то всюди її ніж коле. Не може його досягнути, бо ножем обкреслено, і лягла мертва назад у труну. Другий день каже йому баба:</p>
	<p>— Вже гірше. Іди до ксьондза, най дасть тобі ключ від тої скарбонки, де він опарати ховає. Як труна скрипне, не жди, аби вона скрипала другий раз та й третій, а тікай до тої скарбонки, позавивайся в опарати, замикайся зсередини в скарбонці і сиди там.</p>
	<p>Читає дяк савтирю, туй скрипнула труна. А він уже підготував ключ. Скочив до тої скарбонки, позавивався в опарати молодий дяк і замкнувся в скарбонці. А туй позліталося тих відьом! З цілої околиці позліталися, та й тота його баба є між ними. Всі вони шукають його — нема. А тоді до баби:</p>
	<p>— Бабо, де дяка діла? Баба каже:</p>
	<p>— Виправила савтирю читати. А вони:</p>
	<p>— Тепер ще одна народила, найстарша.</p>
	<p>Пішли вони та й взяли маленьку дитину, що тілько народилася. Принесли, а дитина каже:</p>
	<p>— Він є тутка, в ці скарбонці, але ви його не дістанете. Хіба принесете з Чорногори зілля. Треба ще ковальського міха, і аби те зілля горіло — тим зіллям його і задушите.</p>
	<p>Як сказала то маленька відьма, полетіли одні відьми в Чорногору, а другі — до коваля по міх. Принесли, розложили тото зілля і зачали дути. А кугут запів, і вони всі пропали, ніби їх і не було.</p>
	<p>Так дяк там переховався, та й уже потому дякував. І в селі вже дяки не вмирали. А її отець продав три корови та й заплатив дякови за тото, що читав савтирю. Її поховали, та й усе.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Спас, Рожнятівського району, Івано-Франківської області 28 жовтня 1994 року Самійло Ірина Петрівна (1909 року народження)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Бойківщини/">Фольклор Бойківщини</a></li>
		<li><a href="/Українська міфологія/Відьма.html">Відьма в українській міфології</a></li>
	</ul>
</footer>
<!--#include virtual="/-/inc/general__page_end.inc" -->
