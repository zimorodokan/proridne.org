<!--#include virtual="/-/inc/general__page_start.inc" -->
<title>Царевич Іван і фальшивий царевич ☼ Українська народна казка ☼ Народна творчість</title>
<meta name="Description" content="Українська народна казка Буковини «Царевич Іван і фальшивий царевич» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Царевич Іван і фальшивий царевич.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Царевич Іван і фальшивий царевич <br><span class="article__headerDescription">Українська народна казка Буковини</span></h1>
	<p>Жив собі цар. І в того царя було три сини. А брат його був царем у другім царстві, і мав три дочки. Той, з дочками, думає: «Поставити зятя царем — то недобре. Візьму я лучче в брата хлопця». І пише до брата: «Дай мені одного хлопця. Я вже старий. Як умру, то лишиться твій син царем». А той думає: «Треба післати старшого сина». І каже: «Синок, підеш до вуйка і станеш там царем». Дає йому доброго коня, добру одежу, зброю і відправляє його в дорогу, а сам узяв ведмежу шкуру, пішов наперед і сховався під міст. Коли син над’їхав, він одяг на себе ведмежу шкуру і сів на мості. Дивиться син, ведмідь сидить. Злякався він ведмедя і повернувся додому.</p>
	<p>Приходить додому й цар.</p>
	<p>— Ти чого дома?</p>
	<p>— Там на мості ведмідь сидить. Нема як проїхати.</p>
	<p>— Як ти злякався ведмедя, то не поїдеш до вуйка. Кличе цар середущого сина. «Ти підеш до вуйка». Дає він йому коня, зброю і все, що треба. І знов одягає на себе ведмежу шкуру і сідає на мості. Хлопець забачив ведмедя, повернув коня і втік додому. Приходить цар.</p>
	<p>— Чого ти дома?</p>
	<p>— Там на мості ведмідь сидить. Я злякався і вернувся назад.</p>
	<p>— То й ти не поїдеш, як боїшся ведмедя, — сказав цар і покликав найменшого сина, Івана Царевича.</p>
	<p>— Ти поїдеш до вуйка, бо ці два злякалися ведмедя. Іван Царевич засумував. «Старші браття не пройшли, а як я пройду?» — думає він. І пішов у сад. Іде він садом, а назустріч йому якась бабка.</p>
	<p>— Іване Царевичу, чого ти зажурився? А він їй каже:</p>
	<p>— Тато посилає мене до вуйка, бо старші брати злякалися ведмедя і не поїхали. Як я поїду, як я такий молодий?</p>
	<p>— Поїдеш, але скажи татові, щоб дав тобі ту одежу, в якій він женився, І щоб дав шаблю, яка була в нього, коли він женився. А коня купи на ярмарку. Як приїдеш на ярмарок, то поклади на тарілку жару, котрий кінь візьме з тарілки жар, того купи. На ньому й поїдеш до вуйка. А як пустишся у дорогу, то щоб не брав собі ніякого товариша, їдь сам.</p>
	<p>Прийшов він до хати та й каже татові:</p>
	<p>— Я поїду до вуйка, але дайте мені ту одежу, що в ній женилися.</p>
	<p>— Дам, — каже цар.</p>
	<p>І ту шаблю дайте, що була у вас, як ви женилися;</p>
	<p>— Добре, дам.</p>
	<p>— А коня я куплю собі на ярмарку, — каже Іван.</p>
	<p>— Добре, купи собі, якого хочеш.</p>
	<p>Дав йому цар гроші, і пішов Іван Царевич на ярмарок. Узяв на тарілку жару і ходить помежи кіньми. Тут підбіг до нього один кінь і вхопив жар з тарілки. Іван питає: «Хто хазяїн цього коня?» А хазяїна нема. Він крикнув ще: «Хто хазяїн?! Хто хазяїн?!» Але хазяїн так і не знайшовся. Іван поїхав тим конем додому і почав збиратися в дорогу.</p>
	<p>А цар знову бере ведмежу шкуру і йде на міст. Їде Іван, дивиться, сидить на мості ведмідь. А кінь здіймається в повітря, і перелетіли вони через «ведмедя». Цар думає: «Цей доїде до вуйка».</p>
	<p>Їхав Іван, їхав і заїхав у таку пустелю, що води хочеться, аж горить усередині, а нема де напитися. А назустріч іде чоловік.</p>
	<p>— Куди їдеш? — питає той чоловік Івана Царевича.</p>
	<p>— Їду до вуйка, буду після нього царем, бо в нього нема синів, а лиш дівчата. Але тут води нема.</p>
	<p>— Тут є керниця, — каже чоловік. — Я поведу тебе до неї. Там нап’єшся і набереш собі води в дорогу.</p>
	<p>І забув Іван, що баба казала: «Не бери собі товариша в дорозі».</p>
	<p>Прийшли вони до керниці. До води треба було спускатися вниз по сходах. Той чоловік поліз і напився. Виліз вій із керниці та й каже Іванові: «Бери посудину і лізь туди». Поліз Іван Царевич у керницю, а той чоловік закрив її зверху і замкнув. І питає Івана: «То скажи ще раз, куди ти йдеш?» Іван ще раз розповідає, що йде до вуйка, щоб стати царем. А той каже: «Пущу тебе, як скажеш, що я Іван Царевич, а ти — мій слуга. Коли ж не хочеш, то зогниєш тут, у керниці». Мусив дати Іван таке слово. Той випустив його. І помінялися вони одежею. Чужий сів на коня, а Іван Царевич іде пішки.</p>
	<p>Прийшли вони до царя. Цар їх стрічає і питає:</p>
	<p>— А це що за хлопець?</p>
	<p>— Це мій слуга. Він мене дуже слухає, то я взяв його з собою.</p>

	<figure class="illustration">
		<img class="illustration__image" loading="lazy" decoding="async" src="/-/i/Царевич Іван і фальшивий царевич — 01.png" alt="ЦАРЕВИЧ ІВАН І ФАЛЬШИВИЙ ЦАРЕВИЧ — Українська Народна Казка Буковини" title="ЦАРЕВИЧ ІВАН І ФАЛЬШИВИЙ ЦАРЕВИЧ — Українська Народна Казка Буковини">
		<figcaption class="illustration__caption">ЦАРЕВИЧ ІВАН І ФАЛЬШИВИЙ ЦАРЕВИЧ — Українська Народна Казка Буковини</figcaption>
	</figure>

	<p>І живуть вони там, скільки живуть. А той чужий боїться, що учується це діло, і хоче, щоб хлопець пропав. Старий цар каже тому, що видає себе за царевича:</p>
	<p>— Тут у лісі є така змія, що як хто відрубає їй голову, то від тої голови буде видко, як від сонця.</p>
	<p>А той каже:</p>
	<p>— Мій слуга може зробити це.</p>
	<p>Він думав, що Іван піде туди і пропаде, бо та змія була така, що як гляне на кого — той зразу вмре. Кличе «Іван Царевич» «слугу» і каже:</p>
	<p>— Даниле, іди в ліс. Там є змія. Ти мусиш врубати їй голову і принести сюди.</p>
	<p>Сів Іван на коня і їде в ліс, а назустріч йому бабка, що з ним у саду говорила:</p>
	<p>— Куди, Іване Царевичу, їдеш? — питає бабка. А він і розказує, що з ним сталося.</p>
	<p>— Мушу бути йому слугою. Я дав слово, — каже Іван. А бабка йому:</p>
	<p>— Не послухав мене, то будеш страждати. Іди в ліс і копай яму вище себе. Як змія йтиме попри яму, то ти голову не виставляй звідти, а лиш руку з шаблею, щоб змія тебе не бачила. Бо як побачить, то вмреш.</p>
	<p>Так він і зробив. Викопав яму коло стежки, якою ходила змія, сів у ній і чекає. Чує, іде змія. Аж гарячий вітер повіяв. Проходить змія попри яму, а він виставив руку з шаблею і відрубав їй голову. Та й виходить з ями, бере ту голову, сідає на коня і їде. Була вже ніч, а голова, як сонце, світила. Цар забачив ту голову і дуже зрадів.</p>
	<p>Бачить фальшивий царевич, що не може збутися хлопця. А цар каже:</p>
	<p>— У сусідського царя красива дочка. Але її украли змії. Якби хто визволив її від зміїв, то оженився б на ній. Може, ти її визволиш?</p>
	<p>Та фальшивий царевич каже:</p>
	<p>— Я пошлю слугу. Слуга визволить її, а я оженюсь. Кличе він Івана.</p>
	<p>— Іди і знайди дочку царя, котру вкрали змії. Приведи її сюди, і я оженюся.</p>
	<p>Пустився Іван Царевич у дорогу, але сам не знає, куди їхати. А назустріч йому та сама бабка. Розказує їй Іван, куди його посилають, а бабка говорить: «Їдь у ліс. Там є землянка. Змій із царівною у тій землянці».</p>
	<p>Приїхав він туди — є царева дочка, а змія нема. І розказує їй Іван, як його слугою зробили і який наказ дали.</p>
	<p>— Він хоче женитися на тобі, — каже Іван, а вона йому:</p>
	<p>— Як переможеш змія, то це ще буде не все. Мій тато приліпив афішки: «Хто визволить мою дочку від змія, той візьме її за жінку». Таку афішку читав і Половина-Чоловіка. Півголови в нього, одна рука і одна нога, але він такий сильний, що побідить тебе.</p>
	<p>Приходить змій, а Іван каже йому: «Такий і такий цар казав, щоб я забрав від тебе його дочку». І почали вони битися. І побідив Іван змія, і лиш його зарубав, як з’явився Половина-Чоловіка. «Ти побідив змія, але царівну візьму я, — Каже Половина-Чоловіка. І зачали вони битися. Як ударив Іван своєю шаблею Половину-Чоловіка, так і розлетілася шабля на три частини. А Половина-Чоловіка махнув шаблею і зарубав Івана Царевича. Та взяв царівну і повів до царя, її батька, а по дорозі наказав: «Ти скажеш, що я врятував тебе від змія».</p>
	<p>Прийшли вони, а царівна й каже: «Тату, цей врятував мене від змія». Подивився цар на Половину-Чоловіка. Поганий він, але мусить віддати за нього дочку, як обіцяв.</p>
	<p>А бабка прийшла до тої землянки, воскресила Івана Царевича і каже: «Купи собі інструмент. Будеш музикантом. Підеш на весілля, як цар віддаватиме дочку за Половину-Чоловіка, і грай там».</p>
	<p>Так він і зробив. Учув Половина-Чоловіка, що прийшов музикант, і питає:</p>
	<p>— Будеш у мене на весіллі грати?</p>
	<p>— Буду.</p>
	<p>— Весілля ще нескоро, але я заплачу тобі й за всі дні до весілля, — сказав Половина-Чоловіка і повів Івана до царя. Побачила Івана царівна і зразу впізнала, розпитує, як він ожив. Розповів той про бабку, а тоді й каже, аби дізналася, в чому сила Половини-Чоловіка.</p>
	<p>Вона й питає Половину-Чоловіка:</p>
	<p>— У чому твоя сила? Той, що зарубав змія, мав дуже велику силу, а ти побідив його. Чому?</p>
	<p>А він каже:</p>
	<p>— Є на озері острів, на тому острові груба верба. Під нею закопана пляшчина з краплями. Хто добуде ту пляшчину і покуштує краплі, той буде жити, а я вмру. В тих краплях — моє життя.</p>
	<p>Вона й розказала про все Івану Царевичу. Пустився в|н у дорогу.</p>
	<p>Нескоро добрався він до того озера. А там рибаки на човнах ловлять рибу. Каже він рибакам:</p>
	<p>— Перевезіть мене на острів.</p>
	<p>Вони перевезли його. Знайшов Іван ту пляшечку, і відпровадили його рибаки назад. Заплатив їм Іван Царевич та й пішов. Приходить він до царя, а Половина-Чоловіка вже лежить. Витяг Іван пляшчину, покуштував крапель, і вмер Половина-Чоловіка. А дівчина каже цареві:</p>
	<p>— Тату, оцей мене врятував від змія, Іван Царевич. Цар каже:</p>
	<p>— Будемо робити весілля.</p>
	<p>— Станьте, — каже Іван. — Я вашу дочку не для себе врятував, а для такого й такого царевича, бо я його слуга.</p>
	<p>Тоді цар покликав сусідського царя, Іванового вуйка. Зібралися царі, а царівна й розказала все, що знала від Івана про фальшивого царевича.</p>
	<p>У царя, Іванового вуйка, був такий кінь, що сім літ стояв запертий і світу не бачив. Цар-вуйко дав наказ прив’язати фальшивого царевича до того коня і пустити у світ. Прив’язали його, і пустили коня, і кінь так побіг, що від фальшивого царевича нічого й не лишилося.</p>
	<p>І зробили весілля, і цілий тиждень гуляли. Після весілля взяв їх Іванів вуйко до себе, а після його смерті Іван Царевич лишився царювати.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p>Царевич Іван і фальшивий царевич. Невказані сюжети + Сравнительный указатель сюжетов: Восточнославянская сказка. Составитель Л. Бараг, И. Березовский, К. Кабашников, Н. Новиков. — Л.: Наука, 1979 502. Записано 25 квітня 1979 року у селі Вашківцях Сокирянського району Чернівецької області від Дьордія Степановича Скаженюка (1907 року народження, молдаванин, родом із села Колінківців Хотинського р-ну. У Вашківцях проживає 30 року Удівець, колгоспний пенсіонер).</p>
			<p>Чарівна квітка: Українські народні казки з-над Дністра. Запис, упорядкування, примітки та словник М. А. Зінчука; Художники: Н. В. Кирилова і П. А. Гулін. — Ужгород: Карпати, 1986. — 301 с: іл.</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Буковини/">Фольклор Буковини</a></li>
	</ul>
</footer>
<!--#include virtual="/-/inc/general__page_end.inc" -->
