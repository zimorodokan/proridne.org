<!--#include virtual="/-/inc/general__page_start.inc" -->
<title>Звірі в рукавичці ☼ Українська народна казка ☼ Народна творчість</title>
<meta name="Description" content="Українська народна казка Про Тварин (звірів) «Звірі в рукавичці» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Звірі в рукавичці.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Звірі в рукавичці <br><span class="article__headerDescription">Українська народна казка про тварин</span></h1>
	<p>Був собі дід та баба. Дід поїхав в ліс по дрова та загубив рукавичку.</p>
	<p>От біжить мишка, дивиться — аж рукавичка лежить; стала та й каже: «Ать його ма, пек його ма, хороший теремок, та людей нема!» Ніхто не одзивається. Вона і влізла в рукавичку та й сидить там.</p>
	<p>Аж ось лізе жабка-тихонька та й каже: «Ать його ма, пек його ма, хороший теремок, та людей нема!» А мишка і одвіча: «Ать його ма, пек його ма, хороший теремок, та й люди є!» — «А хто там такий?» — «Мишка-синичка. А ти хто?» — «Жабка-тихонька». — «Ну, лізь же сюди!»</p>
	<p>От і сидять удвох. Тут біжить курочка-рябушечка та й каже: «Ать його ма, пек його ма, хороший теремок, та й людей нема!» А мишка одвіча: «Ать його ма, пек його ма, хороший теремок, та й люди є!» — «А хто там такий?» — «Мишка-синичка». — «А ще хто?» — «Жабка-тихонька. А ти хто?» — «Курочка-рябушечка». — «Ну, лізь же сюди».</p>
	<p>І сидять утрьох. Тут біжить півничок-заволозденький та й каже: «Ать його ма, пек його ма, хороший теремок, та й людей нема!» — «Ать його ма, пек його ма, хороший теремок, та й люди є!» — «А хто там такий?» — «Мишка-синичка». — «А ще хто?» — «Жабка-тихонька». — «А ще хто?» — «Курочка-рябушечка. А ти хто?» — «Півничок-заволозденький». — «Ну, лізь же сюди».</p>
	<p>От сидять учотирьох. Тут біжить уточка-ташечка та й каже: «Ать його ма, пек його ма, хороший теремок, та й людей нема!» — «Ать його ма, пек його ма, хороший теремок, та й люди є!» — «А хто там такий?» — «Мишка-синичка». — «А ще хто?» — «Жабка-тихонька». — «А ще хто?» — «Курочка-рябушечка». — «А ще хто?» — «Півничок-заволозденький. А ти хто?» — «Уточка-ташечка». — «Ну, лізь же сюди».</p>
	<p>От сидять уп’ятьох. Тут біжить селезничок-касатичок та й каже: «Ать його ма...» Біжить зайчик-степанчик та й каже: «Ать його ма...» Біжить лисичка-сестричка та й каже: «Ать його ма...» Біжить вовк-гаврило та й каже: «Ать його ма...» Біжить ведмідь-давило. Як наступив лапою на рукавичку, так усіх і подавив.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p>Звірі в рукавичці. Н. П. Андреев, Указатель сказочных сюжетов по системе Аарне. Издание государственного Русского географического общества, Л., 1929. — 282. Зап. П. Іванов у м. Куп’янську Харківської губ. від А. Богданової. Час запису не зазначений. Відділ рукописів Інституту етнографії ім. М. М. Миклухо-Маклая АН СРСР (Москва). . ф. 22, од. зб. 331. арк. 17—18.</p>
			<p><a href="/Український фольклор Книги/Іван Березовський ☼ Казки про тварин/">Казки про тварин</a> (Українська народна творчість) — Київ: Наукова думка. — 1976 — 575 с.</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
</footer>
<!--#include virtual="/-/inc/general__page_end.inc" -->
