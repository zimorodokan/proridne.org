<!--#include virtual="/-/inc/general__page_start.inc" -->
<title>Чоловік і чорт ☼ Українська народна казка ☼ Народна творчість</title>
<meta name="Description" content="Українська народна казка Бойківщини «Чоловік і чорт» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Чоловік і чорт.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Чоловік і чорт <br><span class="article__headerDescription">Українська народна казка Бойківщини</span></h1>
	<p>Іден бідний чоловік занимався такою роботою: ходив до лісу, дер з липи кору і робив личаки. Хто його запросив, тому робив. Приходить до нього чорт. — Що ти обдер мою липу?</p>
	<p>— Як ти не знаєш, що з нею робити, — каже чоловік, — то сиди тихо.</p>
	<p>— А нащо тобі тої липи? — питає чорт.</p>
	<p>— Я маю десятеро дітей. Маю для них взуття зробити.</p>
	<p>А чорт каже:</p>
	<p>— Не треба тобі липу дерти, я тобі дам мішок грошей. Але будемо оба пробувати бігати. Як ти будеш скорше бічи, то я даю тобі мішок грошей. А як я буду скорше бічи, то ти мені мішок грошей.</p>
	<p>Чоловік подумав, що треба їмити зайця. Взяв зайця під паху і йде до чорта на границю, під ту липу.</p>
	<p>— Слухай, чорте, ти зо мною не годен бічи, — каже хлоп. — Я маю наймолодшого сина. Як ти з моїм сином потрафиш бічи, то мішок грошей твій, а як не годен-єс, то програєш мішок грошей. А я сам не хочу з тобою ганьбитися, чорте.</p>
	<p>Випускає він свого «сина», зайця, і заєць побіг. А той крикнув:</p>
	<p>— Давай, Яцю!</p>
	<p>Чорт за зайцем. Та де ти доженеш! Програв чорт і дає мішок грошей ґазді. Дав йому чорт мішок грошей і каже:</p>
	<p>— За рік маєш під цю липу прийти.</p>
	<p>А чорт за рік наносив грошей. Вже має другий мішок.</p>
	<p>За рік приходить той господар під ту липу. Чорт каже до него:</p>
	<p>— Хто буде довше сміятися, той дістане мішок грошей. І зробили оба заклад. Каже хлоп до чорта:</p>
	<p>— Ти зо мною не годен ся сміяти. Я тебе переможу. В мене є стара бабка. Вона вийде і буде ся з тобою сміяти.</p>
	<p>Чорт каже:</p>
	<p>— Давай свою бабку сюди, під липу.</p>
	<p>І чоловік пішов додому. А в сусіди здохла кобила. Бере господар здохлу кобилу на фіру і везе під липу. Під липою скинув її з воза, підлупив їй губу, запхав у рот патичок, і здохла кобила «сміється».</p>
	<p>А там — таки була прірва, під тою липою. Нагнувся господар над тою прірвою і покликав два рази:</p>
	<p>— Матію! Матію!</p>
	<p>Чорт Матій виходить, сідає коло кобили і сміється. А господар собі збоку дивиться. А чорт шкіриться та й шкіриться коло кобили. Та й сміється, та й сміється. Вже полуднє, а кобила далі зашкірена. А чорт хоче її перемочи.</p>
	<p>Але вже вечоріє. Чорт і каже:</p>
	<p>— Йди ти з своєю бабкою. Я не годен її перемочи. На тобі мішок грошей, забирай свою бабку і йди геть. А за рік маєш прийти сюди, під тоту липу.</p>
	<p>Чоловік розтратив тоти гроші. А за рік приходить під ту липу і кличе Матія. Підійшов чорт і каже до него:</p>
	<p>— Хто голосніше свисне, той буде мати мішок грошей. Каже господар:</p>
	<p>— Я мушу йти додому, аби напився соку і міг свистати. Прийшов хлоп додому, взяв собі залізну паличку та й іде під ту липу. А чорт уже чекає. І каже до господаря:</p>
	<p>— Ти свищи.</p>
	<p>А чоловік йому:</p>
	<p>— Нє, ти перший свищи.</p>
	<p>Як засвистав чорт, аж листя з дерев обсипалося. І каже чорт до господаря:</p>
	<p>— Свищи ти.</p>
	<p>А господар йому:</p>
	<p>— Як я свисну, то тобі й очі вилізуть.</p>
	<p>— То возьми та завий мені очі, би не вискочили.</p>
	<p>Той узяв якийсь там лах та й завив ’му голову. Та й питає чорта:</p>
	<p>— Ти видиш?</p>
	<p>— Нє, не виджу.</p>
	<p>Та як узяв хлоп той дрючок залізний, та ’му як свиснув по голові. І розкололася голова надвоє. І чорт загинув.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Сопіт, Сколівського району, Львівської області 19 грудня 1990 року Бренич Федь Іванович (1912)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Бойківщини/">Фольклор Бойківщини</a></li>
		<li><a href="/Українська міфологія/Чорт.html">Чорт в українській міфології</a></li>
	</ul>
</footer>
<!--#include virtual="/-/inc/general__page_end.inc" -->
