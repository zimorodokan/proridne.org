<!--#include virtual="/-/inc/general__page_start.inc" -->
<title>Кому важче ☼ Українська народна казка ☼ Народна творчість</title>
<meta name="Description" content="Українська народна казка Кіровоградщини «Кому важче» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Кому важче.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Кому важче <br><span class="article__headerDescription">Українська народна казка Кіровоградщини</span></h1>
	<p>Якось за давніх часів в одному українському селі сперечався чоловік з жінкою:</p>
	<p>— Добре тобі, не треба в ліс по дрова їхати. У тепленькій хаті їсти зготуєш, щось по господарству зробиш і все.</p>
	<p>— Залишайся сьогодні вдома, от і побачимо, чи це справді так, — усміхнулася жінка.</p>
	<p>Зрадів господар, думає: «Ще й виспатися встигну».</p>
	<p>— Доглядай дітей, напечи буханців, сколоти масло, стовчи пшоно, попери одяг, не забудь погодувати та подоїти корову і козу.</p>
	<p>— Я і сам добре знаю, що треба робити, — не дослухавши до кінця, сказав чоловік, — їдь уже, бо й до вечора не повернешся. Збирати дрова — це тобі не пелюшки прати.</p>
	<p>Молодиця поцілувала синочків, запрягла в сани коня й попрямувала до лісу. Господар почав хазяйнувати. «Спочатку, — думає, — замішу тісто». Тільки охає чоловік і витирає піт з чола коло товстої діжки. Аж раптом щось загуркотіло. То сусідський кіт перекинув миску зі сметаною і старанно злизував її з долівки.</p>
	<p>Побіг чоловік за смугастим злодієм, але де там догнати! Масла вже не сколотити, бо сметана розлита. «Погодую худобу», — міркує господар.</p>
	<p>Умовивши козу дати хоч краплю молока, він вирішив заглянути до оселі, аби переконатися, що сини не бешкетують.</p>
	<p>— А-а-а! — в розпачі заволав чоловік, коли відкрив двері. Замурзані малюки сиділи біля діжки та ліпили з тіста коників.</p>
	<p>— Подивися, як гарно виходить! — закричали в один голос.</p>
	<p>Щойно господар помив дітей і дав раду тісту, як згадав, що не забрав від корови відро з молоком. Коли він зайшов до сараю, то побачив біля розлитого молока курей та собаку. Господар, ухопившись за голову, сів на порозі.</p>
	<p>— Що я тепер скажу дружині? — бідкався він.</p>
	<p>— Мама приїхала! — закричали діти.</p>
	<p>Похнюплений господар мовчки вийшов назустріч дружині, яка привезла повні сани дров.</p>
	<p>— Я зовсім нічого не встиг зробити, — зніяковіло прошепотів він.</p>
	<p>Мудра жінка не стала докоряти чоловікові. Та відтоді господар завжди поспішає запропонувати свою допомогу ще й промовляє:</p>
	<p>— Яка ти вправна хазяйка!</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>283 (8185). Кому важче. СУС 1408. Записав Трибулько Олександр 2010 року. Терпавський Іван Юхимович (1938). Кіровоградська область, Новоукраїнський район, Мар’янополь</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Кіровоградщини/">Фольклор Кіровоградщини</a></li>
	</ul>
</footer>
<!--#include virtual="/-/inc/general__page_end.inc" -->
