<!--#include virtual="/-/inc/general__page_start.inc" -->
<title>Про брата щедрого і брата скупого ☼ Українська народна казка ☼ Народна творчість</title>
<meta name="Description" content="Українська народна казка Бойківщини «Про брата щедрого і брата скупого» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Про брата щедрого і брата скупого.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Про брата щедрого і брата скупого <br><span class="article__headerDescription">Українська народна казка Бойківщини</span></h1>
	<p>Мав батько двох синів. Єден з них був скупий, а другий — щедрий. Як робили в них люде, то той старший, котрий був скупий, увечері випроважав їх аж за ворота, аби дещо не вкрали. Та й сказав він батькови, що хоче женитися. Батько каже:</p>
	<p>— Женися, але тілько бери багату. Вона має десять моргів, і я тобі даю десять.</p>
	<p>Той ся вженив та й уже сам ґаздує. А молодший каже:</p>
	<p>— Тату, і я хочу женитися.</p>
	<p>— Женися. А з ким?</p>
	<p>— З тою...</p>
	<p>— Та то ж послідні жебраки, — каже. — В них нічого нема.</p>
	<p>А той менший брат був щедрий. Він давав бідним людям, що в них робили, і крупів, і гороху, й фасолі. І єдна з тих бідних дівчат влюбилася в него. То з нею він хотів женитися. Каже батько:</p>
	<p>— Женися, але то бідні. Кілько поля дає її тато?</p>
	<p>— Дає півморга.</p>
	<p>— Та й я тобі півморга дам.</p>
	<p>Вони обоє ся спізнали та й ся поженили. Так і жили, чужими робітниками. Той бідний чоловік усе ходив рибу ловити. Як наловить риби, то більшу несе до пана і продає, а меншу — собі. Якоїсь муки десь купить, то жінка щось зварить, та й ту рибку підсмажать. Так і проживали.</p>
	<p>Іде він раз на рибу, а там діти бавляться катапулькою такою. Стріляють, та й підбили кавці крило. Ходить кавка та крило тягне. Той увидів, дітей відогнав, та й забрав тоту кавку з собою. Приніс її додому, десь узяв масла, помастив і вигоїв їй крило. Кавка вже ніде від него не йде — де він, там і вона. Узяв він вудку, щоби йти на рибу, вона йде за ним. Він якусь маленьку рибку злапає, їй кине, і вона його всюди тримається.</p>
	<p>Раз пішов на рибу. Він був робітник, але пішли дощі, намочили, та й усі пішли з поля геть. А він іде рибу ловити. Ба, а жінка десь щось у хаті порає. Після дощу була велика вода, а тепер уже зачала падати. Лапає він рибу, а кавка пробігає сюди-туди по корчах, літає собі. Десь якусь муху злапає, десь щось інше, та нараз найшла хустинку і несе ту хустинку йому. Приносить, а в ній два золоті перстені з дуже дорогими бриліянтовими каміннями. Дуже дорогі були ті два перстені. Він узяв їх та й разом з тою зловленою рибою приніс додому. Прийшов і каже жінці:</p>
	<p>— Дивись, що кавка знайшла. У пана є донька. Я понесу, і, може, пан для неї купить, дасть за ті перстені муки.</p>
	<p>Вибрав він для пана більшу рибу, а меншу лишив дома. Узяв рибу й ті два перстені та й пішов до пана. Подає ті перстені панови та й каже:</p>
	<p>— Дивіться, що мені кавка нині найшла. А пан подивився та й каже:</p>
	<p>— Ти ще комусь їх показував?</p>
	<p>— Нє, нікому, лише жінці.</p>
	<p>— А жінка не казала нікому?</p>
	<p>— Та ще не мала коли.</p>
	<p>— Я в тебе їх візьму, але біжи раз-два додому і скажи, аби жінка нікому не казала, що ти таке найшов.</p>
	<p>— Добре.</p>
	<p>Чоловік пішов та й каже:</p>
	<p>— Жінко, казав пан, аби нікому про перстені не казати. Лиш пан має знати. І пан дасть нам за то муки.</p>
	<p>Вертається він до пана.</p>
	<p>— Ну як, жінка нікому не казала?</p>
	<p>— Нє.</p>
	<p>— То що тобі дати?</p>
	<p>— Та що я буду казати? Що ваша воля, то дайте.</p>
	<p>— Та й що тобі зараз дати?</p>
	<p>— Муки трохи дайте. Пан узяв мішок.</p>
	<p>— Ходи.</p>
	<p>Наметав йому у мішок муки, кілько міг донести, та й каже:</p>
	<p>— Неси, а завтра прийдете обоє з жінкою. Той так ся втішив. Приніс муку та й каже:</p>
	<p>— Дивися, жінко, вже будемо мати до переднівку. Це я приніс. А пан ще сказав прийти завтра нам обом. Він ще нам щось дасть. І будемо мати що їсти.</p>
	<p>Прийшли вони другий день до пана, та й каже пан жінці:</p>
	<p>— Ти умієш тайну заховати, аби нікому не сказала?</p>
	<p>— Я не скажу нікому нічого, пане. Лише ви, чоловік і я будем знати, більше ніхто.</p>
	<p>— Ну то йдемо.</p>
	<p>Прийшли на поле, і пан виділив йому десять моргів поля. За ті два перстені. Та й каже:</p>
	<p>— Ходи до стайні і вибирай собі коня.</p>
	<p>Вибрав він коня. Пан повів їх до другої стайні і каже їй:</p>
	<p>— Вибирай собі корову.</p>
	<p>Вибрала вона корову. Дав йому пан віз, борону, плуг. І ще дав зерна до переднівку.</p>
	<p>— Неси додому. І нікому аби-с не казав, бо як кому скажеш, то в тебе заберуть.</p>
	<p>Все. Тихо. Але в него був хлопець, у того бідного. І на Великодні свята не мав хлопець убрання. Та й каже він братови-багачу:</p>
	<p>— Брате, позич ми грошей, аби купив хлопцеви убрання, бо будуть усі мати, а моя дитина не буде мати.</p>
	<p>А той каже:</p>
	<p>— Як піде до мене на літо худобу пасти, то я дам. На зиму буде собі дома, а на літо най у мене буде.</p>
	<p>— Та добре, піде до тебе хлопець.</p>
	<p>Пасе хлопець худобу в брата, а він уже сам має коня й корову, і нема кому пасти. А там близько жид сидів. Та й каже йому той жид:</p>
	<p>— Слухай, сусіде, ти би не поїхав мені по товар у місто? І він поїхав, і Мошко йому заплатив. А він каже:</p>
	<p>— Мошку, дозич мені ще тілько й тілько грошей, мені треба. Той дозичив, а він каже:</p>
	<p>— Я несу гроші братови. Віддам йому, а хлопця заберу, бо в нас уже є кінь та й корова — є що пастушити.</p>
	<p>Пішов він до брата та й каже:</p>
	<p>— Брате, я, — каже, — маю коня й корову. Вертаю тобі гроші. Хлопець пастушив — тото най буде задурно, а я хлопця забираю.</p>
	<p>— А де ти то взяв?</p>
	<p>— У пана-м узяв.</p>
	<p>— За що тобі пан дав?</p>
	<p>— На відробок.</p>
	<p>— То неправда. Ще не такі ґазди є, як ти, то їм пан на відробок не дав, а тобі дав.</p>
	<p>— Дав мені.</p>
	<p>— Не дав він, то неправда. Ти скажи, за що?</p>
	<p>Та й тому докучає, та й докучає: «Скажи, брате» та й «скажи, за що тобі пан дав? Та й скажи». «Скажи» та й «скажи». А той каже:</p>
	<p>— Ну нащо тобі, брате?</p>
	<p>— Та ти такий брат, не хочеш сказати...</p>
	<p>— Запитайся завтра, най надумаюся. Я вже голови не маю, — каже, — завтра прийдеш.</p>
	<p>Та й оповів він йому файно, що зробив. Каже йому так:</p>
	<p>— У пані волосся нема. Пані треба було коси, то моя жінка косу обстригла і їй дала. За це пан мені все і дав.</p>
	<p>А той каже:</p>
	<p>— Та здало би ся й моїй жінці це зробити. А брат йому:</p>
	<p>— Брате, та звійся, ошукаєшся. Ти перше йди до пана і спитай, чи пан схоче.</p>
	<p>— А, як принесу волосся, то пан не відмовить мені. Пішов багач та й каже про то жінці. А жінка йому:</p>
	<p>— Йди спитайся, чим вона голову вигоїла. Той питається, а цей каже:</p>
	<p>— Ячмінною половою засипала.</p>
	<p>Той обрізав жінці на голові шкіру з волоссям, а голову їй у ячмінну полову. Прийшов до пана та й каже:</p>
	<p>— Я приніс вам, пане, то, що й брат. Але то не зовсім таке, — каже, — то ліпше.</p>
	<p>Та й кладе на стіл то волосся з шкірою. А пан як то увидів, як узяв гарапник, та як зачав його уплітати. Та й так уплів, що його витягли за пліт.</p>
	<p>А жінка його вмерла. Посходилися жінки її надягати, а то каліка. Та й віддали її чоловіка на поліцію і засудили його на п’ять років. Брат його ґаздував, а він у тюрмі сидів.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Ріпне, Рожнятівського району, Івано-Франківської області 23 липня 1994 року Литус Іван Миколайович (1906 року народження)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Бойківщини/">Фольклор Бойківщини</a></li>
	</ul>
</footer>
<!--#include virtual="/-/inc/general__page_end.inc" -->
