<!--#include virtual="/-/inc/general__page_start.inc" -->
<title>Як пропали купці ☼ Українська народна казка ☼ Народна творчість</title>
<meta name="Description" content="Українська народна казка Закарпаття «Як пропали купці» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Як пропали купці.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Як пропали купці <br><span class="article__headerDescription">Українська народна казка Закарпаття</span></h1>
	<p>Жив єден бідний чоловік. Мав він жінку й много діточок. І єдну коровку. Приходить Великдень, і нема в нього муки на паску. Питає він:</p>
	<p>— Жінко, що ми будеме робити? У нас нема муки на паску. Ганьба буде, всі люде будуть паску святити, а ми не будеме. Відповідає жінка:</p>
	<p>— Знаєш що, чоловіче? Завтра в Перечині ярмарок, пожени коровку й продай. Одягнеме діточок і себе. І купеме муки на паску.</p>
	<p>Цілу ніч плакали чоловік, жінка та діточки за коровою. А рано чоловік встав, узяв мотузок, прив’язав корові на роги й повів на ярмарок.</p>
	<p>А в Симері жили три торговці, що ходили та обманювали людей. Узнали вони, що чоловік веде коровку на ярмарок і договорилися:</p>
	<p>— Ти стань під Магуричею, я стану на Долішнім полю, а ти стань коло Симери. Коли чоловік буде корову вести, ти гукни: «Гей, чоловіче, де ведеш козу?» А я тоже його спитаю: «Де ведеш козу?» І ти, третій, так скажеш. І ми чоловіка оманиме, і він продасть нам корову як козу.</p>
	<p>І так сталося. Веде чоловік корову, зустрічається під Магуричею з тим першим обманщиком:</p>
	<p>— Гей, здоров, чоловіче! Куди ведеш козу? Продай мені тоту козу!</p>
	<p>— Що ти, чоловіче, здурів? Яка то коза? То корова! Погладив обманщик коровку.</p>
	<p>— То, — каже, — коза.</p>
	<p>— Іди ти, — сердиться, — страться од мене. Я тобі не продам свою корову, коли ти кажеш, що вона коза.</p>
	<p>Веде чоловік корову далі, на Долішнім полі. Підходить до нього другий обманщик і каже:</p>
	<p>— Здоров, чоловіче! Де ти ведеш тоту козу? Продай мені козу.</p>
	<p>— Ти що, чоловіче, здурів? Та то корова.</p>
	<p>Подумав чоловік: «Що за чудо? Вже другий перестає та каже, що то коза. Набізовно то й справді коза.» І відповідає чоловік:</p>
	<p>— Іди ти своїм путьом. Не продам я тобі свою корову, коли ти кажеш, що вона коза.</p>
	<p>Іде він далі й вже зажурився. Коло Симери зустрічає його третій купець:</p>
	<p>— Гей, здоров, чоловіче! Куди ведеш козу?</p>
	<p>— Яка вона коза? То корова.</p>
	<p>— Е ні.</p>
	<p>Погладив купець корову та й пропонує:</p>
	<p>— Я тобі заплачу. Продай.</p>
	<p>Думає Іван: «Уже третій купець мені каже, що то коза. Набізовно вона й є коза». І заплатив «купець» Іванови за корову як за козу. Так що Іван не дійшов на ярмарок, взяв гроші за «козу» й вернувся додому.</p>
	<p>Приходить він дому. Дивується жінка:</p>
	<p>— Ой, Іване, скоро ти продав нашу корову. А Іван їмився за голову:</p>
	<p>— Ой, жінко, продав я, продав. Але то не була корова, то була коза.</p>
	<p>— Як коза?</p>
	<p>— Так, жінко, коза. Мене зустрічали три купці, і всі казали, що то коза. І я продав як козу.</p>
	<p>Заплакала жінка:</p>
	<p>— Іване, та то були обманщики. Вони договорилися й тебе обманули. Вони взяли корову та продали на ярмарку. Тебе обманули, а собі взяли много грошей. Я тебе пораджу, Іване. Іди до корчми. Мошко знає нас. Ти порадься з Мошком, як ліпше зробити.</p>
	<p>Приходить він до корчми:</p>
	<p>— Добрий день, пане корчмарю.</p>
	<p>— Доброго здоров’я. Давно ти, Іване, в нас не був.</p>
	<p>— Ой не був, пане корчмарю, бо грошей не мав. А Мошко питає:</p>
	<p>— А тепер маєш?</p>
	<p>— Та маю, маю. Обманули мене якісь, ади.</p>
	<p>Та й розповів усе корчмарьови. Каже йому корчмар:</p>
	<p>— Сідай, Іване, за той столик.</p>
	<p>І всього наложив корчмар Іванови: сливовицю, вино, всякі закуски.</p>
	<p>— Ти заплати за все тепер. Сюди прийдуть тоти купці й посідають. А ти їж, пий і ще проси. Моя Сура тобі принесе.</p>
	<p>І переодів його Мошко, дав йому палицю красну, пана з нього зробив. Сидить він собі за столом і п’є, і їсть. Сидить і чекає тих обманщиків. Заходять вони всі три. Веселі такі. Замовляють собі їсти й пити. А Іван тоже сидить і їсть, п’є. І гойкає:</p>
	<p>— Гей, Суро, неси! Давай ше їсти-пити!</p>
	<p>Сура приносить їсти, пити, кладе перед ним на стіл. Та й каже:</p>
	<p>— Паночку, паночку, ви ще не заплатили за то, що перше їли.</p>
	<p>— Заплачу.</p>
	<p>Бере Іван шапку з голови, кидає на стіл.</p>
	<p>— Плачено? А Сура:</p>
	<p>— Плачено, плачено, плачено.</p>
	<p>Іван ще випиває, а тоді бере шапку, кладе на голову, одкланюється од Мошка й Сури. Мошко запрошує:</p>
	<p>— Приходіть, пане, частіше, до мене.</p>
	<p>— Прийду, прийду.</p>
	<p>Іван виходить. А тоти купці позирають за Іваном:</p>
	<p>— Ой, коли би нам така шапка. Нам би не треба було нич робити. Ми би пили, їли, гуляли. Маєме много грошей, біжіме за тим паном і купиме шапку од нього.</p>
	<p>Побігли, догнали Івана:</p>
	<p>— Гей пане, почекай! Продай нам тоту шапку!</p>
	<p>— Ой що ви, що ви, я не продам. Моя шапка мене годує та мою сім’ю. Я не продам.</p>
	<p>— Продай, у нас много грошей. Ми тобі заплатиме, кілько ти хочеш.</p>
	<p>Погодився Іван, і «купці» заплатили йому великі гроші.</p>
	<p>Приходить Іван дому:</p>
	<p>— Но, жінко, все! Є в нас гроші. Одіємеся, коровку купиме, муки на паску.</p>
	<p>І розповів Іван жінці все, як було. Зайойкала жінка:</p>
	<p>— Іване, тоти купці будуть тебе глядати. Що зробити?</p>
	<p>А «купці» взяли шапку, зайшли в корчму, їли, пили, гуляли до вечора. Підходить корчмар:</p>
	<p>— Но, час розплатитися. П’єте, гуляєте й нич не платите.</p>
	<p>— Розплатимося.</p>
	<p>Узяв «купець» шапку, верг на стіл і питає:</p>
	<p>— Плачено? Каже Мошко:</p>
	<p>— Люди добрі! Люди! Та хто платив? Мені ніхто не платив. Другий метикує:</p>
	<p>— То не так. Давай я вержу шапку. Верг другий «купець» шапку:</p>
	<p>— Плачено? Мошко закричав:</p>
	<p>— Де плачено?! Мені ніхто не платив!</p>
	<p>Кидали вони шапку, кидали, а шапка не платила. Зрозуміли вони:</p>
	<p>— Но, обманув чоловік нас. Тепер мусиме його глядати, заки не найдеме.</p>
	<p>А Іван знав, що вони будуть його глядати. Він перебрався в друге шаття, узяв горня, узяв трубу, пішов викопав коло дороги яму, трубу пустив далеко, так, жеби купці не виділи, що дим іде. Забив глиною, налляв у горня води, залляв під горням вогень, узяв прутик. Вода кипить. А він сидить коло горняти, б’є прутиком і приказує:</p>
	<p>— Кипи, горня, без огня! Проходять тоти «купці». Поклонилися:</p>
	<p>— Здоров, чоловіче, що ти ту робиш?</p>
	<p>— Я, — відповідає, — їсти варю.</p>
	<p>— Та як ти їсти вариш, як огня не є?</p>
	<p>— Та то, — каже, — таке горня, що кипить без огня. «Купці» подивилися єден на другого.</p>
	<p>— О, — міркують, — яке то добре горня. То би нам придалося в дорозі. Ми купці, ми все в дорозі, ми би хоть де собі їсти зварили.</p>
	<p>Договорилися з Іваном, заплатили Іванови добре за горня, Іван узяв гроші, і вони пішли. Іван прийшов дому:</p>
	<p>— Но, жінко, знов є в нас гроші.</p>
	<p>А сам собі думає: «Недобре. Купці будуть видіти, що не кипить горня без огня, і будуть мене глядати».</p>
	<p>— Слухай, жінко, коли вони прийдуть, я зроблюся мертвим. Зробив у хижі ослін.</p>
	<p>— Запали, жінко, свічки.</p>
	<p>Ліг на ослін Іван і лежить, як мертвий.</p>
	<p>— А ти, жінко, плач.</p>
	<p>Жінка одяглася в чорне шаття й плаче за чоловіком. Заходять до хати «купці».</p>
	<p>— Пропали наші гроші...</p>
	<p>І йдуть вон. А в сінях за дверима стояв великий копач.</p>
	<p>— Ох, — каже єден, — за наші гроші я його хоть мертвого файно вдарю.</p>
	<p>Взяв «купець» копач, прийшов ід’»мертвому» і став бити. А «мертвий» схопився і зачав цілувати «купця». Аж плаче:</p>
	<p>— О дорогий мій! Дякую, дякую тобі! Казав я тобі, жінко, жеби ти мене ударила палицьою — і я воскресну.</p>
	<p>«Купці» подивилися:</p>
	<p>— О, нам би такий копач. Та ми би жили. Нам би робити нич не треба, ми би мертвих воскрешали.</p>
	<p>Заплатили Іванови за копач великі гроші, одклонилися і пішли. І ніде на селах не зупинялися. Кажуть:</p>
	<p>— Підеме просто в варош.</p>
	<p>Прийшли в варош і слухають, що в царя дуже дівка захворіла. Кілько її лікарів лікувало, не могли вилікувати. Зрадувалися «купці»:</p>
	<p>— Ідеме просто до царя.</p>
	<p>Прийшли вони до царя. Та стояли царські слуги і не пускали їх.</p>
	<p>— Ми, — кричить, — великі дохтори, приведіть царя, ми його дочку вилікуєме!</p>
	<p>Слуги побігли за царьом, привели царя. Цар їх питає:</p>
	<p>— Що вам треба?</p>
	<p>— Ми такі дохтори, що вашу дочку дораз вилікуєме. Врадувався цар. Покликав їх у покої, де лежала хвора царська дівка. Кажуть «купці» царьови:</p>
	<p>— Вийдіть, нас лишіть самих. Зайдете через півгодини.</p>
	<p>Цар лишив «купців» коло дівки. Взяв єден «купець» копач і вдарив дівку. Дівка застогнала. Каже другий:</p>
	<p>— То не так. Давай я буду бити.</p>
	<p>Ударив другий. І став бити так, що дівка вмерла. І так били, так лупцьовали ту дівку півгодини, заки цар не прийшов. Приходить цар, позирає — дівка його мертва. Прикликав цар своїх катів і сказав, щоби їм голови одсікли.</p>
	<p>Кати забрали «купців» і одрубали їм голови. А Іван, може, ще й нись жиє, кеть не вмер.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Туриця, Перечинського району, Закарпатської області 28 березня 1988 року Козак Марія Юріївна (1928 року народження)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Закарпаття/">Фольклор Закарпаття</a></li>
	</ul>
</footer>
<!--#include virtual="/-/inc/general__page_end.inc" -->
