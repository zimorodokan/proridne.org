<!--#include virtual="/-/inc/general__page_start.inc" -->
<title>Прірва ☼ Українська народна казка ☼ Народна творчість</title>
<meta name="Description" content="Українська народна казка Гуцульщини «Прірва» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Прірва.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Прірва <br><span class="article__headerDescription">Українська народна казка Гуцульщини</span></h1>
	<p>В одного багатого чоловіка була на подвір’ї керниця, і в ній не було води. Він наймав людей, аби її засували. Вони все засували, а то все рипа май робилася, і все ближче т’хаті. Він уже ся зажурив, бо до того дійшло, що могла й хата завалитися. Але прийшов до него один чоловік та й каже:</p>
	<p>— Я тобі цю керницю засуну, але треба добре заплатити.</p>
	<p>Цему господареви жаль було давати багато грошей, але він подумав, що ліпше багато заплатити, ніж має ся хата завалити. І сказав той чоловік:</p>
	<p>— Над роскалем, що ним я буду закидати, треба дванадцять службів правити.</p>
	<p>Хазяїн так і зробив. А той устав до схід сонця і зачав закидати. І так закидав, що третьої днини скінчив. Але побачив він, що в господаря була жінка-каліка, і той над своєю жінкою знущався. Вона цілий час лежала. І сказав тоді найнятий чоловік, що як буде багач знущатися над жінкою, то він знов відкриє ту керницю, і зробиться прірва, і його туди вкине.</p>
	<p>Розплатився хазяїн, і той чоловік пішов додому. Прийшов він т’хаті і розказує свої жінці, що бачив. І сказав:</p>
	<p>— Ми тепер маємо багато грошей, але нема в нас дитини.</p>
	<p>Вони ся порадили і вирішили взяти хлопчика в бідної жінки, котра мала багато дітей і жила на узліссі. Той хлопчик файно ріс, зробився великий і сказав татови:</p>
	<p>— Запрягаймо коні і поїдемо трохи на польовання.</p>
	<p>Поїхали вони в ліс, ходили там, ходили і стрітили дуже файну дівчину. Вона збирала якесь зілля на ліки. І розказала їм, що в них у селі є жінка-каліка, а її багатій-чоловік знущається над нею.</p>
	<p>— Я приходжу і помагаю їй. Годую її, перебираю. Тоді чоловік запитав, де те село.</p>
	<p>— Це там, де колись керницю засипали і не могли засипати.</p>
	<p>— Я знаю, де це, — згадав чоловік, — їдьмо туди.</p>
	<p>Вони приїхали, а багач ніби й не признається до цего чоловіка, ніби забув про него. Цей питає:</p>
	<p>— Як твоя жінка? А він каже:</p>
	<p>— Лежить слаба.</p>
	<p>— Але ти погано її обходиш.</p>
	<p>— Ні, — каже господар.</p>
	<p>Чоловік сказав синови, аби здоймив з шиї зброю і подав йому в руки. Той подав зброю, і він багача вбив. Потім витягнув його на двір, туди, де була колись прірва, відкопав трохи і там закопав.</p>
	<p>А його прийомний син оженився з дівчиною, що збирала зілля, і лишилися вони там жити. І слаба жінка була коло них.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Нижній Березів, Косівського району, Івано-Франківської області 2 травня 1984 року Драгомирецька Марія Михайлівна (1954 року народження)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Гуцульщини/">Фольклор Гуцульщини</a></li>
	</ul>
</footer>
<!--#include virtual="/-/inc/general__page_end.inc" -->
