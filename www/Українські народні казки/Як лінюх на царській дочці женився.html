<!--#include virtual="/-/inc/general__page_start.inc" -->
<title>Як лінюх на царській дочці женився ☼ Українська народна казка ☼ Народна творчість</title>
<meta name="Description" content="Українська народна казка Бойківщини «Як лінюх на царській дочці женився» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Як лінюх на царській дочці женився.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Як лінюх на царській дочці женився <br><span class="article__headerDescription">Українська народна казка Бойківщини</span></h1>
	<p>Був господар, багач на ціле село. І тільки єдного сина мав, Івана. А як був єден син, то його в армію не брали. Ходив він у школу, файно ся вчив. Коли скінчив шостий клас, сказав:</p>
	<p>— Тату, більше я в школу не піду.</p>
	<p>Батько питає:</p>
	<p>— А що ж ти будеш робити?</p>
	<p>— Піду, тату,в івці пасти, а до школи ходити не буду.</p>
	<p>То батько його й післав:</p>
	<p>— Паси вівці!</p>
	<p>Але батько думав, що то йому набридне, і він лишить ті вівці та піде в школу. А він не лишав. Вижене вівці, заграє собі в пищавку.</p>
	<p>Але батько все був не задоволений тим, бо він усе думав, що з його Івана щось буде, що буде священником або інженером. Не пастухом овецьким. Пішов батько радитися до директора школи.</p>
	<p>— Що мені робити з моїм Іваном? Бо то вже пройшли роки, час уже й женитися йому, а він вівці пасе.</p>
	<p>А директор говорить:</p>
	<p>— Ви знаєте що? Ви дайте його в армію, з нього будуть люди.</p>
	<p>І пішов батько до капітана, щоби його сина забрали в армію.</p>
	<p>Забрали його в армію. Беруть на заняття. Коли командир дає команду «направо», Іван повертається наліво. Коли той говорить «наліво», він направо. Так мучились з ним, мучились, і ніяк не можна було з ним дійти толку. Шапку обертає засувом назад, все навиворіт. Хлопці йдуть на заняття і карабіни несуть штиками догори, а він усе вдолину обертає.</p>
	<p>Докладує його командир полковникови: що з ним робити? Бо він йому вже надоїв. А полковник сказав:</p>
	<p>— Що з ним робити? Давайте йому мітлу, най він замітає коло коней і коло касарні. Оце буде його робота.</p>
	<p>І післали його замітати.</p>
	<p>Одного разу стоять офіцери і дивляться, і говорять.</p>
	<p>— Цей солдат такий рослий і файний. Чого він такий оферма?</p>
	<p>Кличе його єден офіцер до себе:</p>
	<p>— Ходи сюди!</p>
	<p>Він приходить і стає «смірно» перед офіцерами, як положено. І офіцери йому говорять:</p>
	<p>— На тебе не пасує, жеби ти був таким офермов.</p>
	<p>І видять по нім, що він завстидався. І питають’го:</p>
	<p>— Кого ти маєш дома?</p>
	<p>А він говорить:</p>
	<p>— Батька й матір.</p>
	<p>— Більше нікого?</p>
	<p>— Нікого, — говорить.</p>
	<p>— А чого ж тебе в армію взяли? Ти пішов охоче чи тебе післали в армію батьки?</p>
	<p>— Батько післав.</p>
	<p>— Ти щось сильно провинився, що тебе батько пілсав у армію?</p>
	<p>— Я не хотів ся учити, а пішов пасти вівці.</p>
	<p>— А ти багато тих овець пас? — питає офіцер.</p>
	<p>— П’ятсот штук.</p>
	<p>— А чиї то вівці були? — питає офіцер.</p>
	<p>А він говорить:</p>
	<p>— Мого батька.</p>
	<p>— Що, твій батько, такий багатий? — питає офіцер. — Так багато овець має?</p>
	<p>Він говорить:</p>
	<p>— Так.</p>
	<p>А офіцер питає:</p>
	<p>— Як він стілько має овець, то скілько він має коней, твій батько?</p>
	<p>А він каже:</p>
	<p>— Вісім пар.</p>
	<p>— А корів скілько? — говорить офіцер.</p>
	<p>— Шістдесят.</p>
	<p>— Як твій тато такий багатий, то чому він тобі нічого не посилає з дому? Пиши додому, щоб батько тобі щось послав.</p>
	<p>А Іван говорить:</p>
	<p>— Беріть пишіть ви.</p>
	<p>І рішили офіцери писати батькови листа. І написали від нього: «Дорогий батьку, пришліть мені сто коров, бо я вже сержантом і йду в офіцерську школу». Батько дістає того листа і зразу посилає сто коров. А він зразу закликає офіцерів, роздає їм гроші, а собі лишає тілько десять корон.</p>
	<p>Пройшов місяць, знову закликають його офіцери.</p>
	<p>— Іван, пиши додому, щоб знов прислав батько грошей.</p>
	<p>Він говорить:</p>
	<p>Пишуть вони знову: «Дорогий батьку, пришліть мені двіста корон, бо я вже лейтенантом». Батько прислав гроші, а він знову роздав офіцерам, тілько собі лишив п’ятнадцять корон.</p>
	<p>Гроші минаються, офіцери говорять:</p>
	<p>— Пиши, Іване, додому знов.</p>
	<p>— Пишіть самі.</p>
	<p>Пишуть знову:</p>
	<p>«Дорогий батьку, пришліть мені триста корон, бо я вже капітаном».</p>
	<p>Батько посилає йому вже триста корон. І знову він роздав офіцерам. А як гроші скінчилися, офіцери знов кажуть:</p>
	<p>— Пиши, Іване, знов батькови, би прислав грошей.</p>
	<p>— Пишіть самі.</p>
	<p>І знов написали вони: «Пришліть п’ятсот соток, бо я вже майор». Коли батько одержав того листа, він зрадувався і пішов до директора школи.</p>
	<p>— Дивіться, директоре, мій Іван уже майор. Ви мене добре нарадили.</p>
	<p>Тоді директор сказав:</p>
	<p>— Знаєте, що я вам скажу? Ви поїдьте туди і подивіться.</p>
	<p>Бо директор розумів, що він не міг так скоро вийти на ма йора.</p>
	<p>Батько зібрався, наладував сумку і поїхав до сина. Приїжджає туди, в той полк. А якраз у той час цілий той полк вийшов на маневри. Тільки пара солдат лишилися. Батько звідаться вартового:</p>
	<p>— Де такий і такий молодий майор? Фамілія така-то.</p>
	<p>А вартовий говорить:</p>
	<p>У нас такого майора нема. Є з такою фамілією солдат, називається Іван.</p>
	<p>— Покличте мені його.</p>
	<p>А вартовий говорить:</p>
	<p>— Заждіть, бо він тепер якраз вбиральню чистить.</p>
	<p>От тобі й майор!</p>
	<p>Коли вартовий пішов закликав його і батько увидів, як його син виглядає, то з жалю заплакав. Та й нічого не говорив. Обернувся і поїхав додому. Приїжджає додому, жінка питає:</p>
	<p>— Ну що там? Видів ти нашого Івана?</p>
	<p>А він говорить:</p>
	<p>— Видів, видів. А ти якби ввиділа, то зразу померла б.</p>
	<p>І перестали Іванови посилати гроші.</p>
	<p>Повернули офіцери, сказали їм про ту справу, а вони говорять:</p>
	<p>— Коби лиш ми були, як батько приїхав, були би-мь ми так Івана убрали, що батько б не спізнав. А так уже все.</p>
	<p>Та й кажуть офіцери:</p>
	<p>— Що ж, Іване, грошей уже нема.</p>
	<p>А Іван говорить:</p>
	<p>— Не журіться, щось буде.</p>
	<p>І почав ходити Іван у царський город, де було багато різних овочів. І почав носити з царського городу грушки, сливки, різні овочі і годовати офіцерів і солдатів.</p>
	<p>Єдного вечора зайшов він у царський сад і виліз на грушку високу. І якраз того вечора гуляла в саду царева дочка з молодим полковником. І якраз сіли собі обоє під ту грушку відпочивати і балакати собі. А він усе чув, що вони говорили. І вна сказала йому:</p>
	<p>— Ти заходи в мою кімнату.</p>
	<p>— Там вартові стоять, — говорить він.</p>
	<p>— Та тебе вартові пропустять.</p>
	<p>— Добре, завтра буду на одинадцять годину вечора.</p>
	<p>І договорилися вони.</p>
	<p>А Іван приходить’т капітану і говорить:</p>
	<p>— Якби ви мені дали полковницьке вбрання, то ви би ввиділи, що би було.</p>
	<p>Капітан говорить майору:</p>
	<p>— Знаєш, що Іван сказав? Же він хоче вбрання полковника.</p>
	<p>Почали сміятися.</p>
	<p>— Що він задумав?</p>
	<p>Викликали старшину і сказали:</p>
	<p>— Принеси з магазину новеньке вбрання полковника.</p>
	<p>Убрався Іван, офіцери подивилися і сказали:</p>
	<p>— Івану пасує бути полковником.</p>
	<p>Не ждав Іван одинадцятої години, а пішов до царської дочки о десятій. Пощастило Іванови пройти в її кімнату. А вона десь вийшла на той час і кімнату свою не замкнула. Він знайшов її золотий полярос, золотий годинник і багато інших дорогоцінних речей. Забрав то все і пішов.</p>
	<p>Вона прийшла на ту годину, коли прийшов той полковник. Побула вона з тим полковником, а на другий день дивиться, що їй багато речей бракує. І говорить вона на другий день тому полковникови:</p>
	<p>— Чого ж ти забрав у мене все? Ти віддай мені.</p>
	<p>А він став сильно відпиратися. Говорить:</p>
	<p>— Я в тебе нічого не видів і нічого не брав. Чого и до мене причепилася?</p>
	<p>Вона думає: «Що ж то зробилось?»</p>
	<p>А Іван зразу пішов на базар і продає годинник царської дочки. І полярос продає. Продав, приніс гроші, роздав офіцерам.</p>
	<p>— Дивіться, гроші є. і ще будуть.</p>
	<p>Лишився тілько єден перстень. Брало грошей, треба продати й перстень. Виніс він той перстень на базар. І якраз на тім базарі була царська служниця, котра ходила коло царської дочки. Прибігає вона й каже:</p>
	<p>— Панночко, я спізнала ваш перстень. Якийсь солдат продає на базарі.</p>
	<p>А вна їй дала гроші і каже:</p>
	<p>— Біжи бігом і той перстень купи. Що він за нього схоче, дай йому. І добре подивися, щоб ти спізнала того солдата.</p>
	<p>Служниця прибігла і того солдата найшла. І питається:</p>
	<p>— Ви вже перстень продали?</p>
	<p>Він говорить:</p>
	<p>— Ні.</p>
	<p>— Продайте, — говорить, — мені.</p>
	<p>— Купи.</p>
	<p>— Скільки дати?</p>
	<p>— Триста корон.</p>
	<p>Вона зразу й дала триста. І добре до нього придивилася, щоб спізнала. Та прибігає й говорить:</p>
	<p>— Панночко, я спізнала того солдата. Солдат високий, красивий. Тілько недобре вбраний.</p>
	<p>Тоді що царева дочка робить? Підходить до свого батька і говорить:</p>
	<p>— Тату, я би хотіла, щоби вишикували цілий полк, всіх солдатів. Би я перейшла й подивилася, і всіх солдатів увиділа.</p>
	<p>А цар сказав:</p>
	<p>— Дочко, таке може статися й завтра.</p>
	<p>— Добре, тату, зробіть це.</p>
	<p>І сказав цар:</p>
	<p>— На завтрашній день вишикувати всіх солдатів.</p>
	<p>Вона перейшла із служницею перед строєм, і солдата того вони не увиділи. І тоді вона питає батька:</p>
	<p>— Чи всі солдати були вишикувані?</p>
	<p>Питає цар командира полку:</p>
	<p>— Чи всіх солдатів вишикували?</p>
	<p>Полковник говорить:</p>
	<p>— Та не всіх. Там є три оферми, що їх ніхто не бере в строй. Що то за оферми беруть у армію!</p>
	<p>А тоді царева дочка каже:</p>
	<p>— Я хотіла видіти й тих офермів.</p>
	<p>І по приказу царської дочка пішли викликали тих трьох солдат. А вона дивиться й говорить тому полковникови:</p>
	<p>— Дивіться, отой солдат не оферма. Він вродливий хлопець. Я кажу вам, забирайте його в офіцерську школу. Як я приїду до вас у часть, щоби він був уже хоч капітаном.</p>
	<p>Забрали його по приказу царської дочки в офіцерську школу. Йому добре там попало, в ті школі. Ганяли, учили. І за рік виучили його на офіцера і дали звання полковника.</p>
	<p>Коли він вернувся в полк полковником, викликає його царева дочка домів у свій кабінет. Культурно вона з ним обійшлася, гонорово.</p>
	<p>— Сідайте, полковник.</p>
	<p>Тоді йде, втворяє шафу, бере пістолет і говорить йому:</p>
	<p>— Тепер ти говори всю правду. Одно слово побрешеш, і я тебе вб’ю. а коли скажеш усю правду, я за тебе виходжу заміж.</p>
	<p>Бідний Іван подумав і став розповідати всю правду. Сповідався, як перед священиком. Розказав, як він підслухував, коли вона договорилася з полковником. Як він зайшов у її кабінет і там усе забрав. І розказав, яких він родичів, як він у армію пішов. Тоді вона йому говорить:</p>
	<p>— Пиши до своїх батьків, най приїжджають на весілля, бо я буду виходити за тебе заміж.</p>
	<p>А він говорить її:</p>
	<p>— Пиши ти сама, бо батько мені ніколи не повірить. Бо я вже перед своїм батьком пробрехався.</p>
	<p>І зробили весілля. Приїхав батько, приїхала мама. І я там був, на тім весіллю. Їли, пили, але не всім у рот попадало.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>74 (1806). Як лінюх на царській дочці женився. СУС (-855). 5 липня 1988 р. Марків Василь Теодорович (1912). Львівська область, Турківський район, село Бориня</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Бойківщини/">Фольклор Бойківщини</a></li>
	</ul>
</footer>
<!--#include virtual="/-/inc/general__page_end.inc" -->
