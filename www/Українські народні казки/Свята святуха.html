<!--#include virtual="/-/inc/general__page_start.inc" -->
<title>Свята святуха ☼ Українська народна казка ☼ Народна творчість</title>
<meta name="Description" content="Українська народна казка Гуцульщини «Свята святуха» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Свята святуха.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Свята святуха <br><span class="article__headerDescription">Українська народна казка Гуцульщини</span></h1>
	<p>Оженився один кавалір. А жінка йому каже:</p>
	<p>— Я тобі зразу забула сказати, а тепер тобі кажу, що не буду нічого робити. Бо я — Свята Святуха.</p>
	<p>— Жінко, то треба якось жити. Як же це так, щоб нічого не робити? Треба і їсти щось, і якусь худобину тримати. Я самий не годен усе робити.</p>
	<p>— Роби то, що-с годен, бо я не буду робити. Мені не можна. Так ішло один і другий рік. Жінка вголіла, вже й сорочки не має на собі. Іде він до людей сапати, молотити, косити, громадити. І заробляє. Та й несе щовечора додому миску муки або зерна якого. Але одного разу йде він до людей до роботи, лиш вийшов за двері, а вона йому вслід кричить:</p>
	<p>— Чоловіче, би-с не брав ні муки, ні зерна. Скажи тій ґаздині, аби вона дала з себе сорочку. Бо я гола.</p>
	<p>А вни йому сорочку не дали, а дали т’хаті гуску. Чоловік приходить ввечері додому. Він ще в сінях, а вона каже:</p>
	<p>— Давай, давай борше сорочку, най я вбираю. А він каже:</p>
	<p>— То не сорочка, а гуска.</p>
	<p>А їй ся причуває, що він каже: «Сорочка вузька». Каже вна:</p>
	<p>— Нічого, що вузька, якось на себе затягну. А він таки до хати та й каже:</p>
	<p>— То гуска.</p>
	<p>А вона ту гуску за ноги та його по голові. Каже:</p>
	<p>— Цего мені не треба. Мені треба сорочки.</p>
	<p>Але приходить д’нему його брат. А він братови розказав поправді про свою жінку. Каже йому брат:</p>
	<p>— Ти собі дорогу вибери, щоб не було тебе коло хати, а я прийду д’твої жінці, і щось ми порадимо.</p>
	<p>Перебрався його брат на ангела чи святого і приходить д’жінці. Ну чисто ангел. З довгою палицею ясеновою. А вна собі сидить. Він питає:</p>
	<p>— Чому ти нічого не робиш? Чого сидиш дурно? А вона каже:</p>
	<p>— Я — Свята Святуха.</p>
	<p>— О, — каже, — я добре натрафив. Ти Свята Святуха, а я Іван Хреститель. Най я тя цею палицею похрещу.</p>
	<p>Та як став її тою палицею бити!</p>
	<p>— Як я другий раз прийду, щоб ти робила всі роботи, які є в господарстві. Бо як не будеш робити, то тобі лихо буде.</p>
	<p>Приходить додому її чоловік, а вона десь найшла сапу і так сапає, що аж дими за нею курять.</p>
	<p>— Жінко, що з тобою є?</p>
	<p>— А, — каже, — був Іван Хреститель коло мене. З такою довгою палицею. Так мене тою палицею нахрестив. Та й казав, щоби я робила, бо як другий раз прийде, то недобре буде.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Нижній Березів, Косівського району, Івано-Франківської області 21 листопада 1983 року Повшинюк Гаврило Петрович (1915 року народження)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Гуцульщини/">Фольклор Гуцульщини</a></li>
	</ul>
</footer>
<!--#include virtual="/-/inc/general__page_end.inc" -->
