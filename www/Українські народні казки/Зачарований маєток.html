<!--#include virtual="/-/inc/general__page_start.inc" -->
<title>Зачарований маєток ☼ Українська народна казка ☼ Народна творчість</title>
<meta name="Description" content="Українська народна казка Покуття «Зачарований маєток» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Зачарований маєток.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Зачарований маєток <br><span class="article__headerDescription">Українська народна казка Покуття</span></h1>
	<p>Жив собі в одному селі чоловік. Гендлював, возив кораблем за границю пшеницю. Каже йому старша дівчина: — Тату, купіть мені коралі.</p>
	<p>Купив він їй ті коралі. Та й знов їде за границю продавати пшеницю. А дівчина молодша йому каже:</p>
	<p>— Купіть мені живу квітку.</p>
	<p>І він поїхав за границю. А як їхав відти, звіявся вітер великий і поніс той корабель водою. Доплив він тим кораблем до якогось берега, а на тому березі стояла хата. Виходить з корабля і йде до тої хати. А там на воротях лежить медвідь. Такий паршивий. Чоловік пройшов попри него, зайшов до хати, а там є таблиці. І написано на тих таблицях, що можна їсти, пити, а з собою нічого не брати.</p>
	<p>Він попоїв, напився, виходить надвір, дивиться — росте жива квітка. Пішов і ту квітку урвав. Іде він, а медвідь йому каже:</p>
	<p>— Ти урвав сю квітку доньці своїй. Якщо вона прийде до мене на рік служити, то ти будеш жити. А якщо не прийде, то ти до двох тижнів умреш.</p>
	<p>Їде він відти назад тим кораблем, приїхав додому та й каже своїй молодшій дівчині:</p>
	<p>— На, я урвав осю квітку — ту, що ти хотіла. А за сю квіточку треба йти рік до медведя служити. Якщо не підеш, то я до двох неділь маю вмерти.</p>
	<p>А вона каже:</p>
	<p>— Ніж ви маєте вмирати, то краще я піду до медведя служити.</p>
	<p>Привіз він її туди, до того медведя. Лежить він на воротях. Зайшли вони до хати. Там є все їсти й пити, дєдя лишає її там і плаче. Вийшов і пішов, а вона лишилася.</p>
	<p>Медвідь уночі приходить д’ній, балакає з нею цілу ніч. І так кожної ночі, цілий рік.</p>
	<p>А дєдя далі їздить за границю, возить пшеницю. Неня дівчини каже:</p>
	<p>— Аби ти поїхав до доньки, хоть збоку подивився на неї.</p>
	<p>— Не поїду, бо він казав мені, той медвідь, що якби я приїхав, то він зітне доньку й мене. Я маю приїхати туди аж у рік.</p>
	<p>Ну й так день поза день пройшов рік. Бере дєдя і їде до доньки. Приїздить, донька сидить собі в покою. А дєдя питається її:</p>
	<p>— Як тобі, донечко, тут перебулося сей рік? А вона каже:</p>
	<p>— Так, дєдю, перебулося, якби-м тут перебула лиш два тижні. Не навтємилося мені.</p>
	<p>Виходить вона з дєдею з тої хати, прийшли на ворота, а медвідь плаче. Лежить і плаче. Дівчині стало жаль медведя і жаль було, що медвідь їй нічого не казав. Уклякає вона коло того медведя і цілує його в хавку з одного боку і з другого, і обняла медведя. І підоймається вона догори, і медвідь підоймається. І ту з себе шкіру здирає, і файний з него панич робиться.</p>
	<p>І дивляться вони на подвір’я, а там люди, худоба, коні. А то був замертвілий маєток. А як поцілувала вона медведя, то все ожило.</p>
	<p>І дівчина вже лишається там, не йде додому, бо її дім уже тут буде. Сказав їй панич, що з медведя зробився:</p>
	<p>— Такої й такої днини у нас весілля.</p>
	<p>Має він з нею вінчатися. Тато поїхав додому, а з дому приїхав на весілля. І неня з ним приїхала, і сестра. І відбулося весілля. І гості, і всі, що служили в тім маєтку, — все гуляло.</p>
	<p>Та й жили вони разом, та й добре їм було.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Торговиця, Городенківського району, Івано-Франківської області 5 вересня 1987 року Новосильський Іван Васильович (1911 року народження)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Покуття/">Фольклор Покуття</a></li>
	</ul>
</footer>
<!--#include virtual="/-/inc/general__page_end.inc" -->
