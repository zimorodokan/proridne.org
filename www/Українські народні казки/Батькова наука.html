<!--#include virtual="/-/inc/general__page_start.inc" -->
<title>Батькова наука ☼ Українська народна казка ☼ Народна творчість</title>
<meta name="Description" content="Українська народна казка Бойківщини, Буковини, Полтавщини «Батькова наука» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Батькова наука.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Батькова наука <br><span class="article__headerDescription">Українська народна казка Бойківщини</span></h1>
	<p>Один чоловік оженився, завів собі сім’ю і мав три сини, та довго щастя не велося, тому що померла його молода жінка. Остався чоловік із трьома діточками, мучився сам та й мусів знайти собі другу дружину. Взяв він молоду дівчину, яка вийшла за нього не по любові, вийшла за старого чоловіка за господарку. І не хотілося їй бути його жінкою, але жила заради господарки і заради дітей: не було в неї своїх діток. Вона переживала, страждала і мучилася, що мусить працювати на чоловікових дітей.</p>
	<p>Хотілося їй мати свою дитину. Одного разу вийшла вона на подвір’я, аж зупинився перед нею молодий парубок і почав підмовляти її:</p>
	<p>— Слухай, твій чоловік старий. Може б, ми коли-небудь зустрілися з тобою? Ти ж молода, гарна, мучишся заради його дітей. Ти могла б для своєї дитини старатися, а не так мучитися. Працюєш, години вільної не маєш. А для кого?</p>
	<p>Розговорилися вони, і молода дружина согрішила. А через деякий народився в неї синок. Батько не дуже приділяв увагу молодій дружині і малому синови, більше дбав про тих, що від першого шлюбу в нього були.</p>
	<p>Нелегко було тому хлопчикови. Менших дітей не було, а тоті старші кепкувалися над ним, знущалися. Він усе плакав, жалівся матері, а мати казала:</p>
	<p>— Мовчи, це твої старші брати.</p>
	<p>А ті хлопці не злюбили його. Але хлопчик ріс розумненьким. Батько і старші хлопці, видно, знали, що він їм не син і не брат, бо почали прозивати його знайдою. А йому то дуже не подобалося, і подумав він: «Піду я з дому, бо недобре мені тут, не потрібний я тут». Мати жаліла свого синочка, але він був упертий і не хотів терпіти, що з нього глузували. І таки вирішив утекти з дому. Пішов, сам не знаючи куди, і зайшов у одне село. Хто його знає, чи далеко було те село від його села, чи близько. Зайшов він у село і чує дзвін у кузні. Заходить туди, а там коваль кує. Поздоровкався він, вклонився чемненько і говорить:</p>
	<p>— Прийміть мене, дядечку, на роботу. Я хочу бути ковалем. Подивився на нього старий коваль і каже:</p>
	<p>— Сину, ти ще малий, тобі ще бути за підпасича. Але нічого, я тебе прийму, буду вчити, як кувати. Але ти мусиш робити таку роботу, яка для тебе, а робота в кузні важка.</p>
	<p>Зостався хлопчик в коваля. Слухав усе, що коваль казав, і все так робив. То ягнята на толоці пас, то корови, а часом забіжить у кузню і придивляється до ковальського ремесла. Побачив коваль, що хлопець має до того хист. Пройшло декілька років його життя в коваля. У нього своїх дітей не було, а в цього хлопця були золоті руки, і вирішив коваль узяти його за свого. Хлопець став на ковальське місце: йому дуже подобався дзвін молота, і приємно йому було, що він робить людям добро. Думав він і про те, що люди, які страждають, потребують його допомоги. А старий коваль допомагав йому, розказував, і він все засвоював.</p>
	<p>Пройшли роки, і каже старий коваль:</p>
	<p>— Сину, я вже не буду в кузні робити, ставай ковалем на моє місце. А він подумав і каже:</p>
	<p>— Ні, піду я радше світ за очі, піду туди, де ніхто не знає, що я виріс в наймах, без батьків.</p>
	<p>Пішов він світ за очі і прийшов у чуже, зовсім незнане йому село. Та й думає, за що йому взятися, як стати на ноги, бо прийшов тільки з молотком у ружах. А в тому селі не було коваля і не було кузні, а людям ковальська справа завжди потрібна.</p>
	<p>Зайшов він до крайньої хати коло моста. Сказав, що хоче стати в них на роботу і жити в цьому селі. А ще, що він коваль і слава його буде така дзвінка, як удари молота в кузні. Хазяїни посміялися з него, але приміщення для кузні дали. Хлопець підковував їм коней, ремонтував коси, жінкам мотики справляв, люди були вдячні йому і подавали всіляку допомогу.</p>
	<p>А хлопець хотів розбагатіти і думає: «Зроблю собі справжню кузню». Пішов у сільську управу, а там йому відмовили. Сказали:</p>
	<p>— Ти приїжджий, ми не знаємо тебе. Дай якесь посвідчення, що ти дійсно з такого-то села, щоб ми могли відшукати тебе, як буде треба.</p>
	<p>А там недалеко був міський коваль, який не хотів, щоб у цему селі був свій коваль, і дуже йому шкодив. Але хлопець був упертий, добре робив ковальські речі і робив їх за дешевшу ціну, то й зостався працювати в тому селі.</p>
	<p>Був він і добрий хазяїн, усе відкладав гроші: дрібні копійки розтрачав, а більші гроші складав. І таки зробив собі добру кузню, купив трохи поля. І люди були ним задоволені.</p>
	<p>А потім захотів молодий коваль оженитися. Знайшов собі гарну дівчину з багатого роду і оженився. Вона поважала його й любила, жили вони з жінкою, і довго не було в них дітей. А потім народила вона близнюків, двох синів, і коваль був дуже радий. Як почали вони підростати, казав він їм:</p>
	<p>— Сини мої, учіться ремесла, то будете щасливими і добре проживете. А як доведете себе до того, що зовсім не буде як жити, то підіть у комору: там такий шнурочок висить, то на тому шнурочку повісьтеся.</p>
	<p>Сини повиростали, а старий коваль занедужав та й помер. І не були сини такої вдачі, як він, ремесла не вчилися. Вчилися малими в школі, але яка тоді була наука? Один попав у погане товариство, розпився, пропив батькову працю і сам пропав.</p>
	<p>А другий теж не хотів працювати, ходив по світі і зовсім збіднів. А батьківське ковадло пустувало, і подумав син: «Вернуся я до батьківського порога і зачну працювати, як мій батько». Але з чого почати, коли нічого немає, — все понищили, все прогуляли? І пригадав він батьківські слова: «Якщо тобі буде зовсім прикро, нічого не роби, лиш повісся на тому шнурку, що в коморі висить.» Подумав він, що виходу йому нема, а від людей встидно, і вирішив піти повіситися.</p>
	<p>Зайшов до тої комори, а там шнурок засилений висить. Одяг він той шнурок на шию і повісився, а шнурок натягнувся, гак вирвався і з тої діри посипалися гроші — ті гроші, що батько своїм трудом заробив.</p>
	<p>Син зрадів і сказав собі: «Буду вже працювати, як працював мій батько, і буду жити, як порядні люди живуть.»</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Небилів, Рожнятівського району, Івано-Франківської області 19 липня 1994 року Максимів Ольга Петрівна (1930 року народження)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>


<article class="articleMain">
	<h1 class="articleMain__header">Батькова наука <br><span class="article__headerDescription">Українська народна казка Буковини</span></h1>
	<p>У батька був їден син. Жив багато. Коли син підріс і вженився, не заставляв його ні до якої роботи — тілко вінчав і хрестив. (Це означає, що він часто бував на весіллях за вінчального батька, а на хрестинах — за кума.) Коли батько постарівся і прийшлося йому вмирати, сказав синови:</p>
	<p>— Щоб ти в полі не казав «добрий день» і «Бог на поміч». (Тут йдеться про те, що треба рано виходити в поле на роботу, раніше за інших, щоб не ти вітався з працюючими на полі людьми, а вони з тобою.) І в кожнім селі щоб ти хату мав, і кожної неділі щоб були в тебе чоботи нові. А як прийде тобі до крутого, то завішайся на той кілок, що в коморі.</p>
	<p>Син почав у кожнім селі будувати хату і кожної суботи нові чоботи шити. І як він то став робити, то збіднів до того, що всю худобу спродав, і хліб, і поле. Тілко одна хата лишилася. Іде він до свого вуйка і каже:</p>
	<p>— Тато казав, щоб у кожнім селі хату мати і кожної суботи чоботи нові. А як я почав усе то робити, то так збіднів, що шматка хліба не маю.</p>
	<p>А вуйко каже:</p>
	<p>— Дурню ти, тато казав, щоб ти в кожному селі мав знайомство, щоб тобі було де переночувати, як прийдеться в чужім селі бути. А за чоботи тато сказав таке: треба кожної суботи чистити їх, щоб вони були як нові.</p>
	<p>Іде він до фіна і каже:</p>
	<p>— Позич мені хоч двадцять рублів.</p>
	<p>Фін позичив. Тут сусіда проси його на весілля. А він не має ні хліба, ні грошей — нема з чим іти. Іде він знов до того фіна.</p>
	<p>— Фіне, позичте мені ще цей раз. Хату продам, а з вами розрахуюся. Фін позичає. Іде він на весілля. Прийшов до хати, поклав хліб на приспу, а сам чисти від болота ноги. А свиня підбігла й схопила той хліб. Відбив він від свині хліб, але хліб був уже весь у болоті. Входи він у хату і кладе свій хліб на стіл у кутик, щоб люди не дивилися, який він обляпаний болотом. Вітається з хазяїном.</p>
	<p>— Адіт, куме, прийшов я до вас без хліба, бо поклав хліб на приспі, і заким чистив ноги, підбігла свиня і взяла хліб.</p>
	<p>— Щоб ти так жив, як ти мав той хліб, — каже хазяїн. Входи він у палату — місць нема.</p>
	<p>— Куми, — каже хазяїн, — зробіть для чоловіка місце.</p>
	<p>А вони не зробили. Пригнувся він поміж людьми і їв навстоячки. Скоро й пішов. Хазяїн питає:</p>
	<p>— Куме, чого ви так хутко тікаєте? Ще страв не видали.</p>
	<p>— Щось заболів я, — каже той.</p>
	<p>А він не заболів — пішов з досади. Прийшов додому і ляг на піч. А жінка лишилася на весіллі, подавала на стіл страви. Наховала вона шматочків хліба в рукав і принесла чоловікови додому. Він поїв і каже:</p>
	<p>— Жінко, йди знов туди та подавай. Може, й ще чогось принесеш. Пішла жінка і знов принесла. Він поїв і сидів, і думав. І нагадав, що тато казав йому завішатися на кілок у коморі. Пішов у комору, став на стілець, вчепив вірьовку на шию і на кілок. Як скочив він із стільця і натягнулася вірьовка, кілок вирвався і відти посипалося золото й срібло.</p>
	<p>Як найшлося то золото й срібло, почав викупляти він землю, що попродав. Вже має корову, має коні, свині. Вшив собі хороше пальто, комір сивий каракульський. І жінці зшив пальто з таким гуляром.</p>
	<p>Перед Зеленими святами вигнав він до череди корову. І була вона за всі корови лучча. Оперся на паличку і стоїть, а недалеко від него сидить купка людей, які тоже свої корови вигнали. Той фін, що позичав йому гроші, каже:</p>
	<p>— Нанашку, ходіть май ближче сюди.</p>
	<p>Приходи він до них.</p>
	<p>— Добрий день!</p>
	<p>— Добрий день!</p>
	<p>— Слава богу, худоба не обіжена, файна трава виросла. А хазяїн, в якого було тоді весілля, питає:</p>
	<p>— Куме, я бачив на вас і на жінці пальта з такими файними комірами. Що ви, такі файні вівці маєте?</p>
	<p>— Нє, то в мене, куме, свиноматка таких файних ягнят народила.</p>
	<p>— Та брешете, куме, не може бути, щоб свиня мала ягнята.</p>
	<p>— Як я прийшов до вас на весілля з хлібом, ви й тоді казали, що я брешу. То вже й тепер я брешу?!</p>
	<p>Та кума буком, та буком! А фін допомагає нанашкови бити кума.</p>
	<p>— Оце тобі, щоб ти знав, як казати «брешеш»!</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Гвоздівці, Сокирянського району, Чернівецької області 17 лютого 1979 року Барчук Василь Парфенійович (1906 року народження)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>


<article class="articleMain">
	<h1 class="articleMain__header">Батькова наука <br><span class="article__headerDescription">Українська народна казка Полтавщини</span></h1>
	<p>Жив та був собі чоловік, і мав він трьох синів. Двоє старших були розумні, а молодший не завжди зважав на батькову науку.</p>
	<p>Одного разу батько з синами вирушив на полювання. Воно видалося вдалим, і перед обідом батько вирішив зварити в лісі юшки. Але тут помітив, що забули вдома ковганку. Посилає він за нею наймолодшого сина. А той і каже:</p>
	<p>— Тату, я доки дійду додому, то забуду, за чим ішов.</p>
	<p>На що батько відповів:</p>
	<p>— А ти весь час іди і повторюй «ковган, ковган», то й не забудеш.</p>
	<p>Так син і зробив. Іде він і голосно повторює:</p>
	<p>— Ковган! Ковган!</p>
	<p>Назустріч йому їхали чоловіки. Їм почулося, що хлопець говорить «болван». То вони взяли й набили невдаху. Повертається син до батька та й плаче:</p>
	<p>— Мене набили недобрі люди.</p>
	<p>— А за що? — запитує батько.</p>
	<p>— Я голосно повторював слово «ковган», яке ти мені сказав.</p>
	<p>Тоді чоловік і каже:</p>
	<p>— На другий раз говори пошепки і тебе ніхто не чіпатиме.</p>
	<p>З цим і пішов хлопець. Ішов він та й ішов і все шепотів собі під носа: «Ковган, ковган».</p>
	<p>А назустріч йому йшло весілля, гостям здалося, що він говорить про наречених: «Погані». Взяли та й набили знову нещасного. Повертається син до батька і плаче:</p>
	<p>— Мене побили за те, що я йшов повз весілля і тихо шептав слово, яке ти мені сказав.</p>
	<p>Задумався чоловік і сказав:</p>
	<p>— Іншого разу, коли будеш бачити багато людей, танцюй і співай, то тебе ніхто й не чіпатиме.</p>
	<p>З тим і пішов син. Так ішов він та йшов, а назустріч йому йдуть люди і несуть померлого. От хлопець, побачивши багато людей, вискочив перед них і почав співати й пританцьовувати. То люди взяли та й набили його.</p>
	<p>Знову йде син до батька та й плаче. На цей раз не витримав батько і надавав синові на горіхи. Але й зрозумів, що не ковганка винна у тому, що вони ще й досі не скуштували смачної юшки, і що його сина люди б’ють. А в усьому винен він, батько, адже виростив такого сина.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>95 (4688). Батькова наука. СУС 1696. Записала Пономаренко Віта 2008 року. Педяш Федора Андріївна (1911). Полтавська область, Пирятинський район, Давидівка</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>


<article class="articleMain">
	<h1 class="articleMain__header">Батькова наука <br><span class="article__headerDescription">Українська народна казка Полтавщини</span></h1>
	<p>Їхали якось чоловік з сином кіньми на ярмарок. Побачив батько підкову на дорозі, і каже синові:</p>
	<p>— Іванку, ану злізь з коня, підніми підкову!</p>
	<p>— Чого б я за підковою ліз?</p>
	<p>Зліз батько сам. Узяв підкову. «Чекай, я тебе навчу», — подумав собі. Продав на ярмарку підкову і купив за неї черешень.</p>
	<p>Поторгували, вертаються додому, а голодні-преголодні. Старий і сам не їв, і сину спеціально нічого не купував, а з дому не брали. Іде старий попереду та все кидає по одній черешні на дорогу. А син злізе з коня, з’їсть і їде далі. Бачить: знову черешня на землі. Доводиться знову злізати з коня.</p>
	<p>Отак, не хотів раз злізати з коня, то сто разів зліз. Така була наука.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>164 (7069а). Батькова наука. СУС-. Записав Закотенко Антон Анатолійович 2009 року. Давиденко Катерина Онофріївна (1941). Полтавська область, Чорнухинський район, Харсіки</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>


<article class="articleMain">
	<h1 class="articleMain__header">Батькова наука <br><span class="article__headerDescription">Українська народна казка Полтавщини</span></h1>
	<p>В одному далекому селі жила велика родина: батько, мати та три сини. Синів звали Степан, Максим та Іван. Сім’я мала добре господарство. Завжди все робили дружно й справедливо.</p>
	<p>От став батько слабнути і почав думати, як поділити добро, яке він нажив. Зібрав синів і каже:</p>
	<p>— Я вже старий стаю. Треба вам комусь господарство брати на себе. Та спочатку підіть світом розуму навчіться та знайдіть собі наречених.</p>
	<p>Наказав батько матері спекти синам по хлібині та й відправив їх у довгу дорогу.</p>
	<p>Довго їхали сини, багато різних див бачили на своєму шляху. От вони їдуть, коли це на їхньому шляху стоїть розкішний боярський двір. Вийшла з того двору дівчина хороша та пишна. Старший брат і залишився в неї жити.</p>
	<p>А два брати поїхали далі. їдуть, коли стоїть ще купецька хата. І виходить з неї вродлива дівчина. От і середній брат залишився в неї.</p>
	<p>Їде менший брат сам, коли під лісом стоїть невелика убога хатинка. І з неї виходить дівчина, така красива, але в латаній сорочці. От Іван і залишився в неї.</p>
	<p>Зажили всі брати добре, тільки Іван бідненько, а про батька й забули. Тоді старий вирішив провідати своїх синів. Переодягся у старця і пішов. Прийшов він до старшого сина, постукав, вийшли слуги, позвали Максима. А той каже:</p>
	<p>— Що тобі треба, старче? В мене і так нема нічого, а як роздаватиму, то й зовсім нічого не матиму.</p>
	<p>Батько подивився, заплакав і пішов. Не встиг відійти, а та хата вся взялася полум’ям. Пішов батько далі до середнього сина. У цього теж всього доволі: грошей, худоби, хліба. Підійшов старий до двору, попросив милостиню. Вийшов Степан, подивився на нього і каже:</p>
	<p>— Іди геть!</p>
	<p>Заплакав старець і пішов. Тільки сховався за лісом, і ця садиба згоріла. Пішов згорьований батько до найменшого сина. Бачить, убога хатина обмазана, трішки худоби. Виходить син Іван:</p>
	<p>— Що вам треба, дідусю?</p>
	<p>— Та мені хліба шматок.</p>
	<p>Завели син з дружиною старого до хати. Помили його, переодягли, нагодували. А як мили, побачили на тілі рани. От жінка й питає:</p>
	<p>— Що то за рани у вас, дідусю? Невже не можна їх залікувати?</p>
	<p>— Та я вже старий став, буду помирати.</p>
	<p>А син допитується, може, є які ліки, а дід тоді й каже:</p>
	<p>— Та ви цього не зробите. Треба спалити хату і рани засипати попелом. От вони й заживуть.</p>
	<p>Порадився син з дружиною, вивели дітей з хати і запалили, щоб вилікувати старця.</p>
	<p>Тоді старий підійшов до сина і каже:</p>
	<p>— Я обійшов всіх твоїх братів, щоб дізнатися, хто як живе. Максим і в двір не пустив, Степан теж шматка хліба не дав. Один ти совісті і жалості не втратив. То все моє добро я залишаю тобі.</p>
	<p>Впізнав Іван в старцеві свого батька, став благати його лишитися в них.</p>
	<p>— Та ні, я піду на свою садибу помирати.</p>
	<p>Не встиг старий відійти, як на місці убогої хатинки виріс розкішний маєток. І зажили Іван з дружиною в щасті та злагоді.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>32 (4906). Батькова наука. СУС —, вар. 1574. записала Черкесова Ірина 2008 року. Босенко Валентина Іванівна (1956). Полтавська область, Полтавський район, Мачухи</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Бойківщини/">Фольклор Бойківщини</a></li>
		<li><a href="/Фольклор Буковини/">Фольклор Буковини</a></li>
		<li><a href="/Фольклор Полтавщини/">Фольклор Полтавщини</a></li>
	</ul>
</footer>
<!--#include virtual="/-/inc/general__page_end.inc" -->
