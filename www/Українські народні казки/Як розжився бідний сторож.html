<!--#include virtual="/-/inc/general__page_start.inc" -->
<title>Як розжився бідний сторож ☼ Українська народна казка ☼ Народна творчість</title>
<meta name="Description" content="Українська народна казка Буковини «Як розжився бідний сторож» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Як розжився бідний сторож.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Як розжився бідний сторож <br><span class="article__headerDescription">Українська народна казка Буковини</span></h1>
	<p>Був собі сільський дядько. Мав десять дітей, і жили вони з жінкою бідно. Дожили до того, що вже не було й куска хліба в хаті. Жінка посилає чоловіка то до одного начальника, то до другого, щоб помогли, але ніхто на них не звертав уваги. От жінка й каже:</p>
	<p>— Чоловіче, їдь-но до Москви, до Микити Сергійовича Хрущова, і попроси в него допомоги. Може, він щось поможе?</p>
	<p>Чоловік каже:</p>
	<p>— Добре ти кажеш. Піду я.</p>
	<p>Позичив він трошки грошей у сусідів, зібрався й поїхав. Приїхав до Москви, а до Микити Сергійовича не допускають. Але він плакав і добився, що пустили його. Зайшов, а Микита Сергійович питає:</p>
	<p>— Ну, що там у тебе, дядьку? А він і каже:</p>
	<p>— В мене десятеро дітей, і я дуже бідний. Ми вже не маємо й куска хліба в хаті. Я роблю в колгоспі сторожем, заробляю мало. Жінка не може йти на роботу, бо десятеро дітей, і ми пропадаємо з голоду. Куди не звертався, ніхто мені не поміг, і я прийшов до вас.</p>
	<p>А Микита Сергійович каже:</p>
	<p>— Ви робите сторожем, то треба ж не спати. Чоловік чекає, щоб він ще щось сказав, а той каже:</p>
	<p>— Все. Ідіть додому.</p>
	<p>Чоловік не смів йому нічого більше казати і пішов, а Микита Сергійович наказав:</p>
	<p>— Випишіть йому трошки грошей допомоги, і най дідок їде додому. Дали йому трошки грошей, він дещо купив і поїхав додому. Приїхав додому, а жінка й питає:</p>
	<p>— Ну що, чоловіче?</p>
	<p>— Та дали мені трошки грошей, я купив вам щось та й приїхав.</p>
	<p>— І все?</p>
	<p>— Все.</p>
	<p>— А що ж тобі Микита Сергійович сказав?</p>
	<p>— Та сказав: «Ви робите сторожем, то не спіть». Я чекав, що він буде далі казати, а він відправив мене додому. І я пішов. Оце й усе.</p>
	<p>А жінка й питає його:</p>
	<p>— Як ти, чоловіче, сторожуєш, що ти робиш уночі?</p>
	<p>— Та, — каже, — що? Трохи змерзну, залізу в солому та й сплю.</p>
	<p>— То ти, — каже, — не спи: побачиш, чого то він так казав. Пішов він на роботу та й першу ніч вирішив зовсім не спати. Ходить туди-сюди, покурює. Коли дивиться, їде машина і направляється просто на тік. Сторож сховався. Ті під’їхали, зійшли з машини, походили кругом, фівкнули раз-другий — тихо. Почали вони грузити на машину мішки. Ті мішки були за дня набрані, але машина не приїхала і не забрала їх, а тепер забирали злодії. Вони грузять, а сторож вийшов та й каже:</p>
	<p>— Ви що робите? А вони:</p>
	<p>— Тихо, дядьку. Ми це вам відвезем.</p>
	<p>— Та як же ви мені відвезете?</p>
	<p>— Відвезем, даємо вам чесне слово.</p>
	<p>Набрали та й поїхали. Вертаються і з ходу набрали другу машину зерна. Кажуть йому:</p>
	<p>— Ми ту машину вам скинули.</p>
	<p>І поїхали. Сторож приходить рано додому, а жінка йому:</p>
	<p>— Чоловіче, скинули нам цілу машину пшениці.</p>
	<p>— Тихо, жінко. Ховаймо її та й будемо добре жити. Іди на базар і купи поросяток.</p>
	<p>А потому ще раз приїхали до сторожа вночі — там була вже кукурудза.</p>
	<p>— Давай кукурудзу.</p>
	<p>Завезли йому додому машину кукурудзи. Так і пішло в него: машинами йому везли зерно з колгоспного току. Свиней вони вигодовували, корову завели. Різали свиней, торгували. Та й каже жінка чоловікови:</p>
	<p>— Васильку, відвези Микиті Сергійовичу якийсь подарунок. Спекла вона колач, зарізали кабана, з самого хребта сала врізали, ковбаси домашньої наробили та й поїхав з тим Василь у Москву. Приїхав, а його знову не пускають. Він каже:</p>
	<p>— Я маю дати Микиті Сергійовичу подарунок за те, що він мене добре нарадив.</p>
	<p>І вони його пустили. Поклав він тайстру у коридорі коло дверей, а сам зайшов до Микити Сергійовича та й каже:</p>
	<p>— Миките Сергійовичу, я два роки тому був у вас, і ви мене добре нарадили — сказали, щоб я не спав. Я роблю сторожем і не сплю. Жив дуже бідно, а як не став спати, то живу добре. Вже маю корову, свині, кури, гуси — все в мене є. І діти мої учаться, оден уже женився. Добре, дуже добре мені. І от я вам привіз подарунок.</p>
	<p>Виходить він у коридор за тайстрою, а тайстри нема. Повернувся чоловік та й каже:</p>
	<p>— Миките Сергійовичу, у вас тут тоже не сплять. Спасибі вам і до побачення. Вийшов і поїхав додому.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Ставчани, Хотинського району, Чернівецької області 18 жовтня 1986 року Лазарюк Петро-Григорій (1921)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Буковини/">Фольклор Буковини</a></li>
	</ul>
</footer>
<!--#include virtual="/-/inc/general__page_end.inc" -->
