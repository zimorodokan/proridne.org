<!--#include virtual="/-/inc/general__page_start.inc" -->
<title>Попелян ☼ Українська народна казка ☼ Народна творчість</title>
<meta name="Description" content="Українська народна казка Бойківщини «Попелян» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Попелян.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Попелян <br><span class="article__headerDescription">Українська народна казка Бойківщини</span></h1>
	<p>Був господар і мав трьох синів. І третій був дурень. І як умирав батько, то говорив так:</p>
	<p>— Як похоронять мене, щоби ви три ночі ходили вартувати на мій гріб. Першої ночі щоби йшов на гріб найстарший, другої ночі би йшов середущий, а на третю би йшов дурень.</p>
	<p>Прийшла перша ніч, припадає черга на старшого брата. І старший брат просить того дурного:</p>
	<p>— Іди за мене ти на гріб.</p>
	<p>І пішов дурень на гріб, положив на гріб голову і заснув. Прокинувся, дивиться, вже й день. Приходить додому, брати звідаються:</p>
	<p>— Ну як, що там було?</p>
	<p>— Нічого, я переспав. Дуже мені приємно було спати. Пробудився та й прийшов додому.</p>
	<p>Пішов він і за другого брата і так само переспав на вітцьовім гробі.</p>
	<p>Но, приходить третя ніч, та й браття вже не питають.</p>
	<p>— То вже твоя черга, іди.</p>
	<p>Приходить він, ліг спати. Коло самої півночі гріб отворяється, звідти виходить його батько і дає йому кантар.</p>
	<p>— На, — каже, — цей кантар і заховай його. Де яка тобі буде пригода, озми той кантар, потряси його, і буде тобі все, що задумаєш.</p>
	<p>Приходить він додому і кантар заховав. Ніхто про той кантар не знав і ніхто його не видів. Браття питають його:</p>
	<p>— Ну що там?</p>
	<p>— Нічого. Як було тих дві ночі, так і цієї ночі було. Добре, — каже, — було.</p>
	<p>А він називався Попелян. Він нічого не робив, хіба в попелі бавився.</p>
	<p>А в той час цар розписав по свої країні: «Як найдеться хтось такий, щоби вилетів на кони на другий поверх, де моя дочка буде, то стане моя дочка його жінкою». У його двох братів були два добрі коні, посідали обидва на коні й поїхали. А через два дні він каже:</p>
	<p>— Мамо, спечіть мені на дорогу ощипля, і я піду подивитися, як то там є.</p>
	<p>А вона говорить йому:</p>
	<p>— Дурню ти! Куди тобі йти, що тобі там дивитися?</p>
	<p>А він говорить:</p>
	<p>— Нічого, нічого, мамо, спечіть мені.</p>
	<p>Ну що ж бідній матері робити? Хоч він і дурень, але то її син. І послухала вона, спекла. Він узяв того ощипля і пішов туди, де він заховав чарівний кантар. Узяв він той кантар і потряс ним, і став перед ним такий кінь, що в світі нема ліпшого. І привіз кінь вбрання офіцерське, таке, як на самім царі. Сів він на того коня, і як подумав, так кінь і йшов: чи землею, чи в воздухах.</p>
	<p>Брати його пішли два дні вперед, а він їх догнав та ще й по разу нагайкою їм дав. Приїхав до царської дівки, кінь скочив, і вже він коло дівки. Та й відтам зразу вернувся додому. Приїхав, положив кантар на то саме місце та й знов став Попеляном. Зайшов до хати та й бавить в попелі.</p>
	<p>Приїхали брати, а він питає:</p>
	<p>— А хто ж вас бив по дорозі?</p>
	<p>Браття питають:</p>
	<p>— А відки ти знаєш, що хтось нас бив по дорозі?</p>
	<p>А він каже:</p>
	<p>— Я виліз на хату і видів, що хтось на дорозі вас бив.</p>
	<p>(А він вічно сидів на печи). Браття взяли та й запалили хату, би він більше не видів, як браття будуть іти.</p>
	<p>А то був приказ іще раз іти, до тої дівки. Був приказ на цілу країну і з’їжджалися з цілої країни. І другий раз таке саме сталося. І коли він приїхав і став коло дівки на другім поверсі, дівка стягнула із свого пальця золотий перстень та натягнула на палець йому. А на тому перстені був підпис, що то царський перстень. Та й приїхав він додому і поклав кантар там, де завше клав його. Приїхали й брати. А він на печи насміхається з них. Вни йому кажуть:</p>
	<p>— Ти дурню! Який твій інтерес, хто там був і взяв перстень? Яке твоє діло?</p>
	<p>Пройшло півмісяця, цар розписав записки: хто був коло його дівчини і взяв перстень, щоби приходив, бо буде весілля. Цар чекає та й нема нікого. А він мав той перстень на пальці і завив палець якоюсь шматкою. Та й сидів і бавився в попелі. І цар дав приказ на кожне село: перевірити і обов’язково знайти, котрий перстень має. Ходили, ходили та й не знайшли. І цар ще раз дав приказ:</p>
	<p>— Ідіть шукайте!</p>
	<p>І вони ще раз пішли шукати і перевірили всюди, де хто не був. Чи розумний, чи дурний. І шукали, поки не напали на Попеляна. А він сидить на печи. Піч відкрита, бо хата згоріла, а він такой сидить на печи і в попелі бавиться. Вони прийшли, а він сів на руки. Вони йому кажуть:</p>
	<p>— Покажи руки.</p>
	<p>А він не слухає їх, не показує. То вони насилу взяли і витягли йому руки. Мама й брати кричать:</p>
	<p>— Та дайте’му спокій, та то дурень! Та видите, що в попелі бавиться!</p>
	<p>Але вони не слухали нікого, палець йому розвили, а там перстень золотий. Царя перстень. Вони увиділи той перстень і лишили його і перстень на нім. І прийшли до царя й кажуть:</p>
	<p>— Ваш зять дурень, сидить на печі і попелом ся бавить. Ми пізнали перстень у нього на руці.</p>
	<p>Цар їм каже:</p>
	<p>— Який би то не був, давайте’го сюди. Няй жениться, няй робить весілля.</p>
	<p>Приходять вони до нього і кажуть:</p>
	<p>— Но, збирайся, бо йдеш до царя. Весілля буде.</p>
	<p>— Ні, хіба, як хочете, беріть мене з піччю враз.</p>
	<p>То вони взяли такий спосіб, підкопали піч і везуть його на печи до царя. Привезли, але де діти піч та й його? А в царя був курник, великий такий. Та й завезли його туди. А дівка як увиділа його, та й почала йойкати:</p>
	<p>— Йой, що ся стало?!</p>
	<p>— Ну що ж, — кажуть дівчині батько й мати. — Якого вибрала, такого й маєш. Перстень твій на його пальці.</p>
	<p>Але та дівка залюбилася з другого царя сином. Той цар з другої країни дочувся, що вона вже віддалася, і виповів війну на цього царя. А перше не воювали так, як тепер. Попереду ішли царі і билися, котрий котрого. Цар каже до свої дівки:</p>
	<p>— От видиш, через тебе я маю йти на війну з чужим царем. Він сильніший за мене, він мене може і вбити там.</p>
	<p>Вона вийшла до свого чоловіка в курник і каже:</p>
	<p>— Видиш, через тебе той другий цар виповів на мого батька війну.</p>
	<p>А він каже:</p>
	<p>— Іди кажи батькови, аби мені якого коня дав, то я піду допомочи йому.</p>
	<p>Вона ввійшла та й каже:</p>
	<p>— Тату, говорить мій Попелян, щоби дати йому коня. Він піде на війну допомагати вам.</p>
	<p>А цар каже:</p>
	<p>— Іди і кажи, най іде до стайні і бере того коня, що ще ніколи надворі не був. То жеребець, він його дагди стратить.</p>
	<p>Він сів на коня і поїхав уперед царя. Цар з військом і міністрами тоже їдуть. А він попереду. Їде він, а там болото на дорозі, якась така водомоя. Він з того коня зліз, вийняв ножик і коневі підрізує понад копита шкіру і закачує догори, горі ногами. А цар якраз над’їхав та й каже:</p>
	<p>— А ти що робиш, дурню?</p>
	<p>— Я підкачую коневи портки, бо як залізе в болото, то замажуться.</p>
	<p>Міністри, що їхали з царем, всі в сміх. І поїхали далі.</p>
	<p>А він прийшов туди, де був вхований кантар. Як потряс тим кантарем, коло нього став кінь, і зброя, яку собі задумав. Сів на того коня убраний, меч у руках аж горить. Приїхав на границю, а той цар уже з військом стоїть і його тесть-цар. Уже починають битися. А він як залетів там, усе військо неприятеля зсік. Як військо, так і царя — усе згаратав.</p>
	<p>Вертається він відтам попри свого тестя. А його тесть вийняв меч і йому зранив палець. А він каже:</p>
	<p>— За що ти мене зранив, пане, як я допоміг тобі війну виграти?</p>
	<p>А цар вийняв свою позолочену хусточку з кишені, роздер наполовину і завив йому палець, той, що зранив. І питає його цар:</p>
	<p>— А відки ж ти, молодче, з якої країни?</p>
	<p>А він каже:</p>
	<p>— Я з города Курника.</p>
	<p>І сів на свого коня й поїхав. Ніже цар з міністрами приїхали додому, він уже в курнику на печи бавився попелом.</p>
	<p>Цар приїхав додому і бере книгу, таку, що там описані всі країни. Шукає того міста, що зветься Курник. Шукали, шукали — не могли знайти в книзі. Та й тоді що? Закладають гостину та й розходяться. Утіха, що цар виграв війну. А хто допоміг, того нема. Нема то нема, добре, що війну виграли.</p>
	<p>Тоді цар каже до дівки:</p>
	<p>— Іди за своїм Попеляном. Який би він не був, але війну ми виграли. Іди й скажи, най зайде межи нас.</p>
	<p>Дав цар дівці вбрання, щоб Попелян убрався.</p>
	<p>— На, занеси йому, най вбереться і йде на гостину.</p>
	<p>Входить вона та й просить його:</p>
	<p>— Ходи в гості. Батько післав мене, щоб ти обов’язково прийшов.</p>
	<p>Але він не дається. Вона просить його та й тягне за руки. І пізнала у нього на руці батькову хустечку. Та вернулася до хати і каже до батька, до царя:</p>
	<p>— Я пізнала на його пальці вашу хустечку. Покажіть свою. Де вона є?</p>
	<p>Цар показав, а то тільки половина. Вони пішли за Попеляном, обов’язково забрали його в хату, розвили палець, приміряють хустечку до того кавалка, що в царя — то було одно. І тоді вони додумалися, де той город «Курник». І цар його вкоронував, і став він царювати.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>13 (2054). Попелян. СУС 530. 11 липня 1989 р. Тереняк Данило Васильович (1911). Львівська область, Турківський район, село Либохора</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Бойківщини/">Фольклор Бойківщини</a></li>
	</ul>
</footer>
<!--#include virtual="/-/inc/general__page_end.inc" -->
