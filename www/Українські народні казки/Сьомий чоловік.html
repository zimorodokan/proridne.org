<!--#include virtual="/-/inc/general__page_start.inc" -->
<title>Сьомий чоловік ☼ Українська народна казка ☼ Народна творчість</title>
<meta name="Description" content="Українська народна казка Гуцульщини «Сьомий чоловік» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Сьомий чоловік.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Сьомий чоловік <br><span class="article__headerDescription">Українська народна казка Гуцульщини</span></h1>
	<p>Була файна дівка. І вона віддалася. А вона дуже не любила п’яних. Жила з чоловіком файно, поки не нап’ється. А коли чоловік прийде з корчми, вона влютиться, скочить на піч і нічого не говорить, лиш сипить, як та, що з-під корча. Хоче, щоб чоловік утік їй сперед очей. А п’яний звичайно не буде тікати сперед жінки. А вона сипить, сипить, а тоді скаче з печі на чоловіка і заїдає його на смерть. І так умер у неї один чоловік, другий, третій, і ніхто не знає причини. Вжениться, бо файна молодиця і добрий маєток. Вжениться, а тут і помер. І люди вже знали в селі, що хто вжениться з тою молодицею, то він має вмирати.</p>
	<p>А жид помітив, що тої жінки чоловіки, жиють, поки у него не нап’ються в корчмі. От уже засватав її семий парубок. І сам якийсь такий малий ростом. Люди з него сміються:</p>
	<p>— Що, й ти хочеш умерти? Та то ж сімачка, вона шість чоловіків поховала, ще й ти семий умреш.</p>
	<p>А він каже:</p>
	<p>— Буде видно.</p>
	<p>І таки оженився з нею. Жиють файно. Він так з нею файно обходиться несе дров до хати, води носить. І одного разу, коли вона була в добрім настрою, він питає:</p>
	<p>— Скажи мені, коли ти люта буваєш? Як тебе пізнати, коли ти люта?</p>
	<p>А вона каже:</p>
	<p>— Коли я люта, я скачу на піч і не говорю, лиш сиплю. Якщо не вступишся сперед очей, то я скачу й перегризаю горло.</p>
	<p>— Добре, — каже чоловік, — це не біда. А вона питає:</p>
	<p>— А як тебе знати, коли ти лютий? Він каже:</p>
	<p>— Як я лютий, я ходжу по хаті й свищу. Тоді д’мині не підходи. Так поговорили собі, і все. Але чоловік уже має на це гадку. Коли десь іде в ліс за дровами або за тичками, а йому попадеться гліг або свербиус, він вирубує одноліток, такий бучок з колючками, і ставить непомітно в сінях за двері. І так він тоді, тоді, і напрятав дев’ять таких однолітків. А одного разу, коли жінки не було дома, він узяв кілок і підрихтував собі, аби той кілок легко заходив у дірку, що куделю пхали. І цей кілок носить собі в кишени коло себе.</p>
	<p>Одного разу все він підрихтував і думає: «Ану перевірю я жінку». І пішов увечір у корчму до жида. А жінці нічого не казав. Там, у корчмі, були постійні п’янюги. Зачали вони сміятися і казати йому:</p>
	<p>— Не пий, а то вмреш, як попередні чоловіки твої жінки. А він каже:</p>
	<p>— То ще все попереду, то видно буде.</p>
	<p>Але випив небагато. І трохи побризкав на собі одіж горілкою, аби від него чути було. Та приходить додому і вдає, що він дуже п’яний.</p>
	<p>Жінка увиділа п’яного і зразу на піч. І давай сипіти на него. Він говорить:</p>
	<p>— Давай їсти.</p>
	<p>А вона не відповідає, лиш сипить. А він і собі ніби влютися, ходить по хаті і свище. Жінка сипіла, сипіла і думала, що він такий п’яний, як і ті, що були раніше. І скаче з печи, і давай ловити його за горло. А він же не п’яний, на ногах держався добре. Бо він сподівався цего. Зловив жінку за коси, притягнув до лави, коси в дірку, кілок з кишені. І присилив жінку до лави. І тоді говорить:</p>
	<p>— Давай поговоримо.</p>
	<p>А жінка не говорить, лиш сипить. Він ще зачіпає на бесіду — вона не відповідає. Він каже:</p>
	<p>— Зараз буду тебе вчити говорити.</p>
	<p>Іде до сіней, бере один одноліток з глога і давай жінку бити. Пірвав тими глогами сорочку, руки, а вона не говорить, лиш сипить. Іде за другим однолітком — теж таке саме. Це тонке, що кости не поломить, а б’є сильно. І так один за другим поламав на жінці всі однолітки. Вона вже така побита, що лежить, як мертва. Лиш тілко голова вище, бо присилена до лавиці. І все сипить.</p>
	<p>Тоді він сказав:</p>
	<p>— Не говориш нині, заговориш завтра.</p>
	<p>Та витягає кілок, відсилює кіски від лави, здоймає з неї сорочку. Вона кривава, бо від буків та і від глогів попукала шкіра. Розрізує подушку, загортає її в пір’я і кладе на постіль.</p>
	<p>— Відпочивай.</p>
	<p>Коли він відвернеться, усе тихо, коли навернеться д’ній, вона сипить. Кинути руками й ногами не годна, а все сипить.</p>
	<p>На другий день він пообходив собі маржину і підходить до жінки. А вона далі сипить. Каже він:</p>
	<p>— Зараз будем говорити.</p>
	<p>Розвиває подушку і скубає по одному пір’я, яке прилипло до ран. І жінка не змогла вже терпіти і заговорила:</p>
	<p>— Чоловіче, даруй мені цей раз. Пий, скілко хоч’, я навіть понесу тобі в корчму їсти, лиш не скуби.</p>
	<p>— Як так, то добре, — сказав чоловік, — але пам’ятай, щоб не відказалася від своїх слів.</p>
	<p>Тоді чоловік нагрів теплої води, поклав жінку в ванну, пір’я відмочив, натягнув на жінку чисту сорочку і поклав жінку в лужко. Він її файно годував, і через два тижні жінка встала. І ніби нічого й не було.</p>
	<p>Але десь через пару місяців іде чоловік знов до корчми, до того самого жида. Взяв собі чвертку горівки, мішанини, сів і випиває. П’янюги, котрі там постійні були, зачали сміятися:</p>
	<p>— Їж, їж, ти лиш нині їш, завтра не будеш. По тобі так задзвонять, як по тих чоловіках.</p>
	<p>А жид-корчмар це вчув і каже:</p>
	<p>— Ну-ну, я тоже це пантрував, що як твої жінки чоловік добре нап’ється, то вже на другий день йому дзвонять.</p>
	<p>А він каже:</p>
	<p>— Що ви хочете з мої жінки? В мене така жінка, що як я цілу ніч буду сидіти в корчмі, то вона мені рано ще принесе їсти.</p>
	<p>А жид каже:</p>
	<p>— Якби я це видів, даю сотку. І решта п’янюг сказали:</p>
	<p>— І ми даємо по сотці. А він каже:</p>
	<p>— Гай складайте гроші. І я даю сотку.</p>
	<p>Склали всі на стіл по сотці. П’янюг було шість, жид семий, а цей осьмий. І гроші дали на руки до жида, а жид поклав у щуфляду. Як він виграє, то забирає всі, а як вони, то поділяться тою соткою.</p>
	<p>Так і сиділи всі ніч у корчмі.</p>
	<p>Настав ранок, він говорить жидови:</p>
	<p>— Посилай до мене додому хлопця, щоби жінка принесла мені сюди їсти.</p>
	<p>Жид посилає свого хлопця до него додому. Той прийшов, а жінка саджає хліб на лопату. Жидик говорить:</p>
	<p>— Ваш чоловік казав, щоб ви вже несли йому їсти. Бо він голодний, цілу ніч пив, а не їв.</p>
	<p>І хлопець пішов. А жінка набирає їди. І навіть забула помити руки від тіста, бо дуже квапилася. Прибігає до корчми, а вони сидять за столом. Кладе жінка перед него їду і говорить:</p>
	<p>— Чому ти вночі не переказав, аби я понесла їсти? Ти цілу ніч голодний.</p>
	<p>І вже йде жінка. А він глипнув і каже:</p>
	<p>— А в тебе чо’ такі руки затраскані?</p>
	<p>— Та я хліб лишила на лопаті, що-м саджала в піч. І сквапилася, і забула руки помити.</p>
	<p>І пішла. А він каже:</p>
	<p>— А що ви хотіли з мої жінки? Чи ще така в кого є?</p>
	<p>І забирає всі гроші, і свої в тім числі. І приходить додому, і сміється. І говорить жінці:</p>
	<p>— Так чому ж ти не сипиш? А вона каже:</p>
	<p>— Як я договорилася раз, то це вже буде навіки. А він дає їй гроші і говорить:</p>
	<p>— От кілко я виграв грошей. Зато, що ти принесла їсти. І вже відтогди він не пив, а вона не сипіла.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Уторопи, Косівського району, Івано-Франківської області 10 травня 1987 року Цимбалюк Василь Дмитрович (1925 року народження)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Гуцульщини/">Фольклор Гуцульщини</a></li>
	</ul>
</footer>
<!--#include virtual="/-/inc/general__page_end.inc" -->
