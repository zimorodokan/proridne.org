<!--#include virtual="/-/inc/general__page_start.inc" -->
<title>Дві лисички ☼ Українська народна казка ☼ Народна творчість</title>
<meta name="Description" content="Українська народна казка Подніпров’я (Наддніпрянщини) «Дві лисички» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Дві лисички.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Дві лисички <br><span class="article__headerDescription">Українська народна казка Подніпров’я (Наддніпрянщини)</span></h1>
	<p>Жили в лісі дві лисички Руда і Чорнобура. Одного разу вони зустрілися на лісовій галявині і потоваришували. Руда лисичка каже:</p>
	<p>— Давай будемо жити разом, як сестри.</p>
	<p>Чорнобура лисичка дуже зраділа своїй новій подрузі-сестриці. Збудували вони в лісі хатинку і зажили разом. Чорнобура лисичка одного разу говорить:</p>
	<p>— Треба нам іти на полювання, щоб було що їсти.</p>
	<p>От зібрались вони, аж раптом Руда лисичка застогнала:</p>
	<p>— Ой, щось у мене лапка болить, піду трішки полежу.</p>
	<p>Чорнобурка була доброю. Пожаліла сестричку і пішла на полювання сама. Вполювала в лісі курочку, принесла додому. Руда лисичка взялась готувати смачну вечерю.</p>
	<p>— А ти спочинь, Чорнобурко, трішки.</p>
	<p>А сама швиденько з’їла курочку, а пір’ячко в печі спалила. Прокинулась Чорнобурка, а Руда сидить на призьбі плаче і приказує:</p>
	<p>— Ой лишенько, я зварила курочку, винесла в сіни, щоб прохолола, прийшла, а її нема. Мабуть кум Вовчик украв.</p>
	<p>— Не плач, — каже Чорнобурка, — якось перебудемо.</p>
	<p>Кожного разу, збираючись на полювання, у Рудої щось траплялось, то хвостик ломить, то голівка крутиться. І весь час приходилось на полювання ходити Чорнобурочці самій. Тяжко було Чорнобурій лисичці пережити ту зиму, схудла, змарніла, ледве ноги волочить. А Руденька з кожним полюванням все гарнішала й гарнішала.</p>
	<p>Так було і з качечкою, і з гусочкою, яких вполювала Чорнобурочка.</p>
	<p>Коли це Чорнобурочка щось запідозрила. Якось зловила вона в лісі маленьке перепеленя. Принесла додому та й каже Рудій:</p>
	<p>— Я трішки спочину, а ти приготуй вечерю.</p>
	<p>Лягла Чорнобурка і вдала, що спить. А Руда тим часом почала їсти свіжатину. Чорнобурка глянула на Руду, а у неї вся мордочка в пір’ї.</p>
	<p>Розсердилась Чорнобурка і прогнала Руду з хатинки. З того часу руда і чорнобура лисиці не приятелюють і ніколи ніде не зустрічаються.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>26 (5085). Дві лисички. СУС —. Записала Глущенко Людмила Михайлівна 2008 року. Халабуда Анатолій Іванович (1938). Черкаська область, Христинівський район, Юрківка</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Наддніпрянщини/">Фольклор Подніпров’я (Наддніпрянщини)</a></li>
	</ul>
</footer>
<!--#include virtual="/-/inc/general__page_end.inc" -->
