<!--#include virtual="/-/inc/general__page_start.inc" -->
<title>Солдатські хитрощі ☼ Українська народна казка ☼ Народна творчість</title>
<meta name="Description" content="Українська народна казка Буковини «Солдатські хитрощі» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Солдатські хитрощі.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Солдатські хитрощі <br><span class="article__headerDescription">Українська народна казка Буковини</span></h1>
	<p>Колись служили солдати по двадцять п’ять років. Оден солдат служив коло царського дворця. Стоїть він уночі на посту і каже сам до себе: «Розум хороший, а грошей — нема». А цариця з другого поверху через вікно зачула, що солдат щось говорить сам до себе, та й сказала цареви:</p>
	<p>— Наш солдат што-то на посту разговаріваєт. Цар закликає солдата в кабінет.</p>
	<p>— Што ти говоріл на посту?</p>
	<p>— Я говорив, що ум хороший, а грошей — нема. А цар говорить:</p>
	<p>— Єслі у тєбя хароший ум, я пускаю тєбя на мєсяц в отпуск і даю тєбє сто рублєй: штоб ти за мєсяц здєлал оборот і привьоз мнє двєсті рублєй — увіжу, какой у тєбя ум.</p>
	<p>Приїхав солдат додому. Родичі й знайомі його угощають: сьогодні оден, завтра другий. Пройшов цілий місяць, а солдат обороту не зробив. Став і думає: «Що ж буде? Місяць пройшов, а я обороту не зробив». Уже йому строк виїжджати. Збирається і їде на свою службу. Приїжджає у великий город, заходить в магазин і дивиться на товари: що би він купив, щоби зробити оборот? Ходить по залі, дивиться. А буржуй, хазяїн магазину, сидить на кріслі і попихкує люлькою. Грубий такий, з бородою. Він сидить, а двадцять челядників торгують. І питає той хазяїн солдата:</p>
	<p>— Што ти, салдат, смотріш? У мєня крупнєйший магазін в мірє. А солдат і каже:</p>
	<p>— Магазин у вас хороший, і все є, але мені нічого не подобається. Тілко дуже подобається мені ваша борода.</p>
	<p>Буржуй йому говорить:</p>
	<p>— Солдат, а што ти можеш дать за мою бороду?</p>
	<p>— Можу дать вам сто рублів.</p>
	<p>Пан врадувався, бо сто рублів — то були гроші.</p>
	<p>— Пайдьом, я пострігу бороду, і отдаш мнє сто рублєй. А солдат йому каже:</p>
	<p>— Не так, пане. Підем до нотаріуса і зробим документ, що я купив у вас бороду на вєчноє пользованіє. Там я і дам вам гроші.</p>
	<p>Пан погодився. Пішли до нотаріуса і зробили документ.</p>
	<p>— Ну, пайдьом, я пострігу бороду і отдам тєбє.</p>
	<p>— Нє, — каже солдат, — я купив, щоб живою бородою любуватися, а не мертвою. Ідіть собі, сідайте й торгуйте в своїм залі.</p>
	<p>Узяв пан у него сто рублів, заходить собі в свій зал, сідає в крісло. А солдат зайшов у магазин і знов дивиться на товари. Підходи до пана й погладжує йому бороду.</p>
	<p>— Дав сто рублів, то хоть маю файну бороду.</p>
	<p>Та як микне пана за бороду, тому аж сльози пішли з очей. Та й знов ходить по залу і дивиться на товари. Знов підходить до пана та й погладжує бороду.</p>
	<p>— Ех, гарна борідка! Не жаль, що дав сто рублів.</p>
	<p>Та як микне пана за бороду, аж сльози покотилися з очей. Та й знов починає солдат по залу ходити. Знов дивиться на товари і знов підходить до пана, та за бороду його.</p>
	<p>Пан увидів, що біда, викликає поліцію. Приходить поліція.</p>
	<p>— Што ти, салдат, позоріш челавєка?</p>
	<p>— Я не позорю — я купив цю бороду на вічне пользованіе. Що хочу, то і роблю з нею.</p>
	<p>Поліція подивилася в солдата документ і каже панови:</p>
	<p>— Ти продал свойо тєло, зачем же ти поліцію визиваєш? Та й пішла поліція. А пан каже солдатови:</p>
	<p>— Солдат, што ти хатіш, штоб ми етот документ унічтожилі, штоб ти мєня больше не трогал?</p>
	<p>А солдат нагнувся до него та й говори тихо:</p>
	<p>— Три-иста рублі-ів.</p>
	<p>— То багато, — каже пан.</p>
	<p>— Ну то най борода буде моя, — сказав солдат та й анов зачав гладити бороду.</p>
	<p>— Даю тебе, солдат, тріста рублєй, только убєрі рукі.</p>
	<p>— Підем до нотаріуса, і там дасте мені гроші.</p>
	<p>Пішли вони до нотаріуса, пан дав йому триста рублів, і нотаріус документ порвав. Прибув солдат до царя і докладує:</p>
	<p>— Ваше імператорство, такий-то солдат явився! А цар йому:</p>
	<p>— Розказуй, што ти дєлал з дєньгамі, какой оборот.</p>
	<p>— Ваше імператорство, зі ста рублів зробив триста.</p>
	<p>— Как ти здєлал ето?</p>
	<p>— Це моє діло. Я вам триста оддаю.</p>
	<p>Тоді цар своїх сто рублів забирає, а двіста оддає солдатови і каже:</p>
	<p>— За то, што ти такой харошій ум маєш, увольняю тєбя із служби, Паєдєш дамой і будєш хазяйнувать.</p>
	<p>Та й питає цар солдата:</p>
	<p>— Што тєбє подаріть за то, што такой умний? А солдат каже:</p>
	<p>— Подаруйте мені старе сідло.</p>
	<p>— Зачєм тєбє староє сєдло. Я подарю тєбє лошадєй, каров, овєц, дам тєбє десять гектаров землі і дам інвентар обрабативать землю.</p>
	<p>А солдат йому:</p>
	<p>— Подаруйте мені тілко старе сідло — більш мені нічого не треба.</p>
	<p>— То дайте єму староє сєдло, — каже цар.</p>
	<p>А солдат каже:</p>
	<p>— Не, я так не буду його брать. Зробіть мені документ.</p>
	<p>Цар сказав секретарю, той написав. Надрукували на машинці, а цар «гуп» печатку, «гуп» штамп та й підписав.</p>
	<p>— На тєбє документ.</p>
	<p>Солдат виходить з царського дворця, відійшов трохи, кинув сідло в канаву і поїхав з документом додому.</p>
	<p>А в того пана, де проживав цей солдат, була мушія на п’ять тисяч гектарів, і звалася вона Старе Сідло. Солдат прийшов до влади і пред’являє документ.</p>
	<p>— Я служив у царя двадцять п’ять літ, і цар подарував мені Старе Сідло.</p>
	<p>Влада приїжджає в село, передає солдатови все хазяйство і п’ять тисяч гектарів землі, а панови говорять:</p>
	<p>— Ти можеш іти. Це вже не твоє. Він служив і заробив. Пан бачить, що біда, і їде до царя на скаргу.</p>
	<p>— Нащо ви віддали солдатови моє хазяйство? А цар говорить:</p>
	<p>— Правильно, я оддав. Він служив, і я подарив йому.</p>
	<p>Бо цареви стидно було признатися, що солдат його обдурив. Подумав він та й каже панови:</p>
	<p>— Але ми можемо того солдата знищити, і земля останеться за вами.</p>
	<p>— Як же ми його знищим? Яку ми на него причину найдем? — питає пан.</p>
	<p>А цар каже панови так:</p>
	<p>— Отак зделаєм. Організуєм бал, скличемо всіх генералів. І договоримося так: перший генерал буде пить водку до другого і давать йому в морду. І так всі по очереді. А солдат сяде коло мене. Ти будеш пить до солдата і даш йому в морду. А солдат буде пить до мене і дасть мені. А я його за це прикажу розстрілять. От тобі й останеться мушія.</p>
	<p>Скликали всіх генералів, сіли за стіл, починають пити. Перший генерал випив і другого в морду. Так дійшло аж до пана. Пан п’є до солдата та й в морду його. Солдатови доводиться пити до царя і вдарити царя в морду. А солдат встав і каже:</p>
	<p>— Панове генерали і ваше імператорство, дозвольте мені взяти слово. Як я позичив у чоловіка сто рублів — оддать йому ті сто рублів чи не оддать?</p>
	<p>Цар і всі генерали кажуть:</p>
	<p>— Оддать.</p>
	<p>— Ваше імператорство, я п’ю чарку водки до вас. А хто дав мені в морду, я тому оддаю.</p>
	<p>Та й бере чарку в руку.</p>
	<p>— Ваше імператорство і панове генерали! Я п’ю за нашу зустріч. Та як випив, та як дав панови в морду, то той аж під стіл полетів.</p>
	<p>Налив він чарку водки і подав цареви. Цар випив, поплескав його по плечу і сказав:</p>
	<p>— Харошій у тєбя ум. Їді хазяйнуй. А ви, пане, наживайте собі нове хазяйство.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Жилівка, Новоселицького району, Чернівецької області 26 грудня 1977 року Пислар Трохим Андрійович (1906)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Буковини/">Фольклор Буковини</a></li>
	</ul>
</footer>
<!--#include virtual="/-/inc/general__page_end.inc" -->
