<!--#include virtual="/-/inc/general__page_start.inc" -->
<title>Як хлопець пана позбувся ☼ Українська народна казка ☼ Народна творчість</title>
<meta name="Description" content="Українська народна казка Гуцульщини «Як хлопець пана позбувся» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Як хлопець пана позбувся.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Як хлопець пана позбувся <br><span class="article__headerDescription">Українська народна казка Гуцульщини</span></h1>
	<p>Була в одному селі дівка. І звелася вона, мала хлопчика. Але це було за таких давніх часів, що ніякі заводи ліки не виробляли. Той хлопчик підріс, став великий. Ляже він уночі спати, а рано пробудиться та й каже:</p>
	<p>— Мамо, мені такий сон снився, що можна йти в поле, в гаї, в ліси і збирати всякого роду зілля, і варити, і слабих людей лікувати. І за то можемо мати гроші й добре жити.</p>
	<p>Мама сказала:</p>
	<p>— Дуже, синку, добре було би, якби це так вийшло, бо ми бідно жиємо. Мали би ми з чого жити.</p>
	<p>Пішов хлопчина полями, лісами, поназбирував квітів усяких кольорів, приніс, порозкладав лавицею купочками. Настала ніч, та й сниться йому, які квіти до якого ліку. Він то добре собі запам’ятав та й зачав ті квіти в горщятках варити. І кожне горщятко значив: «Це від гарячки, це від паралічу, це від порубанини». І пішов село від села, лікуючи людей. І його ліки дуже людям помагали, рятували людей.</p>
	<p>Прославився той хлопець по всіх повітах і округах. І дійшло то знання до одного пана. Пан подумав собі і сказав:</p>
	<p>— Не може це бути, щоби такий простий хлопчина так знав лікувати народ.</p>
	<p>І післав пан шандарів&nbsp;<sup>*</sup> пошукати цего хлопця. Шандарі відшукали його і привели до пана. І пан запер хлопця у свою кандиропу&nbsp;<sup>*</sup>. Та й чекає пан, коли в його родині заслабне якась людина, бо хоче спрактикувати хлопця.</p>
	<p>Довго той хлопець там сидів, сидів, поки в пана захворіла сестра. Захворіла вона тифом, мало що не смертельним. Пан отворив кандиропу і сказав:</p>
	<p>— Ходи, хлопче, сюди. Вилікуєш мою сестру від тифу, то будеш жити вільно, а не вилікуєш, то не лікарем будеш, а свині в мене будеш пасти.</p>
	<p>Хлопець сказав:</p>
	<p>— Пустіть мене додому, бо я не маю чим у вас лікувати. Мені треба зробити ліки. І за мною би ви приїхали, — сказав хлопець, — я не годен вертатися до вас</p>
	<p>Зробив хлопець дома ліки, приїхає панська бричка і повезли хлопця з ліками в панський двір. І хлопець дає панській сестрі своїх ліків. І на третій день вона здоймилася з ліжка здорова. Обіймила хлопця, поцілувала і сказала:</p>
	<p>— Простибі тобі, хлопче. Ти мене врятував від смерти.</p>
	<p>Коли пан вздрів, що він майже мертву жінку підоймив на ноги, то сказав:</p>
	<p>— Останешся в мене до самої смерти. Будеш лікарем.</p>
	<p>Бо пан собі подумав, що хлопець буде лікувати людей, а пан буде за него гроші побирати та й буде багатіти. Але хлопець це зрозумів та й собі подумав: «Не дожиє до цего пан, щоби з мене багатів. Я вмію й для пана ліки зробити».</p>
	<p>Довго держав пан хлопця при закритих дверях та все пускав по світі чутки, що в него є добрий дохтор, що він виліковує від усякої хвороби. І приїхали до пана слабі люди з усяких сторон, лікувалися у його дохтора і платили панови великі гроші. І пан збивав собі маєтки.</p>
	<p>А хлопцева мати все плакала і вирішила йти до пана, падати на коліна й просити, щоб випустив її хлопця. Бо вона не має куска хліба в хаті і впала з сил. Прийшла вона перед панського порога, впала на коліна й просить пана:</p>
	<p>— Пустіть на волю мого сина, бо я голодую й зовсім гину.</p>
	<p>А пан посяг рукою в кишеню, витяг пару ґрейцарів, дав нещасній жінці і сказав:</p>
	<p>— Іди геть додому.</p>
	<p>Заплакала гірко жінка і радиться в людей, як має визволити хлопця з неволі. Люди радять так і сяк.</p>
	<p>— Звертайтеся, — кажуть, — до вчених панів, бо прості люди вашого хлопця від такого пана не визволять.</p>
	<p>Але пани всі були однакі, пан за паном тяг, а не за простою мужичкою. Відгецькували її від себе геть. Що вже жінка не наплакалася, нічого не допомагало.</p>
	<p>А хлопець подумав та й сказав собі: «Отрую я цего пана». Заснув хлопець у панській кандиропі, і сниться йому сон, що таке зілля росте, такого-то кольору, і можна тим зіллям отруїти людину.</p>
	<p>Приходить той пан до свого лікаря та й каже йому:</p>
	<p>— До мене в двір приїхало шість слабих панів. Треба, щоб ти їх вилікував.</p>
	<p>Хлопець каже:</p>
	<p>— Чи я, пане, мало налікувався людей? Дуже багато. Приведіть мені доочно цих людей, най я їх обдивлюся, аби я знав, які кому ліки давати.</p>
	<p>Оглянув хлопець тих панів і сказав:</p>
	<p>— Цему панови такого ліку треба, а тому такого. Не всім однаково. А вам, — сказав він свому панови, — теж треба лікуватися, бо у вас високий тиск крови.</p>
	<p>Виходить хлопець надвір, пан дає слугів своїх, фіру, і везуть хлопця під конвоєм по зілля. Понабирав хлопець зілля, привіз собі в свою кімнату і варить, як завше варив. Понаварював усяких: це від цеї слабости, а то від тої. А панови підобрав на погибель.</p>
	<p>Вилікував він тих шість панів і сказав свому панови:</p>
	<p>— І вас, пане, буду лікувати, бо ви тяжко хворієте.</p>
	<p>Пан випив того зілля і дуже від того заслаб. Та й сказав хлопцеви:</p>
	<p>— Давай мені другого зілля, рятуй мене. Мені стає все гірше. А хлопець сказав:</p>
	<p>— Я буду лікувати вас іншими ліками і вилікую вас, але мені треба заплатити за всю роботу, що я у вас робив, і підписатися, що ви мене випустите з неволі. А ні, то помрете.</p>
	<p>І пан при свідках дав йому великі гроші і при свідках підписався, що випустить його з неволі. І хлопець махом дав інші ліки і перебив ту отруту. Пан ухринув&nbsp;<sup>*</sup> і випустив хлопця з неволі. І хлопець пішов собі до свої рідної мами.</p>
	<p>Мама дуже врадувалася. І син її лікував людей всюди. Народ радувався і благословляв доброго лікаря. І по сьогоднішній день він лікує. І я теж був щось заслаб, то він і мене вилікував.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__footnotes">
			<p><sup>*</sup> Шанда́р — жандарм.</p>
			<p><sup>*</sup> Кандиро́па — арештантська камера.</p>
			<p><sup>*</sup> Ухри́нути, охри́нути — опритомніти.</p>
		</div>
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Хутір Калинки́, Косівського району, Івано-Франківської області 23 лютого 1987 року Колобейчук Григорій Дмитрович (народж. 1930)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Гуцульщини/">Фольклор Гуцульщини</a></li>
	</ul>
</footer>
<!--#include virtual="/-/inc/general__page_end.inc" -->
