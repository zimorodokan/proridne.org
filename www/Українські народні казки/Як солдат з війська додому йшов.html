<!--#include virtual="/-/inc/general__page_start.inc" -->
<title>Як солдат з війська додому йшов ☼ Українська народна казка ☼ Народна творчість</title>
<meta name="Description" content="Українська народна казка Гуцульщини «Як солдат з війська додому йшов» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Як солдат з війська додому йшов.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Як солдат з війська додому йшов <br><span class="article__headerDescription">Українська народна казка Гуцульщини</span></h1>
	<p>Давно служили у війську по тридцять років. Чоловік лишив жінку, і він не знав, що жінка в такім стані. Відслужив тридцять років і має йти додому. І не виходить з касарні&nbsp;<sup>*</sup>. Його питають:</p>
	<p>— Чого не йдеш?</p>
	<p>— Доти не буду йти, доки не буду видіти царя до лиця.</p>
	<p>І пішов він до царя. І видів його, і говорив з ним. А цар за те, що він такий впертий, дав йому три золоті монети. І питає його цар:</p>
	<p>— Чого ти хотів мене бачити?</p>
	<p>— Та як, тридцять років служити і не бачити царського лиця? І пішов він. Іде дорогою і здибає старого діда. Каже:</p>
	<p>— Діду, нате вам одного золотого і скажіть мені щось. А дід йому сказав:</p>
	<p>— Би ти ніколи не йшов поперечною дорогою. Здибає другого діда. І другому дає золотого.</p>
	<p>— Скажіть мені щось.</p>
	<p>— Би ти не ночував там, де молода жінка і старий чоловік.</p>
	<p>І здибав він третього діда, і дав йому третього золотого. І попросив щось сказати, а той каже:</p>
	<p>— Би ти не дав серцеви волю.</p>
	<p>Пішов він далі, і по дорозі здибав у́ченика, що йшов з школи. Той ученик був з його села. Ідуть вони разом, дуже перемучились. Заходять до одної хати. А надворі жінка. Питають її:</p>
	<p>— Чи ми би не переночували у вас?</p>
	<p>— Заходьте, переночуєте.</p>
	<p>Заходять вони, жінка дала їм їсти, постелила. Той хлопець уже ліг. А старий дідо входить до хати, сів та й курить.</p>
	<p>— Хто це у вас, слуга? — питає старий солдат.</p>
	<p>— Ні, це мій чоловік. Каже солдат до хлопця:</p>
	<p>— Я тут не буду ночувати, ходім відци.</p>
	<p>А хлопець не хоче йти, І заснув хлопець. А той пішов у стодолу, сів там та й сидить. Чує, втворилася брама, їде хтось на кони. Під’їхав, застукав у вікно, а жінка виходить і каже:</p>
	<p>— Тепер є нагода.</p>
	<p>А рано жінка виходить і кричить:</p>
	<p>— Ґвавт, люди добрі, отой ночував у мене і чоловіка зарізав! (А як той виходив з хати, що на кони був, то запитався: «Де ніж класти?» А вона сказала: «Клади в солому»).</p>
	<p>Хлопця забрали під суд і мають вішати. А солдат підійшов і сказав:</p>
	<p>— Той зарізав, що на кони приходив.</p>
	<p>— Треба мати свідки.</p>
	<p>— Підіть і подивіться, в соломі ніж. І кінські сліди є від брами. І вирятував він хлопця.</p>
	<p>Ідуть далі. Хлопець хоче бути скорше дома і пішов через ліс. А той пішов дорогою. На хлопця напали розбійники і набили його. І лежить він у лікарні. Солдат приходить до хлопця в лікарню, а хлопець каже:</p>
	<p>— Не лишайте мене тут. Тато вам заплатить за то, що ви зі мною були.</p>
	<p>І він не лишив хлопця.</p>
	<p>Прийшли вони в село, розійшлися. Пішов чоловік додому. Та не заходить, а сів під корч і чекає. Дивиться, а то йде пан. Жінка виходить з хати, того пана обіймає й цілує. А через годину йде другий пан. Жінка виходить та й другого цілує й забирає в хату. І зібрали старого солдата нерви. Мав він коло себе якесь пу́кало і хотів стріляти. Але нагадав слова: «Не дай серцеви волі».</p>
	<p>Пішов він під корчму, сів на лавку і слухає, що люди говорять. А люди кажуть: «Той служить тридцять років, а сини вивчилися і прийшли на урльоп&nbsp;<sup>*</sup> додому. Один — суддя, другий — адвокат».</p>
	<p>Чоловік приходить під хату, поковтав, а один син каже:</p>
	<p>— Мамо, тато прийшов!</p>
	<p>І пустили його до хати. А що би було, якби він дав серцю волю?</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__footnotes">
			<p><sup>*</sup> Каса́рня — казарма.</p>
			<p><sup>*</sup> У́рльоп — відпустка.</p>
		</div>
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Село Старі Кути, Косівського району, Івано-Франківської області 31 липня 1983 року Федюк Одокія Василівна (1900 року народження)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Гуцульщини/">Фольклор Гуцульщини</a></li>
	</ul>
</footer>
<!--#include virtual="/-/inc/general__page_end.inc" -->
