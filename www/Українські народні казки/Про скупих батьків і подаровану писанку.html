<!--#include virtual="/-/inc/general__page_start.inc" -->
<title>Про скупих батьків і подаровану писанку ☼ Українська народна казка ☼ Народна творчість</title>
<meta name="Description" content="Українська народна казка Покуття «Про скупих батьків і подаровану писанку» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Про скупих батьків і подаровану писанку.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Про скупих батьків і подаровану писанку <br><span class="article__headerDescription">Українська народна казка Покуття</span></h1>
	<p>Були дуже великі багачі і мали одного сина. І такі були скупі, що нічого нікому не дали. І дали вони свому синови на Великдень писанку і сказали: — Би ти нікому її не дав, а з’їв сам. А люди давали писанки, та й він дав. Прийшов д’хаті, а вони таки питають, чи з’їв він писанку, чи дав. А він не хотів брехати, а сказав поправді, що дав. І вони його за то побили. Кажуть: — Ми тобі казали, аби-с не дав.</p>
	<p>Потому сей син виріс, оженився, придбав багатство. Вже й він став багачем. Та й дав бідному пару волів. Дав та й каже:</p>
	<p>— Час уже дати. Тато не давав та й мама не давала. А я даю.</p>
	<p>А старі як то почули, то з того жалю обоє повмирали. Він зробив великий похорон. Де якого зустрів старця на дорозі, закликав на обід. А оден старець на обіді сказав:</p>
	<p>— Я побув у тебе на обіді. І хочу, аби ти побув у мене. А сей каже:</p>
	<p>— Я вас найшов на дорозі. А дід йому:</p>
	<p>— Аби-с запам’ятав, я по тебе пришлю білого коня. Чи за рік, чи за два, чи за двадцять пришлю. Би-с пам’ятав, будеш живий і здоровий. Аби-с ніц коня не боявся, аби-с ним не крутив. Кінь знає, куди йти, чи ніч буде, чи день.</p>
	<p>І прийшов потому до него білий кінь. Ворота отворені, а кінь перед хатою. А він пригадав, що дід казав, розпрощався з жінкою й дітьми, сів на коня й поїхав.</p>
	<p>Кінь зайшов з ним у ліс. І лісі скала, а в скалі двері. Двері ся отворили, а там дід. І каже він:</p>
	<p>— Ти приїхав?</p>
	<p>— Приїхав.</p>
	<p>— Пускай коня, ходи досередини.</p>
	<p>Увійшов він досередини, а там слуп стоїть, такий, як телеграфічний, а тим слупом яйце котиться то вгору, то вдолину. А дві змії біжать, одна відти, друга відти, щоб то яйце вхопити. А воно тікає догори.</p>
	<p>Той дід питає:</p>
	<p>— Ти щось видиш? Він каже:</p>
	<p>— Вижу.</p>
	<p>— Що видиш?</p>
	<p>— Яйце котиться то вгору, то вдолину, а дві змії — одна відти, друга відти — хочуть його схопити і не годні.</p>
	<p>А дід питає:</p>
	<p>— Ти пам’ятаєш, як тебе били батьки за писанку на Великдень? Аби-с знав: се твій тато, а се твоя мама. Вони не мають тут що їсти.</p>
	<p>Тут лиш се яйце, що ти дав. Як ти позволиш, то вони його будуть їсти, а як не позволиш, то й сего яйця не будуть їсти.</p>
	<p>Йому зробилось жаль за татом і мамою, та й сказав він, що зволяє. І то яйце збігло надолину, і вони його роздерли і з’їли. А дід сказав, що більше їсти не будуть, лиш то яйце.</p>
	<p>— А ти будеш мати, бо ти дав.</p>
	<p>Вернувся він д’хаті, а там, де він жив, уже нічого нема. Лиш бур’ян росте. А то вже двіста років пройшло. І в церкві поклали картку під престіл. І там було написано: «З сего ґрунту поїхав ґазда і не вернувся».</p>
	<p>А він другий раз оженився і жив на тому ґрунті.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Кулачківці, Снятинського району, Івано-Франківської області 6 вересня 1987 року Кофлюк Ілько Федорович (1906)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Покуття/">Фольклор Покуття</a></li>
	</ul>
</footer>
<!--#include virtual="/-/inc/general__page_end.inc" -->
