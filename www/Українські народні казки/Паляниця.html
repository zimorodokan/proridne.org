<!--#include virtual="/-/inc/general__page_start.inc" -->
<title>Паляниця ☼ Українська народна казка ☼ Народна творчість</title>
<meta name="Description" content="Українська народна казка Поділля «Паляниця» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Паляниця.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Паляниця <br><span class="article__headerDescription">Українська народна казка Поділля</span></h1>
	<p>На околиці села, що поринало в густу зелень Чорного лісу, стояла чепурненька біла хатка з маленькими віконцями. Над віконцями тісно один до одного були наліплені ластовині гнізда. Багато весен підряд дід Северин милувався веселим життям «ластовиного готелю».</p>
	<p>Якось одного разу пройняв його душу несамовитий крик ластівки. Він вибіг з хати і побачив, як ластівка відбивалась від яструба біля гніздечка, де пищали маленькі пташенятка.</p>
	<p>Дід одразу кинувся на допомогу бідній ластівці. Вхопивши ломаку, яка лежала під хатою, він звалив нападаючого птаха на землю. Впала на землю і скривавлена ластівка. Дід покликав бабу Явдоху і та взялася лікувати бідолаху, а згодом і довелося старим годувати і ластовенят.</p>
	<p>Незабаром ластівка змогла самостійно літати і приносити їжу своїм діткам. Швидко плине час, і восени, як тільки ліс став міняти вбрання, вся ластовина родина зібралася у вирій. Вийшли дід Северин і баба Явдоха проводжати в далеку дорогу своїх ластівок, як раптом підлетіла врятована ними ластівка під саме вухо діда і заговорила людською мовою:</p>
	<p>— Дуже дякую вам обом, добрі люди, і хочу віддячити. Я не проста ластівка, я раз в житті можу бути доброю чарівницею і виконати три ваші бажання: одне — діда, друге — баби, а третє — ваше спільне завтра на світанку.</p>
	<p>Сказала і одразу вся ластовина зграя піднялася в небо. Дід і баба стояли як зачаровані. Потім пішли до хати і стали думати — гадати, що ж побажати. Очі діда засяяли від мрійливої радості.</p>
	<p>От, — каже, — нам би з тобою нову гарну хату, щоб дах не протікав, оце було б добре.</p>
	<p>Зітхнула баба мрійливо та й каже:</p>
	<p>— А якби коло хати ще й сад гарний ріс, оце була б краса.</p>
	<p>— А що ж разом придумати? Давай — каже баба, попросимо у ластівки сили і молодості.</p>
	<p>— Ні, — каже дід, — я б хотів, щоб коло хати було озеро, а там водилась гарна риба, пам’ятаєш, я був спритним колись рибалкою.</p>
	<p>— Нащо тобі те озеро? — гнівно запитала баба.</p>
	<p>— Давай краще побажаємо, щоб купці одежі всякої навезли і щоб ми щось вибрали для себе.</p>
	<p>— А їсти що, спідниці будемо? — насупився дід. — Може краще замовимо ластівці якусь ферму невеличку?</p>
	<p>— Ти що, збожеволів? — вигукнула баба. На фермі ж робити тяжко треба, у нас вже сили нема.</p>
	<p>Довго вони сперечалися, сердиті і голодні лягли спати. Прокинулися рано, було ще зовсім темно, і півні навіть не кукурікали. Дід тільки хотів щось сказати, а баба рота затуляє.</p>
	<p>Я перша буду бажання замовляти, мовчи, діду.</p>
	<p>— Чому це ти завжди перша маєш бути? — розгнівався старий чоловік.</p>
	<p>Потім знову вони сперечалися і не помітили, як стало світати. Дід оглянув напівпорожню комору, холодну піч і сказав:</p>
	<p>— Досить, бабо, дутися. Я вже їсти хочу. Хоч би якась паляниця десь узялася, чи що?</p>
	<p>Як тільки він це сказав, глядь — на столі велика розкішна паляниця, ніби промовляє: «З’їжте мене, я така смачна». Дід підійшов до столу і розділив паляницю навпіл.</p>
	<p>— Ша, стара досить сердитись.</p>
	<p>Баба як почала від злості тупати ногами, як почала кричати:</p>
	<p>— Щоб ця паляниця та до вух твоїх вчепилася!</p>
	<p>Тут раптом обидві половини паляниці підскочили і міцно притиснулися до дідових вух. Спочатку баба засміялася, коли побачила діда з величезними вухами, а з часом їй було зовсім не до сміху. Вона зо всієї сили хотіла відірвати половинки паляниці від дідових вух, та марно. Дід тягнув теж зо всієї сили за вуха разом з кусками паляниці та теж даремно. Потім баба спробувала відгризти приклеєні куски паляниці, але теж безуспішно.</p>
	<p>А коли вранці до них постукали в двері сусіди, дід і баба разом вигукнули своє спільне бажання, щоб обидві половинки паляниці відчепилися нарешті від дідових вух і зайняли своє місце в тарілці.</p>
	<p>— Ну й добре, — сказала баба, — а то що б в селі сказали люди, якби ти з’явився на вулиці з такими великими вухами?</p>
	<p>Потім сіли дід з бабою за стіл, з’їли з апетитом паляницю облизалися, і на тому їх бажання закінчилися.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>57 (6384). Паляниця. СУС —, низка варіантів. Записала Макарова Алла у червні 2008 року. Дорощук Василина Мефодіївна (1904). Вінницька область, Вінницький район, Медвідка</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Поділля/">Фольклор Поділля</a></li>
	</ul>
</footer>
<!--#include virtual="/-/inc/general__page_end.inc" -->
