<!--#include virtual="/-/inc/general__page_start.inc" -->
<title>Як цар і солдат дурніших за себе шукали ☼ Українська народна казка ☼ Народна творчість</title>
<meta name="Description" content="Українська народна казка Гуцульщини «Як цар і солдат дурніших за себе шукали» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Як цар і солдат дурніших за себе шукали.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Як цар і солдат дурніших за себе шукали <br><span class="article__headerDescription">Українська народна казка Гуцульщини</span></h1>
	<p>Був у царя ордонанс. І служив, скільки служив, і поїхав цар у дорогу, а ордонансови прийшов рочник&nbsp;<sup>*</sup>, щоб його звільнити. І його звільнили. Повернувся цар додому — ордонанса нема. І написав йому цар: «Я хочу тебе тут мати». А той відписав: «Я женюся, дайте мені відпускного на місяць». Оженився він та й у пару день пішов у дорогу, до царя. І подибав на дорозі циганку.</p>
	<p>— Дай я тобі, солдат, поворожу, — каже циганка. Поворожила вона і каже:</p>
	<p>— Ти щось дома забув. А він каже:</p>
	<p>— Я забув дзиґарок. І сказала циганка:</p>
	<p>— Вертайся додому. І найдеш, що ввечір з твоєю жінкою вже буде спати другий.</p>
	<p>Він пішов назад і найшов у себе в хаті другого. Та пішов знов у дорогу, добувся до царя і замельдувався. Цар подивився, а він дуже схуд, марний став. І сказав цар:</p>
	<p>— Дайте його на місяць у парк на відпочинок.</p>
	<p>Перебув ордонанс пару день у тому парку і побачив у сусідньому, офіцерському парку файні косиці&nbsp;<sup>*</sup>. І ті косиці хитаються, а вітер не віє. А відти встав панок і зачав убиратися. А потому встала відти цариця. А він собі подумав: «Я не маю журитися. Як царева жінка може таке робити, то й усі можуть. Та й моя може».</p>
	<p>Жив він так цілий місяць, їв файно, пив. І дуже поправився. Покликав його цар і питає:</p>
	<p>— Чого ти такий марний був?</p>
	<p>А він і каже, що він погостив із своєю жінкою.</p>
	<p>— А чого ти так борзо поправився? — питає цар. — За місяць став такий файний.</p>
	<p>А він каже:</p>
	<p>— Це я вам не скажу. Я би це вам розказав, але вам би це пошкодило.</p>
	<p>А цар витяг пістоля і примусив його сказати. Вислухав його, а тоді встав, подумав та й каже:</p>
	<p>— Завтра я скажу тобі, що з цего буде.</p>
	<p>На другий день цар закликав його та й каже:</p>
	<p>— Ми з тобою оба підемо галасвіта&nbsp;<sup>*</sup>. І будемо ходити оба до смерти, як не найдемо дурніших за нас обох.</p>
	<p>Зібралися вони та й пішли. І цар не роздякувався з царицею.</p>
	<p>Походили вони зо два чи три дни та й побачили чоловіка, що орав у полі. Подивилися обидва в льорнетку — у чоловіка на плечах домовина. Ходить за плугом і носить за собою домовину. Каже цар:</p>
	<p>— Рубаймо напоперек полем. Спитаємо його, чого то він носить домовину.</p>
	<p>Прийшли до того чоловіка.</p>
	<p>— Боже помагай! — кажуть.</p>
	<p>Подивилися — таки трунва у него на плечах. Так, як має бути зроблено до мерця. І замкнена та трунва на колодку.</p>
	<p>— Що ти в цім носиш? — питає цар.</p>
	<p>— Ношу свою жінку, бо вона дуже файна, і до неї можуть ходити любаси.</p>
	<p>Вони стали, порадилися оба.</p>
	<p>— Треба його просити, щоб він показав нам ту жінку. А той каже:</p>
	<p>— Я не можу показати, бо я не маю часу. Я мушу це до вечора доорати.</p>
	<p>Цар витяг документ і показав, що він є цар.</p>
	<p>— Мусиш мені це відкрити.</p>
	<p>Тоді той чоловік зсадив домовину на землю, витяг ключик, відмикає колодку і... аж цофнувся&nbsp;<sup>*</sup> назад — там його жінка була не одна, а з любасом. І зачали вони всі сміятися. А цар каже:</p>
	<p>— Уже ми дурнішого не найдем. Твоя жінка була з любасом на ліжку, а моя — в косицях. А цей жінку з любасом на плечах носить, вертаймося додому.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__footnotes">
			<p><sup>*</sup> Ро́чник — термін.</p>
			<p><sup>*</sup> Коси́ця — квітка.</p>
			<p><sup>*</sup> Гала́світа — тут: по цілому світу.</p>
			<p><sup>*</sup> Цофну́тися — податися назад.</p>
		</div>
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Село Яворів, Косівського району, Івано-Франківської області 11 грудня 1983 року Сенчук Василь Федорович (народж. 1897)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Гуцульщини/">Фольклор Гуцульщини</a></li>
	</ul>
</footer>
<!--#include virtual="/-/inc/general__page_end.inc" -->
