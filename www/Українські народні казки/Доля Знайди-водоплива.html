<!--#include virtual="/-/inc/general__page_start.inc" -->
<title>Доля Знайди-водоплива ☼ Українська народна казка ☼ Народна творчість</title>
<meta name="Description" content="Українська народна казка Покуття «Доля Знайди-водоплива» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Доля Знайди-водоплива.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Доля Знайди-водоплива <br><span class="article__headerDescription">Українська народна казка Покуття</span></h1>
	<p>Був ґазда і мав осмеро дітей. А дев’яте мало ся народити.</p>
	<p>А пан їхав з фірманом і запізнився. Була ніч. Дивиться пан, в одній хаті є світло. Каже він фірманови: — Повертай до цеї хати. Підійшли вони до тої хати і забубнили у вікно. Ґазда отворив, вийшов надвір, і зайшли вони до хати. Пан каже ґазді:</p>
	<p>— Можемо ми у вас переночувати? Ґазда відповідає:</p>
	<p>— Можете. В другі хаті.</p>
	<p>Ляг пан з фірманом. І чує, прилетів ангел і питає ґазди, чи є вже дитина. Ґазда відповідає:</p>
	<p>— Нема ще.</p>
	<p>Прилетів ангел другий раз і знов так само питає ґазди, чи є дитина. І знов ґазда каже, що нема. Питає ангел за третім разом, і ґазда каже:</p>
	<p>— Є. Народився хлопець. Ангел відповідає:</p>
	<p>— Цей хлопець має женитися на панській доньці і жити на панськім маєтку. На маєтку того пана, що ночує у нас у другі хаті.</p>
	<p>А пан це все чув, бо в той час він не спав. І собі думає: «Я встану рано, як ґазда прокинеться, і цего хлопця відкуплю». Устав він рано, входить до хати й каже:</p>
	<p>— Цего хлопця я хочу купити. Продайте. Ґазда порадився з жінкою та каже їй:</p>
	<p>— Є в нас осмеро дітей, а дев’яте най пан бере. І погоджується продати панови хлопця.</p>
	<p>— Кілко ви, — каже, — за него хочете? Ґазда каже:</p>
	<p>— Тисячу злотих.</p>
	<p>Заплатив пан, жінка завила дитину в якусь хустку, і пан узяв її на бричку, і вони з фірманом поїхали.</p>
	<p>Їдуть вони попід діброву. А там був на два метри грубий дуплавий дуб. Він вибутнів, був усередині порожній. Пан сказав фірманови:</p>
	<p>— Віднеси цего хлопця під той дуб. І там ворони його з’їдять. Фірман узяв і відніс дитину під того дуба. Та й поїхали вони. А вівчарі пасли там вівці і чують, щось кричить. Оден каже:</p>
	<p>— То ворона.</p>
	<p>— Нє, — каже другий. — То щось так гей дитина плаче. Пішов оден подивитися.</p>
	<p>— То хлопець малий, — каже. — Дитина.</p>
	<p>Вівчари взяли його і дали йому ім’я Знайда. І доїли вівчари вівці і годували його молоком десять років. А в десять років їхав пан з фірманом до млина бсипку молоти. І треба було панови два барани купити. Дивиться, хлопці пасуть вівці. Він повертає до тих вівчарів і каже їм:</p>
	<p>— Хлопці, продайте два барани. А вівчари кажуть:</p>
	<p>— Знайда, йди заверни тих два великих барани.</p>
	<p>Пана заінтересувало ім’я Знайда, та й питає він хлопців:</p>
	<p>— Що це за ім’я таке — Знайда? Відповідають вони панови:</p>
	<p>— Ми найшли цего хлопця під дубом дуплавим. Уже десять років він у нас.</p>
	<p>Пан думає: «Це той самий хлопець, що ми кинули під дубом». Та й каже вівчарам:</p>
	<p>— Хлопці, продайте мені цего хлопця. Що ви за него хочете?</p>
	<p>— Він чемний у нас. Дасте дві тисячі злотих, то ми продамо.</p>
	<p>Пан заплатив вівчарям дві тисячі злотих і купив хлопця. І каже до фірмана:</p>
	<p>— Їдьмо в місто. І зіб’єм на цего хлопця пачку.</p>
	<p>Приїхали в місто, купили пачку і того хлопця забили живого в пачку. І поїхали. А там була вода велика. І вони кинули хлопця в пачці з мосту в воду. Думали: «Втопиться».</p>
	<p>Та пачка пливла по воді й не топилася. І запливла аж до млина й заперла воду. Камінь лиш ток-ток і став. Мельники — вони знають свою роботу — побігли, подивилися й кажуть:</p>
	<p>— Воду заперло. Якась пачка тут є.</p>
	<p>Витягли ту пачку, взяли до млина, відважили сокирою дошку, дивляться, а там живий хлопець. Не втопився.</p>
	<p>— Хлопець! Яке йому ім’я дати?</p>
	<p>І дали йому ім’я Водоплив, бо він по воді до них приплив. І робить він у тому млині десять років. Такий чемний хлопець, так увихається. Уже йому двадцять років. Лиш неграмотний.</p>
	<p>А той пан зібрався і їде з фірманом до млина. Знов осипки треба їм молоти. Приїхали і кажуть старшому мельникови:</p>
	<p>— Ми скоро змелем? Мельник каже:</p>
	<p>— Зараз будете молоти. Водоплив, іди, — каже, — натягни пасок на зюбир.</p>
	<p>А панови відразу ковтнуло в голову.</p>
	<p>— Що це, — каже, — за ім’я — Водоплив? А старший мельник каже:</p>
	<p>— Ми найшли його в пачці, що по воді пливла. Уже десять років, як найшли.</p>
	<p>Пан собі думає: «Ага, далі росте цей хлопець на мій маєток. Напишу, — думає, — йому картку і пішлю до пані. Напишу, щоб відразу його з револьвера забила». І написав на картці: «Наколи цей хлопець прийде до тебе, відразу його з револьвера забий, бо він росте на наш маєток і ожениться з нашою дочкою». Старший мельник дає хлопцеви ту картку й каже:</p>
	<p>— Підеш до панової жінки і віднесеш їй цю картку.</p>
	<p>Хлопець узяв картку в пазуху і пішов. І по дорозі завернув до корчми. А жид у корчмі питає:</p>
	<p>— Куди, хлопче, біжиш?</p>
	<p>— Пан сказав нікому не казати.</p>
	<p>— Маєш карточку?</p>
	<p>— Маю, але не покажу.</p>
	<p>Не хотів він показати. А жид дав хлопцеви погар горівки. Хлопець випив, закусив і тоді показав жидови картку. А жид прочитав її, перервав і пише другу. І пише зовсім інше: «Наколи цей хлопець прийде до тебе, роби весілля, віддавай за него нашу дочку. І зроби це в короткім часі, нім я приїду з млина».</p>
	<p>Хлопець приходить до тої пані і подав картку. І вона віддає за него доньку. Скликала своїх фірманів, форналів і в короткім часі зробила весілля.</p>
	<p>А в пані худоба, вівці, пси. Водоплив усе годує, бо він має дар до цего, особливо до овець. Пані каже:</p>
	<p>— Чемний у нас зять буде.</p>
	<p>Увечір ляг Водоплив спати, переночував, а рано встає та й знов до роботи, бо не з панів він, а з селян. Пані думає собі: «Добрий зять». А на другий день приїхав пан. Та й питає пані:</p>
	<p>— Як? Що? Де та моя картка? А вона каже:</p>
	<p>— Є. Але такий чемний зять у нас.</p>
	<p>— Де тота картка? — знов питає пан.</p>
	<p>Вона показує, а пан читає і думає: «Що це є? Казав його знищити, а тут написано, щоб у короткім часі робити весілля». І далі думає пан його знищити. Скликав десять слуг і сказав:</p>
	<p>— Би ви перед самим ґанком викопали яму, на п’ять метрів широку і на п’ять глибоку. І як хто досвіта впаде в ту яму, би-сте прикидали його. Хоть буде казати: «Я ваш пан», би-сте казали, що не знаєте ніякого пана, і прикидали.</p>
	<p>А Водоплив каже досвіта, свої жінці:</p>
	<p>— Я встаю подивлюся до овець. А жінка каже:</p>
	<p>— Тепер є тато. Вони старші, вони сами подивляться, а ти спи.</p>
	<p>І він обернувся на другий бік і спить. І надвір не виходив.</p>
	<p>А пан не спить. Хоче видіти, чи вже прикидали того в ямі. Устав пан і хоче йти подивитися. Через оден покій тихо переходить, через другий. Та вийшов, зашпортався і впав у яму. А слуги прикидають його.</p>
	<p>Він каже:</p>
	<p>— Не прикидайте, бо я ваш пан.</p>
	<p>— Не знаєм ніякого пана, — кажуть йому. І прикидали його. А Водоплив жив собі на панськім маєтку.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Балинці, Снятинського району, Івано-Франківської області 6 вересня 1987 року Палій Іван Николайович (1925)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Покуття/">Фольклор Покуття</a></li>
	</ul>
</footer>
<!--#include virtual="/-/inc/general__page_end.inc" -->
