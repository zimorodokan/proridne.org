<!--#include virtual="/-/inc/general__page_start.inc" -->
<title>Як Іван служив у пана ☼ Українська народна казка ☼ Народна творчість</title>
<meta name="Description" content="Українська народна казка Гуцульщини «Як Іван служив у пана» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Як Іван служив у пана.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Як Іван служив у пана <br><span class="article__headerDescription">Українська народна казка Гуцульщини</span></h1>
	<p>Бідний хлопець Іван служив у пана рік. І каже пан Іванови:</p>
	<p>— Що ти хочеш за цей рік?</p>
	<p>— Та, — каже, — я ще оден рік буду у вас служити. Вислужив ще оден рік. Пан питає:</p>
	<p>— Що тобі дати за ці два роки?</p>
	<p>— Та договорімся, пане, щоб я вам служив, поки не схочу женитися.</p>
	<p>— Добре, — сказав пан.</p>
	<p>Відслужив Іван ще десять років. Пан каже:</p>
	<p>— Що, Іване, заплатити?</p>
	<p>— Як ваша, пане, ласка. Що дасте, то буде.</p>
	<p>Тоді пан дав Іванови оден хліб. За дванадцять років служби. І Іван пішов від пана. Іде Іван, такий задуманий. Думає, що так довго служив у пана, а пан дав усього оден хліб. І зустрічає Івана старенький дідок. Просить Івана:</p>
	<p>— Уломи та дай мені трошки хліба.</p>
	<p>Іван подивився, що чоловік старенький, і дав йому цілий хліб. А дід каже:</p>
	<p>— Лиши собі, хлопче.</p>
	<p>— Та нє, ви старенькі, ви не годні заробити. А я молодий та зароблю.</p>
	<p>Тоді дід і каже:</p>
	<p>— А що би ти хотів, щоб тобі бог дав?</p>
	<p>— Я би, — каже, — хотів файну скрипочку. Та й аби над мене не було музиканта.</p>
	<p>Тоді старенький дідок витягає з міха скрипочку.</p>
	<p>— Грай на здоров’я.</p>
	<p>А це був бог.</p>
	<p>Іван заграв на скрипці. Кругом понеслися голоси. Та й пішов Іван із тою скрипкою. Іде і зустрічає того пана, що він у него служив.</p>
	<p>— Іване, відки в тебе скрипка? Заграй мені.</p>
	<p>— Мені бог подарував.</p>
	<p>— Заграй мені.</p>
	<p>Але це була така скрипка, що як Іван заграє, то все гуляє, поки не перестане Іван грати. Думає собі Іван: «Тепер ти, пане, в мене погуляєш! За тих дванадцять років, що я в тебе служив, а ти мені оден хліб дав». Та й почав Іван грати. А пан став гуляти. Іван грає, а пан гуляє. Просить пан Івана, аби Іван став. А Іван грає далі. А пан гуляє, аж язика вивалив. Просить пан:</p>
	<p>— Я тобі даю фіру й коні, лиш перестань грати.</p>
	<p>А Іван не хоче ні фіри, ні коней, а грає. Пан гуляючи геть обірвався. Це ж було в лісі. Нарешті пан упав і ледве дише. А Іван думає: «Оце тобі за те, що я в тебе служив». І перестав Іван грати та й пішов.</p>
	<p>А пан віддихався і пішов мельдувати в поліцію. Мельдувати Івана, що довго грав. Поліція зловила Івана, скрипку забрали, а Івана в тюрму. І розпочали над Іваном суд. Засудили Івана на кару смерти. Але перед смертю дається слово. Спитав суддя, що Іван хоче перед смертю. Іван сказав:</p>
	<p>— Дайте мені заграти в мою скрипочку.</p>
	<p>Пан, що в него Іван служив, дуже протестував, вимагав, аби не давати йому грати на скрипочку.</p>
	<p>— Як він почне грати, то що, всі будемо гуляти? А суддя сказав:</p>
	<p>— Раз йому кара смерти, то ми мусимо дати йому в скрипку заграти.</p>
	<p>Тоді той незадоволений пан сказав, щоб його, пана, прив’язали ланцом до стовпа. Дали Іванови скрипку. Він зачав грати, а всі зачали гуляти. А пани такі калюхаті&nbsp;<sup>*</sup>. Пан, прив’язаний ланцом до стовпа, так гуляв, що й ланц розірвав.</p>
	<p>Тоді судді відмінили кару смерти, лиш би Іван перестав грати. Бо вони не могли вже гуляти. І Івана з його скрипкою відпустили. Та ще й тепер грає Іван гуцульські мелодії. Та пішов я на базар, купив горнець, і байці конець.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__footnotes">
			<p><sup>*</sup> Калюха́тий — череватий.</p>
		</div>
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Село Великий Рожен, Косівського району, Івано-Франківської області 31 грудня 1993 року Шкрібляк Никола Николайович (1936 року народження)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Гуцульщини/">Фольклор Гуцульщини</a></li>
	</ul>
</footer>
<!--#include virtual="/-/inc/general__page_end.inc" -->
