<!--#include virtual="/-/inc/general__page_start.inc" -->
<title>Кмітливий Омелько ☼ Українська народна казка ☼ Народна творчість</title>
<meta name="Description" content="Українська народна казка Полтавщини «Кмітливий Омелько» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Кмітливий Омелько.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Кмітливий Омелько <br><span class="article__headerDescription">Українська народна казка Полтавщини</span></h1>
	<p>В одному селі жили колись чоловік і жінка. Жили бідно, з хазяйства нічого не мали, крім старого гусака. От і говорить чоловік жінці:</p>
	<p>— Заріж, жінко, гусака. Піду до пана та обміняю на мішок борошна. Хоч якийсь хліб буде.</p>
	<p>Зарізала жінка гусака. Наступного дня пішов бідняк до пана. А той лежить у садочку, відпочиває.</p>
	<p>— Добридень, пане! — привітався чоловік. — Я ось вам гусака приніс. Чи не обміняєте на борошно?</p>
	<p>— Добре, — каже пан, — обміняю, але за умови, якщо ти поділиш цього гусака між членами моєї родини. У мене є два сини, дві дочки, жінка, ну, і я.</p>
	<p>Подумав-подумав чоловік та й каже:</p>
	<p>— Ну, пане, вам як голові дому дістанеться голова, жінці — шия, щоб керувала головою. Дочкам крила, підростуть і полетять, як лебідки, з рідного дому. А синам ніжки, щоб стежку до батьківського дому топтали. А я візьму собі тулуб, бо я бідний і нема в мене нічого.</p>
	<p>Панові сподобалось, як бідняк гусака поділив. Дав чоловікові мішок борошна, а сам пішов далі відпочивати.</p>
	<p>Повертається селянин додому, та такий радісний. Зустрічає по дорозі сусіда.</p>
	<p>— Здоров, Омельку! — привітався сусід. — А де це ти був?</p>
	<p>— Здоровий будь, Оверку! Ходив я до пана, гусака на борошно поміняв. Бач, ось ледве несу.</p>
	<p>Заздрісно стало сусіду. Прибіг він додому і говорить жінці:</p>
	<p>— Жінко, ріж мерщій п’ятеро гусей, піду до пана та обміняю на п’ять мішків борошна.</p>
	<p>Порізала жінка гусей. Наступного дня поніс їх Оверко до пана. А той лежить у садочку, відпочиває.</p>
	<p>— Доброго дня вам, пане! Я тут вам гусей приніс. Чи не обміняєте на борошно?</p>
	<p>— Добре, — каже пан, — обміняю. Тільки спершу ти поділи цих гусаків між членами моєї сім’ї. У мене є два сини, дві дочки, жінка, ну, і я.</p>
	<p>Ділив-ділив Оверко, ніяк не розділить. Думав-думав — нічого не виходить, бо гусей п’ятеро, а в панській сім’ї шість чоловік. Тоді пан говорить:</p>
	<p>— Ану гукай отого чоловіка, що вчора до мене приходив, хай він поділить.</p>
	<p>Прийшов Омелько та й почав гусей ділити:</p>
	<p>— Ось даю одного гусака дочкам, то тепер їх троє. Ще одного гусака даю синам, і їх уже троє. Тепер держіть, пане, гусака, це вам із жінкою, то вас теж тепер троє. А цих двох гусей я візьму собі, щоб і нас було троє.</p>
	<p>Сподобалось пану, як бідняк гусей поділив, і дав він Омельку п’ять мішків борошна.</p>
	<p>А заздрісний сусід повернувся додому і без борошна, і без гусей.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>86 (4671). Кмітливий Омелько. СУС 1533. Записала Лимар Антоніна (10 клас) 2008 року. Лимар Олексій Олексійович (1958). Полтавська область, Пирятинський район, Вікторія</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Полтавщини/">Фольклор Полтавщини</a></li>
	</ul>
</footer>
<!--#include virtual="/-/inc/general__page_end.inc" -->
