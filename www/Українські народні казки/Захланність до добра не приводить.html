<!--#include virtual="/-/inc/general__page_start.inc" -->
<title>Захланність до добра не приводить ☼ Українська народна казка ☼ Народна творчість</title>
<meta name="Description" content="Українська народна казка Гуцульщини «Захланність до добра не приводить» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Захланність до добра не приводить.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Захланність до добра не приводить <br><span class="article__headerDescription">Українська народна казка Гуцульщини</span></h1>
	<p>Був старий батько і мав два сини. Одного сина любив, а другого не дуже. Постарівся батько і робить заповіт. Тому лишає все поле, а цему лиш півморґа&nbsp;<sup>*</sup>. І помер батько. Старший син лишився на всім тім господарстві, бо заповіт був увесь на него. І він багач, а брат його бідака. Лиш має того півморґа поля. Діти дрібні, трудно жити.</p>
	<p>Одного разу приходить він до брата свого і каже:</p>
	<p>— Брате, купи в мене чвертку землі. Батько оставив тобі всю землю, то й це бери. Як маю чужому продавати, то краще тобі.</p>
	<p>І продав він ту чвертку. Та й каже братови:</p>
	<p>— В мене осталася чвертка землі. Пожич мені чвертку пшениці, аби посіяти.</p>
	<p>— Пожичу. Іди додому, а завтра приходь за пшеницею. Бо тепер я не маю часу.</p>
	<p>Брат пішов додому, а багач говорить до жінки:</p>
	<p>— Біжи набери двадцять і п’ять кілограм пшениці. І клади ватру. Жінка поклала ватру, нагріла окропу. Висипали ту пшеницю в окріп, попарили, відцідили. Вона трохи просохла. Рано приходить брат. А цей каже:</p>
	<p>— Брате, я тобі зичу, посій. Я тобі її забайцував&nbsp;<sup>*</sup>, вона вогка трохи.</p>
	<p>Брат узяв ту пшеницю, пішов додому, посіяв. Взяли вони з жінкою сапи й присапали її. І задоволені, що їм виросте пшениця.</p>
	<p>Чекають вони весни. Виходять на своє поле — поле голе. Лиш в однім кінці одно зерно зійшло. І розростається та рослина, і робиться як дуб. І на кожній гілляці колос великий. І господар цим задоволений. Іде до брата й каже:</p>
	<p>— Брате, яку ти пшеницю мені дав, що поле голе, лиш одне зерно зійшло?</p>
	<p>А брат йому каже:</p>
	<p>— Хіба ти зле присапав. Мороз великий був, то вимерзло. Ти кажеш, що поле голе. А подивися, яке в кінці поля велике щось росте.</p>
	<p>Виросло те дерево велике, і колосся дуже файне на німі. Цей вийшов з жінкою на то поле, садять барабулі, а то дерево росте. Другий день вони так само вийшли на поле. На раз прилітає великий птах. Прилетів і зачинає ломити то колосся. Жінка говорить до чоловіка:</p>
	<p>— Біжи нажени того птаха, бо одно то дерево маємо і то він ломить.</p>
	<p>А птах каже:</p>
	<p>— Не гони мене. Бери мішок і сідай на мене. Чоловік сказав до жінки:</p>
	<p>— Біжи принеси мішок.</p>
	<p>Жінка дала мішок, він сів на птаха і полетів. Перелетів птах море і поставив його на золотий зарінок. І каже йому птах:</p>
	<p>— Набирай собі золота, скілько хочеш. Є в тебе година часу. Цей ходить по тім зарінку з мішком. Пхає в мішок одну штабу — завелика, пхає другу — ще більша. Нарешті забив одну штабу в мішок. А птах прилітає та й каже:</p>
	<p>— Ти готовий?</p>
	<p>— Готовий.</p>
	<p>— Сідай на мене. Бо зараз сонце зійде та й можемо погинути. Перелетіли вони через море, і поставив його птах коло його хати.</p>
	<p>І сказав так:</p>
	<p>— Ти мене нагонив, а я тобі добре зробив. Будь здоров!</p>
	<p>Цей остався з тим золотом, по кавалкови продає його і розживається. Поклав він собі хату, купив корову, коня. А брат зачав завидувати. Приходить до него і каже:</p>
	<p>— Звідти ти так розжився? І поле купив, і господарку добру маєш.</p>
	<p>А цей йому розказав, як було з тим птахом.</p>
	<p>—...Птах завіз мене почерез море на зарінок золотий. І я взяв собі там у мішок одну штабу золота.</p>
	<p>— А там було багато того золота? — питає багатий брат.</p>
	<p>— Цілий зарінок. Самі штаби золота.</p>
	<p>— А чому ти більше не брав?</p>
	<p>— Бо мені не треба.</p>
	<p>Багатий брат іде й розказує свої жінці:</p>
	<p>— Мой, така й така є справа, жінко. Він забагатів, бо привіз штабу золота. Рихтуй килу пшениці і так посіємо, як той сіяв, то таких дубів виросте в нас багато.</p>
	<p>Зробили вони так само, як тому робили, зварили пшеницю та й посіяли. І тішаться, що дубів багато буде. А там стілько золота!</p>
	<p>Прийшла весна, і зійшло одно зерно, так само в кінці поля. А багач впряг коні, виходить у поле і сіє навесні кукурудзу. Кукурудза зійшла, вийшли вони обоє її сапати. Сапають і дивляться на свій дуб. А він уже виріс і пустив колосся. Нараз прилітає птах і зачав то колосся рвати. Пішов він нагонити птаха, а птах сказав:</p>
	<p>— Бери мішок, сідай на мене, і я тебе завезу на золотий зарінок. Він каже до жінки:</p>
	<p>— Біжи принеси десять мішків.</p>
	<p>І взяв він ті мішки, сів на птаха, і птах з ним полетів. Прилетів, поклав його на той зарінок і сказав:</p>
	<p>— Маєш годину часу. Набирай собі золота.</p>
	<p>Він ходить по тім зарінку. Пхає одну штабу в міх — то не лізе. Пхає другу — не лізе. Пхає третю. А час проходить. Прийшов він до четвертої штаби і натяг на неї мішок до половини. А решта мішків ще порожні лежать. Нараз прилітає птах і каже:</p>
	<p>— Ти готовий чи не готовий? Бо час проходить. Він каже:</p>
	<p>— В мене ще мішки порожні.</p>
	<p>— Сідай на мене, бо сонце зійде і спалить нас. Бери то, що маєш.</p>
	<p>Мішки лишилися порожні. Він узяв той мішок із золотом, сіли й поїхали з зарінку. Летять вони, а він каже птахови:</p>
	<p>— Аби ти був зачекав, я би був ще один мішок узяв. А птах йому каже:</p>
	<p>— Вже й так ми спізнилися, вже сонце пече.</p>
	<p>Нараз птах зімлів, і багач разом з тим золотом упав з птахом у море.</p>
	<p>Нема його тиждень, нема місяць, нема рік. Не вертається він. Жінка йде до братової жінки й питає:</p>
	<p>— Що може бути? А брат каже:</p>
	<p>— Може, він ще там золота набирає, що так довго його нема. Нема його, і господарка його зачала упадати. Одна худоба вигинула, другу жінка продала. Іде жінка до чоловікового брата і каже:</p>
	<p>— Купи в мене частину поля.</p>
	<p>І він купив, і ту чвертку відкупив, що колись був продав. І собі файно ґаздував, а братової жінки господарка далі упадала. І стала там крайня біда, і той маєток зійшов на ніщо.</p>
	<p>Захланність людину до добра не приводить.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__footnotes">
			<p><sup>*</sup> Морґ — застаріла міра землі, що дорівнює 0,56 га.</p>
			<p><sup>*</sup> Байцува́ти — протравлювати.</p>
		</div>
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Село Старі Кути, Косівського району, Івано-Франківської області 10 лютого 1985 року Фединчук Григорій Васильович (1907 року народження)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Гуцульщини/">Фольклор Гуцульщини</a></li>
	</ul>
</footer>
<!--#include virtual="/-/inc/general__page_end.inc" -->
