<!--#include virtual="/-/inc/general__page_start.inc" -->
<title>Про сіру курочку ☼ Українська народна казка ☼ Народна творчість</title>
<meta name="Description" content="Українська народна казка Подніпров’я (Наддніпрянщини) «Про сіру курочку» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Про сіру курочку.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Про сіру курочку <br><span class="article__headerDescription">Українська народна казка Подніпров’я (Наддніпрянщини)</span></h1>
	<p>Жила в одному дворі сіра курочка, і було у неї п’ятеро курчаток.</p>
	<p>Цього ранку мама Сіра знайшла шість черв’ячків. Вона принесла їх до гніздечка, в якому ще солодко позіхали її дітки. Побачивши маму, курчатка кинулися їй назустріч.</p>
	<p>— Мамо, мамо! — пищали вони тоненькими голосочками. — Ми такі голодні. Пі — пі — пі!</p>
	<p>— Ко — ко — ко, дітки! — заквоктала сіра курочка. — Швидше протирайте оченята і дзьобики, чепуріться, готуйтеся до сніданку.</p>
	<p>Курчата заметушилися, почали старанно розправляти ніжний пушок, тріпати малюсінькими крильцями і старанно чистити об травичку дзьобики. Маленькому песику так сподобалося, як чепурилися курчатка, що він і сам почав старанно облизувати лапки, позираючи на порожню миску. Він теж чекав сніданку.</p>
	<p>— Му-у-у! — поздоровалася з курчатками корова, йдучи на пасовище.</p>
	<p>— Ме-є-є! — привіталася коза.</p>
	<p>— Хрю-хрю-хрю! — захрюкали поросятка.</p>
	<p>— Пі-пі-пі! — відповідали всім причепурені курчатка.</p>
	<p>Починався звичайний ранок. Сіра курочка поклала перед кожним із курчаток по черв’ячку. Найменшого вона залишила собі. Курчатка поспішали, дуже вже хотілося їм поласувати маминими гостинцями. А найдужче не терпілося чорненькому з білими цяточками. Воно швидше за всіх охопило свого черв’ячка, вмить його проковтнуло і побігло наздоганяти барвистого метелика. Аж тут воно раптом помітило черв’ячка, що лежав біля мами сірої курочки. Не вагаючись, курчатко і його вхопило в дзьобик.</p>
	<p>А мама сіра курочка зовсім забула про сніданок. Вона дуже раділа, що у неї ростуть такі гарненькі, пухнасті і веселі дітки, була задоволена, що курчатка мають добрий апетит. Адже це означало, що вони здорові і швидко підростатимуть. Курчатка поснідали і почали бігати одне за одним. Тільки найменше жовтеньке підійшло до мами і тихенько запитало</p>
	<p>— Пі-пі-пі! Матусю, а ти теж уже поснідала?</p>
	<p>Сіра Курочка хотіла відповісти «Ко-ко-ко. Зараз поснідаю.» Але тільки</p>
	<p>тепер помітила, що її черв’ячок кудись зник. Вона подивилася навколо, але черв’ячка ніде не було. Курчатка позбігалися і почали його шукати. Тільки чорненьке з білими цяточками стояло осторонь, схиливши до землі голівку. Йому було соромно. Курчатка обнишпорили всі куточки подвір’я, зазирнули під корито з водою, порозгрібали лапками всю землю. Вони шукали черв’яка навіть у песиковій будці, але так і не знайшли.</p>
	<p>— А може хтось його з’їв? — раптом вигукнуло найменше курчатко.</p>
	<p>— Це мабуть, песик! — закричало друге. Він якраз мимо проходив!</p>
	<p>— А може його з’їла коза? — запитало третє</p>
	<p>— Чи корова?</p>
	<p>— Ні, ні, ні! Мабуть його з’їли поросятка, коли рили своїми рийками землю! — запищало четверте курчатко.</p>
	<p>— Ко-ко-ко, — заквоктала сіра курочка, — ні песик, ні корова, ні коза не їдять черв’ячків.</p>
	<p>— Ми теж не їмо, — скривджено захрюкали поросятка.</p>
	<p>— Тоді хто ж це зробив?</p>
	<p>Жовтенькі курчатка спантеличено дивилися одне на одного.</p>
	<p>— Це не я! Пі-пі-пі! Це не я!- в один голос запищали вони.</p>
	<p>Чорненьке курчатко постояло, а потім підійшло до мами і ледь чутно пропищало</p>
	<p>— Пі-пі-пі... Вибач матусю...Це я. Я ненавмисно. Мені дуже соромно. Вибач</p>
	<p>мені.</p>
	<p>— Це ж був мамин черв’ячок, — обурилося жовте курчатко.</p>
	<p>— Не сваріть його — сказала мама сіра курочка, — чорне курчатко вчинило так ненавмисно. Воно все зрозуміло і вибачилось. А зараз ми всі разом підемо на город і ще пошукаємо черв’ячків.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>137 (5167). Про сіру курочку. СУС —. Записала Гончарук Оксана (2 клас) 2008 року. Гарячук Галина Григорівна (1954). Черкаська область, Жашківський район, Зелений Ріг</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Наддніпрянщини/">Фольклор Подніпров’я (Наддніпрянщини)</a></li>
	</ul>
</footer>
<!--#include virtual="/-/inc/general__page_end.inc" -->
