<!--#include virtual="/-/inc/general__page_start.inc" -->
<title>Косарі ☼ Українська народна казка ☼ Народна творчість</title>
<meta name="Description" content="Українська народна казка Бойківщини «Косарі» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Косарі.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Косарі <br><span class="article__headerDescription">Українська народна казка Бойківщини</span></h1>
	<p>Був у пана луг, і двадцять косарів скошували його за день. Зібрав пан косарів, а їх було лиш дев’ятнадцять, двадцятого не було. Не скосять за день. Думають вони: «Де знайти ще одного косаря, щоб скосити за день?» Аж тут іде циган. Питаються його косарі:</p>
	<p>— Чи не поміг би ти нам скосити цю траву?</p>
	<p>— Добре, поможу.</p>
	<p>Пішли до пана, пан погодився, дав косарям харчів на обід і на вечерю. Вийшли на поле. Циган каже:</p>
	<p>— Хлопці, сідаймо, будем снідати.</p>
	<p>— Ще нічого не робили, а вже снідати?</p>
	<p>— Що я сказав, то робіть. Поснідали.</p>
	<p>— Хлопці, після сніданку треба трохи відпочити, — каже циган. Полягали спати. Повставали, сонце вже в полудни. Люди кажуть циганови:</p>
	<p>— Що ти робиш, цигане? Та сонце вже в полудни, треба косити.</p>
	<p>— Що я сказав, то робіть. Сідайте, хлопці, на обід.</p>
	<p>— Та ми не можем так робити. Пан нам нічого не заплатить. Уб’є нас.</p>
	<p>— Що я скажу, то робіть. Попоїли і лягайте відпочивати. Виспалися. Вже смерклося.</p>
	<p>— Ходім до пана, — каже циган.</p>
	<p>Пішли до пана. А то далеко було. Циган каже:</p>
	<p>— Пане, ми так довго косили. Нам ще треба дати за косовицю по два кілограми сала.</p>
	<p>— За що? В мене все по двадцять косарів косили і ніякої надбавки не просили.</p>
	<p>— А ми, — каже, — так накосилися, що нам треба надбавки. Дайте сала.</p>
	<p>— Не дам я вам ніякого сала.</p>
	<p>Циган кидає до землі капелюх та й каже:</p>
	<p>— Пане, як ви нам не даєте сала, то аби вам трава встала!</p>
	<p>На другий день пан поїхав на поле дивитися — справді трава стоїть.</p>
	<p>— То є чудо, — каже пан, — правду говорив циган, що трава встане.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Красне, Рожнятівського району, Івано-Франківської області 18 жовтня 1994 року Чабан Василь Богданович (1962 року народження)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Бойківщини/">Фольклор Бойківщини</a></li>
	</ul>
</footer>
<!--#include virtual="/-/inc/general__page_end.inc" -->
