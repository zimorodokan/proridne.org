<!--#include virtual="/-/inc/general__page_start.inc" -->
<title>Бичачі яйця ☼ Українська народна казка ☼ Народна творчість</title>
<meta name="Description" content="Українська народна казка Полтавщини «Бичачі яйця» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Бичачі яйця.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Бичачі яйця <br><span class="article__headerDescription">Українська народна казка Полтавщини</span></h1>
	<p>Жили собі сусіди: бідний і багатий. У кожного свої турботи, один до другого не заходили. Бідний хоч і голодував, та до багатого хліба просити не ходив. А багатий і гадки не мав, щоб бідному допомогти. Якось бідняк наскладав трохи грошенят та і купив собі телятко. Почув багач, що на подвір’ї сусіда мекає телятко, та й говорить до своєї жінки:</p>
	<p>— Невже сусід купив собі теля? Піду подивлюся.</p>
	<p>Прийшов до бідного і гукає:</p>
	<p>— Гей, сусіде! А звідки в тебе телятко?</p>
	<p>Бідний знав про жадність і заздрість свого сусіда, тож і вирішив пожартувати над ним:</p>
	<p>— Замітив, що я рідко появлявся на подвір’ї? То ж я у хліві з яйця висиджував телятко.</p>
	<p>Здивований багач аж рота розкрив від здивування, коли таке почув.</p>
	<p>— З якого яйця? — питає.</p>
	<p>— Жаль, що ти піввіку прожив, а про бичачі яйця нічого не знаєш. Добре, слухай. Як сусідові, я тобі розповім. Пішов я одного разу на ярмарок. А біля одного возу народу сила-силенна.</p>
	<p>Підходжу ближче і я. А на возі сидить дядько і гукає, щоб купували в нього бичачі яйця, мовляв, з кожного яйця вилупиться один бичок. Купують бідні по одному яйцю, а багаті мішками гребуть, не питаючи навіть ціни. Мені ледве двоє залишилось. Приніс я їх додому і сів висиджувати одне яйце, а друге залишив на пізніше, адже не можу я зразу прогодувати двох теляток. За два місяці одно телятко і висидів.</p>
	<p>Багач слухав-слухав, а далі почав просити:</p>
	<p>— Сусіде, продай мені друге яйце. Ми ж з тобою сусіди, я не буду торгуватись, скільки скажеш, стільки і заплачу тобі.</p>
	<p>Бідняк подумав-подумав, похитав головою,</p>
	<p>— Хотів я мати дві корівки, але тобі, як доброму сусідові, відмовити не можу.</p>
	<p>Викотив він з-під ліжка великий жовтий гарбуз та й віддав сусідові. Той добряче заплатив і побіг з гарбузом додому. Настелив у сараї соломи і сів висиджувати телятко.</p>
	<p>Жінка терпіла-терпіла, а потім почала дорікати:</p>
	<p>— Чи ти чоловіче здурів? Де ти бачив, щоб з гарбуза вилупилось теля?</p>
	<p>Та багач прогнав її і продовжував сидіти на гарбузові, як квочка на яйцях. Це було влітку. Жінка сердилась, що робота стоїть, а чоловік даремно тратить час.</p>
	<p>— Он люди жито косять, а наше пропадає, так ми не лише всю худобу втратимо, а й самі з голоду помремо.</p>
	<p>Не міг багач довго перечити жінці, взяв косу, гарбуз у мішок, та і пішов у поле. Вибрав зручне місце на горбочку, поклав мішок з гарбузом, сів на нього та й вигріває. Приносить жінка обід, а він ще роботу не починав. Накинулась вона на чоловіка, лає його, ганьбить. Не втримався багач, кинувся до жінки, щоб ударити, а вона ногою штовхнула гарбуз. Той покотився з горбочка, вдарився об пеньок і розбився. За пеньком спочивав у цей час заєць. Від несподіванки злякався, вискочив із-за пенька, і дременув куди очі дивляться.</p>
	<p>Коли ж це побачив багач, то мало не заплакав з горя:</p>
	<p>— Бачиш, жінко, якби я досидів цей місяць, то ціле телятко б вилупилось, а так тільки півтелятка, та й те втекло.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>37 (4893). Бичачі яйця. СУС 1319. Записала Гурджій Н. Д. 2008 року. Баранова Галина Олександрівна (1926). Полтавська область, Полтавський район, Тростянець</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Полтавщини/">Фольклор Полтавщини</a></li>
	</ul>
</footer>
<!--#include virtual="/-/inc/general__page_end.inc" -->
