<!--#include virtual="/-/inc/general__page_start.inc" -->
<title>Доля Миколи і його сім’ї ☼ Українська народна казка ☼ Народна творчість</title>
<meta name="Description" content="Українська народна казка Покуття «Доля Миколи і його сім’ї» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Доля Миколи і його сім’ї.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Доля Миколи і його сім’ї <br><span class="article__headerDescription">Українська народна казка Покуття</span></h1>
	<p>В одній годині вродилося вночі двоє дітей, хлопець і дівчина. Родичі хлопчика жили на селі. Тато його був посмітяшник, що сміття возив. А дівчини тато мав сім склепів та й сім продавців. Тому хлопчикови зближається вже сім років. Каже йому тато:</p>
	<p>— Поки я буду на тебе робити?</p>
	<p>Упрягає мама коня, хлопець сідає на візочок і приїздить у місто, де ті склепи. А те дівча, що народилося з ним в одну годину, виходить та й каже:</p>
	<p>— Як тебе звати?</p>
	<p>— Микола.</p>
	<p>— Відвези мене до мого палацу.</p>
	<p>— Я ж не знаю, де твій палац.</p>
	<p>Сідає з ним дівчина на той візок і їдуть до неї додому. Питається вона Миколи:</p>
	<p>— Кого ти маєш дома?</p>
	<p>— Не маю, — каже, — нікого. Лиш сей кінь і я. Я круглий сирота. А дівчина витягла сто ринських і дала хлопчикови.</p>
	<p>Приїздить хлопець додому і дає ті гроші дєдєви. А дєдя питається:</p>
	<p>— Ти відки сі гроші маєш? Ти вкрав сі гроші. Мене мали люди за люди, а ти злодій?</p>
	<p>Силяє хлопця до ніжки стола і б’є.</p>
	<p>— Більше такого не буде, — сказав хлопець.</p>
	<p>Другий день упрягли йому знов коня в той візок, і поїхав він до тої дівчини, до палацу. Дівчина сіла з ним, і поїхали в місто. Завела його в корчму, покормила. Вийшли вони з тої корчми, посідали й балакають собі обоє. А тоді обернули коня і поїхали знов до неї до палацу. Дала йому дівчина знов сто ринських.</p>
	<p>Приїздить він додому і знов віддає дєдєви ті гроші. А дєдя знов силяє його до ніжки стола і б’є. Набив і нагнав.</p>
	<p>— Іди собі, мені тебе не треба.</p>
	<p>Пішов хлопець до тої дівчини, до палацу. А дівчина вже чекала його.</p>
	<p>— Де твій кінь? — питає вона.</p>
	<p>— Ой, я, — каже, — їхав через міст, а міст був дірявий, і кінь ноги поламав. Тепер я вже круглий сирота, бо й коня нема, — каже він до дівчини.</p>
	<p>Тоді дівчина свому дєдєви:</p>
	<p>— Сей хлопець сирота. Може, би він був у нас в саду, коло садівника?</p>
	<p>І взяли його в той сад.</p>
	<p>Дівчинка іде вже в школу, а хлопчик не йде, бо служить. Наймит. Дівчинка підходить до него і дає йому карток, і він малює що-небудь. Змалював хлопець той палац. А вона все свому дєдєви каже:</p>
	<p>— Пустіть його до школи хоть на рік.</p>
	<p>І пустили хлопця до школи. Дівчина вже в п’ятому класі, а хлопець так знає читати, писати і всі рахунки, як і вона. Здогонив хлопець дівчину в п’ятому класі, і вони вже ходять разом до одного класу.</p>
	<p>Усі виходять на перерву, а хлопець лишається і пише собі. А дівчина розбила і перевернула йому на стіл чорнило. Учитель прийшов та й питає:</p>
	<p>— Хто се зробив, Миколо?</p>
	<p>— Я зробив, але я не хотів.</p>
	<p>Він не сказав, що то вона зробила. Але він добре вчився, то йому й нічого не було.</p>
	<p>А як дізнався дєдя тої дівчини, що він уже в школі здогонив дівчину, то стяг хлопця з школи. Не пустив. І хлопець далі в саду. А дівчина приходить з школи, дає йому папери, і вони собі підраховують, і обоє вчаться. Малює хлопець всілякі картини, маляр з него зробився.</p>
	<p>А в її тата було сім склепів та й сім тих, що підраховували. Вони рахували і не могли підрахувати. А сей хлопець сказав:</p>
	<p>— Я від шестої вечора до четвертої ранку все підрахую. І рано, в четвертій годині, він постукав до дверей:</p>
	<p>— Можна?</p>
	<p>Зайшов і сказав, що все підрахував.</p>
	<p>А тоти, що він їм підрахував, на него накидаються. Бо їх було кілька, а тепер він оден міг забрати їх роботу. Тато дівчини закликав його до себе, дає йому валізку грошей і каже:</p>
	<p>— Їдь або в Сибір, або в Америку. А він йому:</p>
	<p>— Я завтра скажу вам, куди поїхати маю.</p>
	<p>Побіг уночі до свого тата і спитався, куди їхати. Прийшов до дєді тої дівчини і каже:</p>
	<p>— Їду в Америку.</p>
	<p>А дівчина підслухається. Хлопець зібрався, і дівчина збирається так само. Але вона не каже хлопцеви, що й вона їде. Пан дав йому течку грошей, він вийшов та й пішов. А дівчина — за ним. Але трохи далі.</p>
	<p>Він пішов на станцію і сів у поїзд. Поїзд завищав, і хлопець поїхав. А дівчина лишилася — він і не обзирався назад.</p>
	<p>Приїхав у Америку і зайшов до якоїсь там баби. Таку квартиру найшов собі. Розказує ті бабі, що від сім рік з дівчиною любився, вона лишилася, а він поїхав.</p>
	<p>І малює той хлопець у баби картинки, а баба носить до міста і продає.</p>
	<p>А дівчина зібрала грошей та поїхала й собі до Америки. Приїхала, іде вулицями міста і приколює на стінах свої фотокартки — може, Микола надійде, би пізнав її. А Микола якраз ішов тою вулицею і попав на ту фотокартку.</p>
	<p>— Оце, — каже, — та дівчина, що я з нею любився.</p>
	<p>І чекав він, поки вони, нарешті, не зустрілися. Зайшли до тої баби, що він був на квартирі.</p>
	<p>— Осе, бабко, та дівчина, що я вам говорив.</p>
	<p>І поженилися вони. Він далі малює всілякі картини, а баба носить до міста продавати. У них уже й хлопчик найшовся.</p>
	<p>А колись було таке чорне військо. Той чорний приїхав до молодого маляра і каже:</p>
	<p>— Мені треба палац відмалювати.</p>
	<p>Вони й погодилися відмалювати там стіни. А він каже:</p>
	<p>— Жінко, давай нам щось попоїсти.</p>
	<p>Жінка винесла. Той чорний подивився на неї та й подумав собі: «О, се буде моя жінка». І поїхав той чорний додому. А тоді прислав до сего Миколи своє військо, і Миколу вбили, а хлопчика й жінку забрали.</p>
	<p>Привезли їх до води. Там є корабель. Жінку вони взяли, а хлопчика лишили на березі. А той, що там ходить і кораблі присилює, сего хлопчика вздрів, завів до хати. А його жінка каже:</p>
	<p>— Нащо тобі дітей? Кинь його в воду та й утопи. Той вивів його, а хлопець каже:</p>
	<p>— Діду, де би я переночував? Я завтра піду, лиш аби у вас переночував.</p>
	<p>Привів його дід назад і заховав під велику бочку, бо баба злосна була, хотіла його втопити. А рано дід взяв з хати для хлопця кусок хліба, аби баба не виділа. Випустив його з-під бочки, і він пішов з тим дідом до моря, де кораблі присилають. Той хлопчик сидить на березі, а оден шіфкапітан над’їхав, зійшов на берег та й каже:</p>
	<p>— Продай мені сего хлопця. А дід йому:</p>
	<p>— Купи.</p>
	<p>І купив той шіфкапітан хлопця, і хлопець на шифі їде.</p>
	<p>А баба, що Микола жив у неї, пошукує. І жандарі їздять та шукають жінку й хлопчика. А хлопець у шифі сидить і щось малює собі — він від тата навчився. Жандарі хлопця на шифі віднайшли і забрали до тої баби. І він собі в баби, в ті книжки дивиться татові і малює собі, підучується.</p>
	<p>А той чорний, що вбив його тата, приїхав знов, аби хлопчик ішов палац відмальовувати. Бо баба носила картини продавати, та й він видів. Хлопець уже мав шістнадцять років. Пішов він до того чорного відмальовувати палац. Прийшов туди, а там його мама була. І він мами не пізнав, а мама його не пізнала. Розклала вона його книжку з тими малюнками, та й пізнала, бо їх її чоловік малював. Злапала тоді його та й каже:</p>
	<p>— Ти мій син, а я твоя мама. А осей твого тата вбив. — І з того туску вона вмерла.</p>
	<p>Він того чорного шаблею зарубав, а сам вернувся до баби. Та й на тім скінчилося.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Торговиця, Городенківського району, Івано-Франківської області 4 вересня 1987 року Новосильський Іван Васильович (1911 року народження)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Покуття/">Фольклор Покуття</a></li>
	</ul>
</footer>
<!--#include virtual="/-/inc/general__page_end.inc" -->
