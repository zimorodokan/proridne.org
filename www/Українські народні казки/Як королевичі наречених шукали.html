<!--#include virtual="/-/inc/general__page_start.inc" -->
<title>Як королевичі наречених шукали ☼ Українська народна казка ☼ Народна творчість</title>
<meta name="Description" content="Українська народна казка Кіровоградщини «Як королевичі наречених шукали» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Як королевичі наречених шукали.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Як королевичі наречених шукали <br><span class="article__headerDescription">Українська народна казка Кіровоградщини</span></h1>
	<p>Колись давно жив король Віто зі своєю дружиною Софією. Вони поєднували в собі життя та мудрість. Мали вони трьох синів. У королівстві всі знали та любили хлопчиків.</p>
	<p>Минав час. Виростали королевичі спритними, гордими та стійкими. Одного разу покликав король синів в свої палати і сказав:</p>
	<p>— Сини мої любі! Настав час вам одружуватися. Беріть найкращих прудких коней та шукайте собі наречених.</p>
	<p>Попрощалися королевичі з батьками і одразу вирушили в путь. Їхали-їхали, аж раптом перед ними впала поранена пташка. Спинилися королевичі, вирішили допомогти пташці. А вона заговорила людським голосом:</p>
	<p>— Хоробрі витязі! У наших горах живе змій. Мій народ з країни Краси платить йому данину. Цього року змій забрав єдину доньку нашого короля. Допоможіть їй.</p>
	<p>І вирушили юнаки в гори. Піднялися вони на гору, і тут почувся пронизливий свист змія, задвигтіла земля. Брати не злякалися. Старший наказав чекати його, а сам кинувся на змія. Незабаром все стихно.</p>
	<p>— Певно, загинув наш брат, з’їв його лютий змій, — захвилювалися брати.</p>
	<p>Але яка була радість, коли вони побачили свого брата і королівну з країни Краси. Повернули брати доньку щасливому батькові. Старший брат покохав королівну і вони заручилися.</p>
	<p>Вирушили брати знову у дорогу. Одного разу їм дорогу перебіг кіт з перебитою ніжкою. Він жалібно занявчав, а потім людським голосом сказав:</p>
	<p>— Недалеко у долині стоїть замок двоголового змія. Він тримає у полоні доньку короля країни Щастя.</p>
	<p>— Треба визволити красуню з палацу, — сказав середній брат, — ви чекайте мене тут.</p>
	<p>Так брати і вчинили. Довго бився хоробрий королевич із змієм, але здолав його. Вибігла до нього королівна з країни Щастя. Полюбили вони одне одного і заручилися.</p>
	<p>Поїхав у дорогу останній брат. Якось йому на шляху трапився собака з розірваним вухом. Він жалібно гавкав і раптом заговорив:</p>
	<p>— Хоробрі витязі! Допоможіть моїй королівні з країни Добро. Її викрав триголовий змій і сховав у своєму замку.</p>
	<p>— Тепер моя черга зійтися у битві зі змієм, — сказав найменший брат.</p>
	<p>— Хто тут збирається зі мною битися? — розлютився змій.</p>
	<p>Але тут у руці хлопця блиснув меч і покотилася голова змія з пліч. Вибігла із замку красуня-королівна, глянула на молодого королевича і закохалася. Він теж не зводив з неї очей. Зрадів король з країни Добро, почувши про визволення своєї улюбленої доньки. Заручився і цей королевич.</p>
	<p>Через деякий час щасливі королевичі та королівни прибули до палацу короля Віто. Щиро зраділа їм Софія. Велів старий король влаштувати королівський бал. Зібралося багато заморських гостей. Королевичі пишалися своїми нареченими.</p>
	<p>Вийшла танцювати королівна з країни Краси. Повела рукою і всі гості відчули дотик краси до своїх сердець.</p>
	<p>Вийшла в коло королівна з країни Щастя, махнула хусточкою і всі відчули себе щасливими. Вийшла королівна з країни Добро. Простелила вона рушник на добро і оселилося воно у серцях людей. Сподобалися королівни всім гостям. Король тут же велів і весілля відбути.</p>
	<p>Зажили вони всі в мирі та злагоді.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>261 (8162). Як королевичі наречених шукали. СУС —, новотвір. Записав Колісник Влад 2010 року. Крецул Людмила Іванівна. Кіровоградська область, Новоукраїнський район, Новоукраїнка</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Кіровоградщини/">Фольклор Кіровоградщини</a></li>
	</ul>
</footer>
<!--#include virtual="/-/inc/general__page_end.inc" -->
