<!--#include virtual="/-/inc/general__page_start.inc" -->
<title>Як кабанець хвоста поміняв ☼ Українська народна казка ☼ Народна творчість</title>
<meta name="Description" content="Українська народна казка Полтавщини «Як кабанець хвоста поміняв» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Як кабанець хвоста поміняв.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Як кабанець хвоста поміняв <br><span class="article__headerDescription">Українська народна казка Полтавщини</span></h1>
	<p>В одному селі на бабусиному подвір’ї жив біленький товстенький кабанець. Любив він качатися та дрімати на сонечку у брудній калюжі. Ратички, животик, писок, вушка, навіть довгий прямий хвостик — усе в поросяти було геть вимазане болотом.</p>
	<p>Полюбляв цей неохайний кабанчик лазити крізь щілину у паркані на грядки. А там чого тільки не росло. І червоні помідори, і сині баклажани, і хрусткі огірочки, і лапата капуста, і солодкий перець з горошком, і навіть смачні, мов нектар, соковиті диньки.</p>
	<p>От і внадився кабанець за диньками до городу. Побачила якось бабуся, яку він шкоду робить, і нагримала на товстуна. А кабанчик і вухом не повів, тільки-но стара з двору, а він знову на городі.</p>
	<p>Відв’язала бабуся дворового собаку, щоб город стеріг, а сама пішла з кошиком на ринок. Не встигла вона й поріг переступити, а шкідливий кабанець уже на грядках Аж раптом з високого листя буряків вискочив лютий пес. Злякався бідолаха, не до ласощів йому. І давай чимдуж з городу тікати, а пес за ним.</p>
	<p>Чкурнув товстун між дошок у паркані протиснув у щілину свої гладкі боки, а пес хвать його за довгий хвіст і почав тягнути.</p>
	<p>Не витримав поросячий хвіст і відірвався. Кабанець зостався без хвоста. Зажурився малий, як йому жити без хвоста? Вся домашня худоба хвоста якогось має! Ось, наприклад, у кота хвіст пухнастий, а в коня — довгий і шовковий. У теляти з китичкою на кінчику, а в дворового собаки (бодай би безхвостим лишився!) — закручений бубликом.</p>
	<p>Ну що тепер робити поросяті без хвоста? Та й бабуся, як прийде, сваритися буде: «Де хвоста подів?» Не скажеш старій, що знов шкоду робив, за динями на город лазив, а хвіст залишився у собачих зубах. Сором так годі!</p>
	<p>Зробився кабанець від такого сорому увесь червоний. А щоб ніхто його не бачив, сховався під парканом у розлоге листя лопухів. Лежить собі він під листям і міркує, де нового хвоста взяти?</p>
	<p>Коли бачить, в’ється-завивається по паркану довга огіркова огудина. Ну чим не хвіст для малого?</p>
	<p>Відламав кабанець швиденько кінчик огудини і приліпив туди, відкіля хвіст росте.</p>
	<p>— Кращого хвоста і не придумати! Такого ще пошукати! Маленького, гарненького, із завиточками, а головне — ніякий собака тепер хвостика не схопить, — радів кабанчик.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>97 (4690). Як кабанець хвоста поміняв. СУС —, новотвір. Записала Гончаренко Юлія 2008 року. Гончаренко Григорій Павлович (1937). Полтавська область, Пирятинський район, Смотрики</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Полтавщини/">Фольклор Полтавщини</a></li>
	</ul>
</footer>
<!--#include virtual="/-/inc/general__page_end.inc" -->
