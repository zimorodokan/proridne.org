<!--#include virtual="/-/inc/general__page_start.inc" -->
<title>Хто старший, чоловік чи жінка ☼ Українська народна казка ☼ Народна творчість</title>
<meta name="Description" content="Українська народна казка Гуцульщини «Хто старший, чоловік чи жінка» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Хто старший, чоловік чи жінка.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Хто старший, чоловік чи жінка <br><span class="article__headerDescription">Українська народна казка Гуцульщини</span></h1>
	<p>Оден чоловік хотів знати, хто в хаті старший, чи чоловік, чи жінка. Але не по роках, а по справі ґаздівства. Ну й ніяк він не міг того довідатися. Розпитував і в других людей, і не в одного чи двох, а села сходив. То по роботі йшов, то прогулювався. Деколи був і на весіллях у других селах. І все розпитував і не міг довідатися, хто ж старший.</p>
	<p>А раз прийшлося йому говорити із старшим вуйком. І при тій бесіді зайшла балачка й про те, хто ж у хаті старший, чоловік чи жінка. І той вуйко йому каже:</p>
	<p>— Не годен добре спрактикувати, щоби довідатися, хто в хаті є старший. Але я по твої бесіді бачу, що тебе це сильно інтересує. То я тебе пораджу. Запрягай пару коней і бери на віз сто курей. І їдь з ними по селах. Якщо зайдеш у хату чи прийдеться тобі в якійсь хаті щось купити, або заночувати, то будеш видіти, яка буде бесіда межи чоловіком і жінкою. Якщо жінка заможе&nbsp;<sup>*</sup> бесідою чоловіка, то дай курку, а якщо чоловік жінку, то дай коня.</p>
	<p>І вони з тим вуйком розійшлися. Цей чоловік пішов додому, і дуже хотілося йому спрактикувати, що з цего вийде. Запряг пару коней, сто курей на віз і поїхав помежи села. І скільки він переїхав, і скільки приходилося йому в людей ночувати, ніде він не видів, щоби чоловік замагав своєю бесідою жінку. Хоть би як добре чоловік сказав, то все жінка мусіла так сказати й зробити, щоби її був верх. І тоді цей чужий чоловік давав їй курку.</p>
	<p>І об’їхав він села, і пороздавав усі кури. Лиш тільки лишилася в него пара коней. І ті коні були в него не одної масти. Оден кінь був черлений, темний, а другий білий.</p>
	<p>І вже він замучився їхаючи. І подумав собі: «Ще переночую в людей одну ніч і вже їду додому. Бо все одно вже вижу, що перемагають жінки чоловіків». Заїхав він на подвір’я і побачив ґазду. І спитав у него:</p>
	<p>— Чи можу я у вас сеї ночі переночувати?</p>
	<p>Чоловік йому відповів зразу, не питаючи дозволу в жінки:</p>
	<p>— Най буде, переночуєш.</p>
	<p>І цей залишився у него ночувати. І думає собі так: «Лишиться в мене вже лиш оден кінь. Рано встану і вже поїду додому одним конем». Переночував той чоловік, рано встав, подякував ґазді за нічліг, взяв білого коня за гриву й подарував ґазді. А черленого запряг до воза і поїхав додому. А жінка вздріла, що той подарував білого коня, та й сказала до свого чоловіка:</p>
	<p>— Чому ти йому не сказав, аби дав нам черленого коня? Йому однако, чи білий, чи черлений у него лишиться.</p>
	<p>А чоловік каже:</p>
	<p>— Я дожену його й скажу. І він мені заміняє.</p>
	<p>Сів він на того білого коня і доганяє чоловіка. Чоловік, що їхав возом, озирнувся, побачив його і став. Цей над’їхав конем і говорить:</p>
	<p>— Ви не можете заміняти білого коня на черленого? Бо жінці сподобався черлений.</p>
	<p>Тоді цей узяв білого коня, запряг назад до воза і сказав йому:</p>
	<p>— Не будеш мати ніякого. Бо якби ти був не слухав жінки, то би мав цего білого коня. Я переконався, що жінки старші за чоловіків.</p>
	<p>Та вдарив коні і поїхав додому.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__footnotes">
			<p><sup>*</sup> Замагати — перемагати.</p>
		</div>
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Хутір Калинки́, Косівського району, Івано-Франківської області 1 лютого 1986 року Джумачук Семен Васильович (народж. 1928)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Гуцульщини/">Фольклор Гуцульщини</a></li>
	</ul>
</footer>
<!--#include virtual="/-/inc/general__page_end.inc" -->
