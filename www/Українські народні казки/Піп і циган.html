<!--#include virtual="/-/inc/general__page_start.inc" -->
<title>Піп і циган ☼ Українська народна казка ☼ Народна творчість</title>
<meta name="Description" content="Українська народна казка Закарпаття «Піп і циган» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Піп і циган.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Піп і циган <br><span class="article__headerDescription">Українська народна казка Закарпаття</span></h1>
	<p>В одному селі жив піп і недалеко од нього циган. Піп був дуже багатий, мав слуги, служниці, много коров, коні, гуси, качки, кури. І землі много мав, четвертину того, що село мало. Люде тоту землю обробляли, помагали попови, і піп дуже забагатів.</p>
	<p>А циган був бідний і дуже мав много дітей. Ковач був. Він у ковальні цілий день ковав коні, а ввечері йому дуже захотілося м’яса їсти. Питає жінка його:</p>
	<p>— Діти голодні. Що будеме варити?</p>
	<p>Став циган і зажурився. І думає: «Та ту недалеко такий піп багатий. У нього люде роблять, слуги, служниці. А ми так бідуєме».</p>
	<p>— Жінко, не журися. Я піду і буду од попа красти. Боїться жінка:</p>
	<p>— Йой, не мож. Піп великий пан, заявить шандарам і будуть нас бити.</p>
	<p>— А я піду. Голоден не буду.</p>
	<p>Пішов циган, украв од попа гуску, до рана зарізав, поскубли, зварила жінка, поїли циганчата. До рана не було й кісточки.</p>
	<p>І кожну ніч крав циган у попа кури, гуси. Піп догадувався, що то циганова робота, заганяв шандарів, але свідків не було, та й циганови нич не було.</p>
	<p>Приходить піп до цигана:</p>
	<p>— Цигане, я знаю, що то ти в мене крадеш. Давай помиримеся, я тобі заплачу. Прийдеш до мене висповідатися, і будеме добрі люде.</p>
	<p>Хитрує циган:</p>
	<p>— Я, паночку, у вас не крав. Та як ви хочете, я прийду до вас. Але дайте мені яловку й гроші. Ви ту яловку заріжте, і м’ясо най ваші слуги до мене принесуть. І тоді я прийду до вас висповідатися. Висповідатися треба.</p>
	<p>І тоді дав піп циганови гроші, а слуги принесли м’ясо. Оголошує піп:</p>
	<p>— Завтра я тебе буду чекати.</p>
	<p>Другий день циган приходить до попа на кухню, а попадя варить шовдар у капусті. Йой, циганови дуже запахло. Так його закортіло м’ясо. Каже він попаді:</p>
	<p>— Пані, ідіть за паном.</p>
	<p>Попадя побігла за попом, а циган вийняв з капусти шовдар, виніс у ґанок і закрив там. І видить, у ґанку висить образ святого Антонія, а коло Антонія висить попів калап. Він зняв той капелюх і сховав там. Тоді зайшов до кухні, сів собі й чекає попа.</p>
	<p>Заходить піп, циган поклонився:</p>
	<p>— Но, пане превелебний, я вже ту.</p>
	<p>— О, — хвалить, — цигане, добре, добре. Добрий ти чоловік.</p>
	<p>— Я прийшов сповідатися, але в нас був договір, що ви мені за це заплатите.</p>
	<p>І дав йому піп сто пеньгів.</p>
	<p>— Но, — показує, — цигане, ставай на коліна, буду тебе сповідати. Кажи, цигане, які гріхи маєш.</p>
	<p>— О, — каже, — пане превелебний, я ніяких гріхів не маю. Я лем маю добрі діла.</p>
	<p>— А які ти добрі діла маєш?</p>
	<p>— Та я ішов, — повідає, — коло вашої капусти та вигнав з вашої капусти свиню.</p>
	<p>— О, — твердить піп, — цигане, ти добре діло зробив.</p>
	<p>— А йшов-им коло святого Антонія і калап зняв.</p>
	<p>— Цигане, — наставляє, — і то добре діло ти зробив.</p>
	<p>А циган руку в жебню попови й краде в нього годинку та гроші. Та й говорить попови:</p>
	<p>— Я годинку найшов.</p>
	<p>— Та треба її оддати, чия є.</p>
	<p>— Я не знаю, чия, я дам вам.</p>
	<p>— Не треба, не давай мені.</p>
	<p>Циган пішов. Забрав шовдар і капелюх і пішов дому. Просить піп:</p>
	<p>— Пані, давай мені їсти, я голоден.</p>
	<p>Пішла пані виймати з горця шовдар, а шовдара не є:</p>
	<p>— Йой-йой, та циган украв шовдар.</p>
	<p>— Та він казав, же вигнав із мої капусти свиню.</p>
	<p>Хоче піп іти до цигана, хоче брати на себе калап — калапа не є.</p>
	<p>— Йой, та він казав, же зняв калап з-перед святих, а то й калапа не є.</p>
	<p>Хоче піп подивитися, котра година, а то й годинки не є:</p>
	<p>— Йой, та й годинку вкрав!</p>
	<p>Далі позирає піп у жебню, у другу — і грошей не є. Піп пішов до цигана:</p>
	<p>— Що ти, цигане, зо мною зробив?! Та ти од мене і шовдар украв, і калап, і годинку, і гроші.</p>
	<p>— Пане превелебний, я не грішний. Я за всі гріхи вам сказав. А ви все казали: «То добре діло ти зробив». І я гріха ніякого не маю. Ви сами сказали, же я гріха не маю.</p>
	<p>— О цигане, я тебе дам шандарам. А циган:</p>
	<p>— Як, ви ще на мене грозитеся? То я ще од вас і паню вкраду. Піп напудився. Приходить дому, а попадя до нього:</p>
	<p>— Но як там?</p>
	<p>— Біда. Каже циган, же й тебе вкраде. Прикликав піп слуги:</p>
	<p>— Вартуйте ночами, бо циган хоче мою паню вкрасти. Піп узяв пушку й сам вартує.</p>
	<p>А циган такий хитрий. Він видів, же слуги вартують, і все верже каменьом там, де слуги стояли. А служниця загорнулася в чорну хустку і бігла повісти попови, що ту є циган. Піп думав, що то циган біжить, і вистрілив, у служницю влучив. Служниця заквичала та впала. Піп дуже напудився й побіг до служници. А циган прискочив до хижі, верг на попадю міх, схопив її і втік. Вертається піп на фару, а попаді не є. Піп бігом до цигана, а циган уже зв’язав попадю в міхови, зав’язав їй рот і верг у кузню.</p>
	<p>Приходить піп до цигана.</p>
	<p>— Цигане, де моя пані? А циган каже:</p>
	<p>— Пане превелебний, я вашу паню не видів.</p>
	<p>— Но, цигане, то твоя робота. Давай паню, я тобі заплачу великі гроші. А ще тя попрошу, — каже, — аби-сь з нашого села вийшов.</p>
	<p>— Но добре, пане превелебний, я вийду з села. Але дайте мені віз і коні, аби я склав свої циганчата і жону на віз. І дайте гроші, аби я собі купив хижу.</p>
	<p>Піп мусів дати і віз, і коні, і великі йому гроші заплатив. А циган каже:</p>
	<p>— Я жеби мав, то би не крав. Я вже не буду красти, а буду ґаздовати.</p>
	<p>Та й циган дав паню, а піп циганови гроші, віз і коні. І пішов циган співаючи та сміючися. І так циган з попом розійшлися.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Туриця, Перечинського району, Закарпатської області 28 березня 1991 року Козак Марія Юріївна (1928 року народження)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Закарпаття/">Фольклор Закарпаття</a></li>
	</ul>
</footer>
<!--#include virtual="/-/inc/general__page_end.inc" -->
