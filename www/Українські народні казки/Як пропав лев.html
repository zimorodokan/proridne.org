<!--#include virtual="/-/inc/general__page_start.inc" -->
<title>Як пропав лев ☼ Українська народна казка ☼ Народна творчість</title>
<meta name="Description" content="Українська народна казка Покуття «Як пропав лев» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Як пропав лев.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Як пропав лев <br><span class="article__headerDescription">Українська народна казка Покуття</span></h1>
	<p>Був ліс, і жили в лісі звірі різного роду: і олені, і зайці, і крілі, і вівці, і кози — всілякі звірі, які лишень на світі живуть. А командував ними медвідь. Це був їх цар. Той медвідь собі спокійно з ними жив. Коли це до їхнього лісу звідкись приблукав такий сильний-сильний звір — лев. А лев — то найсильніший звір у лісі. Прийшов він туди, такий лютий, такий недобрий. Усе хоче багато їсти. Каже:</p>
	<p>— На ранок щоб було мені десять кіз, аби я поснідав. А на обід мені має бути десять зайців, файних, ситих, аби я добре пообідав. А на вечерю щодня має бути десять овець, аби я файно повечеряв.</p>
	<p>Прийшло до того, що мали пропасти всі звірі, усіх мав виїсти лев. А як він де попадав на яке маленьке зібрання звірів, то усіх роздирав, гриз, розкидав. Що з’їв, то з’їв, а решту нищив і розкидав, щоби воно не жило.</p>
	<p>Зібралися одного дня бідні звірі та й думають, як би післати до лева якусь делегацію і просити його, аби він їх так не нищив. Але хто піде? Каже медвідь:</p>
	<p>— Слухай, іди, вовче, ти. А вовк на то:</p>
	<p>— Я не піду, я боюся.</p>
	<p>Посилають ще там когось, а той і собі:</p>
	<p>— Не піду, я тоже боюся. Кажуть медведеви:</p>
	<p>— Іди ти самий.</p>
	<p>— Я, — каже, — не піду, я лабатий, не годен тікати, він мене з’їсть. Хто ж має йти?</p>
	<p>— Підеш, лисичко, ти. Ти хитра. А лисичка їм:</p>
	<p>— Піду.</p>
	<p>Іде вона та й думає: «Може, якось дійду до него». Іде вона, йде, дивиться, а в лісі така гарна керниця, вимурувана з каменю і глибока-глибока. А в керници вода. Лисичка подивилася в керницю і вздріла сама себе. І подумала: «О! Лев, певно, не знає, що таке може бути, що у воді можна самого себе видіти. Ага! Я його обдурю».</p>
	<p>Приходить лисичка до лева, а він сидить у своїм палаці. Каже вона:</p>
	<p>— Добрий день, царю наш.</p>
	<p>— Добрий день. А чого ти прийшла?</p>
	<p>— Та, — каже, — я не сама йшла. Ішов зо мною ще зайчик, ішла козочка. Але зустрівся нам звір, такий подібний до вас, злапав зайчика й козочку та й роз’їв. А я втекла.</p>
	<p>— А хто це може бути, щоби був такий, як я?! Я ж цар над усіма вами!</p>
	<p>А вона каже:</p>
	<p>— Не знаю, але я його бачила. Він живе в такому камінному домі, що таких домів мало де є.</p>
	<p>— Ану веди мене та й покажи.</p>
	<p>І веде його лисичка. Вона йде вперед, а він ззаду. Приходять до тої керници. Вона й каже:</p>
	<p>— Отам подивіться, він усередині.</p>
	<p>Лев нахилився над керницею. Побачив там себе самого, роззявив рота, вишкірив зуби. Та як зареве з усеї сили!</p>
	<p>— Хто ти такий?! Я тебе роз’їм!</p>
	<p>А той відти кричить: «Я тебе роз’їм!» Бо то ж той самий голос луною відбивається. А лев з тої злости великої шубовх у керницю і втопився.</p>
	<p>Прибігла лисичка до свого товариства і каже:</p>
	<p>— Все. Уже не буде його, бо він утопився в керници. І на цім конець.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Топорівці, Городенківського району, Івано-Франківської області 26 червня 1990 року Василик Іван Петрович (1915 року народження)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Покуття/">Фольклор Покуття</a></li>
	</ul>
</footer>
<!--#include virtual="/-/inc/general__page_end.inc" -->
