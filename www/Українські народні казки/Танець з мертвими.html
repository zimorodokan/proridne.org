<!--#include virtual="/-/inc/general__page_start.inc" -->
<title>Танець з мертвими ☼ Українська народна казка ☼ Народна творчість</title>
<meta name="Description" content="Українська народна казка Бойківщини «Танець з мертвими» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Танець з мертвими.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Танець з мертвими <br><span class="article__headerDescription">Українська народна казка Бойківщини</span></h1>
	<p>Ішов п’яний чоловік дорогою попри цвинтар. І каже: — Хто на тім цвинтарі похований перший, аби прийшов до мене на Святий вечір на вечерю. Сказав і пішов.</p>
	<p>Приходить Святий вечір, і чоловік, котрий був найперше похований, прийшов. Прийшов до хати, сів собі та й чекає вечері. А жінка питає його:</p>
	<p>— Чого ви, чоловічку, сюди прийшли? А він відповідає:</p>
	<p>— Ваш чоловік мене закликав, аби я на Святий вечір прийшов до вас на вечерю.</p>
	<p>— Якщо мій чоловік закликав, то будете вечеряти. Він сидить, жінка зварила вечерю, чоловік каже:</p>
	<p>— Ну, як я вас закликав, то що, будем вечеряти. Посідали, повечеряли, а той чоловік говорить:</p>
	<p>— Раз ви мене запросили на вечерю, то я вас запрошую на Великдень на сніданок. Маєте прийти на дванадцяту годину ночі. Якщо не прийдете — помрете.</p>
	<p>Виправив ґазда його додому, та й той пішов. А чоловік чекає Великодня. Приходить Великдень, говорить він жінці:</p>
	<p>— Я не витримаю того страху, можу вмерти. Йду до ксьондза та й висповідаюся. Та й аби ксьондз записав у свою книжку.</p>
	<p>Висповідався він, ксьондз його записав. Прийшов додому та й уже чекає. Приходить Великдень, збирається він та й іде. Прийшов на цвинтар і чекає дванадцятої години ночі. Надійшла дванадцята година, ударили в дзвін, відкривається гріб, той мертвий виходить і говорить:</p>
	<p>— Ходи зо мною.</p>
	<p>Йдуть вони. Мертвий іде наперед, живий ззаду. Мертвий відкриває гріб. Відкрив, а там ще одні двері є. Коли відкрив ті двері, вдарила велика ясність. Там повно людей — і старих, і молодих — різного народу. Стали його пригощати. Поснідали вони. Музика файно грає, танцюють. І закортів його танець. Приходи той чоловік, що його привів, і каже йому:</p>
	<p>— Нам пізно буде додому, якщо підете в танець. А він говори:</p>
	<p>— Я лише раз. Той каже:</p>
	<p>— Та танцюй.</p>
	<p>Відтанцював він три танці, а той приходить та й каже:</p>
	<p>— Тепер уже йди додому. Взяв його за руку, вивів і каже:</p>
	<p>— Йди додому. І той пішов.</p>
	<p>Приходи він додому — подвір’я його, а хата не його. Перейшов подвір’я і починає стукати в двері. Вилітає жінка з хати й кричить:</p>
	<p>— Чого ви напали на мою хату?! А він каже:</p>
	<p>— То моя хата і моє подвір’я.</p>
	<p>— Я вас не знаю, вашого тут нема нічого.</p>
	<p>Сидів він під тою хатою до рання. Тоді подивився, що то не його хата, і пішов до ксьондза. Дивиться на ксьондза — не той ксьондз, що він сповідався. Ксьондз його питає:</p>
	<p>— Що скажете? А він говорить:</p>
	<p>— Я перед Великоднем у вас сповідався. Я сповідався, і мене ксьондз записав.</p>
	<p>Ксьондз зачав шукати по своїх книжках. Найшов і каже:</p>
	<p>— Ого! Коли ви сповідалися, то вже минуло відтоді триста років. Нащо ви йшли з мертвими в танець? Кожен їхній танець має сто років, уже вашого покоління тутка давно нема. Вже все вивмирало, лише ви лишилися.</p>
	<p>Та й пішов той доживати помежи люди.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Берлоги, Рожнятівського району, Івано-Франківської області 22 жовтня 1994 року Фединяк Дмитро Федорович (1929 року народження)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Бойківщини/">Фольклор Бойківщини</a></li>
	</ul>
</footer>
<!--#include virtual="/-/inc/general__page_end.inc" -->
