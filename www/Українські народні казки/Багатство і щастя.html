<!--#include virtual="/-/inc/general__page_start.inc" -->
<title>Багатство і щастя ☼ Українська народна казка ☼ Народна творчість</title>
<meta name="Description" content="Українська народна казка Гуцульщини «Багатство і щастя» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Багатство і щастя.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Багатство і щастя <br><span class="article__headerDescription">Українська народна казка Гуцульщини</span></h1>
	<p>Були двоє бідних людей. Не мали вони з чого жити. Він собі купив самотужку&nbsp;<sup>*</sup> і щодня їде в ліс, нарубає дров, кілько годен тягнути, і везе в місто, продасть та й накупить хліба й до хліба. І так переживали. А жінка деколи помагала жінкам прати, та й усе щось їй там дадуть.</p>
	<p>Одного разу помогла вона одній ґаздині, а та дала їй мисочку крупів. Ті крупи стояли, аж порохом припали. Молока нема, цукру нема — нема з чим кашу варити.</p>
	<p>А чоловік далі щодень їхав по дрова. Їхав і їхав. Одного разу здибають його два пани. Один з них був Багатство, а другий Щастя. І Багатство каже до него:</p>
	<p>— Чоловіче, ти все так трудишся. На тобі сто золотих, купи собі коня й сани і не мучся так.</p>
	<p>Узяв він гроші, але ще в той день нарубав дров і повіз у місто самотужкою, бо не хотів ні з чим вертатися. Продав він ті дрова, приходить додому, а жінки дома нема. А в них була така бідна хата, що ні скрині, ні креденца&nbsp;<sup>*</sup> не було. Не було де тих грошей покласти, що йому пан дав. Глипнув він на полицю — стоїть та мисочка з крупами. Він і запхав гроші в ті крупи. І не сказав жінці нічого. Повечеряли й лягли спати.</p>
	<p>Раненько встав він, самотужку в руки і пішов у ліс. Знов нарубав дров, повіз у місто, продав і пішов додому. Він був ще в лісі, а в той час прийшла сусідка-багачка й каже:</p>
	<p>— Кумо, у вас нема крупів, аби ви мені позичили? Я роблю голубці, і мені не стало крупів.</p>
	<p>— Та, — каже, — є крупи. Мені дали, а я не варила, бо не мала молока.</p>
	<p>Та взяла ту мисочку з крупами та й дала сусіді. Прийшов чоловік, дивиться на полицю.</p>
	<p>— Жінко, де ти діла крупи?</p>
	<p>— Прийшла сусіда, та й я їй дала. Вона мені дасть муки, та й я зварю кулешу&nbsp;<sup>*</sup>. А з крупів що мені?</p>
	<p>— Йой, — каже, — я там сховав сто золотих.</p>
	<p>— А то відки в тебе аж сто золотих?</p>
	<p>— Мені пан дав у лісі, би я собі коня купив. І побіг до сусіди.</p>
	<p>— Віддайте мені сто золотих.</p>
	<p>— Ти, старче, відки маєш сто золотих? Тікай мені з хати, бо ще тобі тачавкою&nbsp;<sup>*</sup> голову розвалю. Ти сто золотих мав?</p>
	<p>І вигнала його з хати.</p>
	<p>Він знов іде в ліс. Ті два пани знов виходять.</p>
	<p>— Чоловіче, та я тобі дав сто золотих, би ти купив коня, а ти далі так бідуєш?</p>
	<p>А він упав на коліна, зачав плакати й розказав, як пропали гроші. Пан видивився на него й дав йому ще сто золотих.</p>
	<p>— Хочу, би ти так не бідив.</p>
	<p>Чоловік знову нарубав дров, пішов продав і йде додому. Прийшов — жінки знов у хаті нема. «Де б це сховати?» — подумав. А під лавицею стоїть горщок з попелом. Він засунув гроші в той попіл, прикрив. «Тут уже його ніхто не возьме».</p>
	<p>Прийшла жінка, сіли, повечеряли. І він забув сказати жінці за гроші. Думав, що ніхто не кине. Полягали спати, а рано він знов самотужку в руки і пішов у ліс. Нарубав дров, повіз у місто, продав. Пани вже цей раз його не стрічали. Приходить додому. Лиш двері отворив, глип під лавку, а горшка нема. І жінка в хаті.</p>
	<p>— Жінко, де горщок з попелом?</p>
	<p>— Що, може би, я тобі кулешу з него зварила? Нащо тобі попелу?</p>
	<p>— І-і, я там сотку поклав. Мені знов пан дав сотку.</p>
	<p>— Та знов сусіда прийшла і взяла той попіл для прання. Та сама, що крупи взяла.</p>
	<p>Плаче чоловік. Переночував, а рано знов іде по дрова. Доходить до лісу, а ті два пани стоять на дорозі. І зачав його той пан моцно сварити.</p>
	<p>— Та я тобі дав дві сотці! Чого ти собі коня не купиш?</p>
	<p>А він бере й розказує, що поклав гроші в попіл, а сусіда з попелом узяла. Вони видивилися один на другого.</p>
	<p>— Ти, чоловіче, дурний чи що з тобою є? Той уже так влютився. Каже:</p>
	<p>— На тобі ще третю сотку. Вже як тепер коня не купиш, то буду тебе бити.</p>
	<p>Він знов нарубав дров і повіз у місто. Продав, купив, що там міг, і йде додому. Приходить — двері закриті, нема жінки дома. Він думає: «Де ці гроші сховати?» А давно були під хатами приспи&nbsp;<sup>*</sup> з глини. Кури випорпали на приспі ямку, він гроші в ту ямку поклав, глиною прикрив і забив. Все. Ну, тепер їх уже ніхто не найде.</p>
	<p>Це було з суботи на неділю. А в неділю він собі довго спав, бо не їхав у ліс. А та сусіда, що дві сотці взяла, пустила свині надвір та й вичищує в хліві. А то близенько було, навіть не було плота. Свині прийшли до цего під хату, рили, рили та й вирили ту сотку. Сусіда прийшла свині навертати, вздріла гроші, схопила в пазуху їх, і все.</p>
	<p>Цей устав, вийшов надвір, глип — ще більша яма, як була, а сотки нема. Він у плач. Жінка вийшла з хати.</p>
	<p>— Що є?</p>
	<p>— Ой, я мав сотку та й знов пропала. Хтось украв, і не знаю, хто.</p>
	<p>І він розказав, де клав сотку.</p>
	<p>В понеділок рано він санки в руки і знов пішов у ліс. І здибають його ті самі пани. Той, що дав три сотці, узлостився, хотів його бити. А другий його ймив за руки й каже:</p>
	<p>— Стій, чоловіче. Видко, він не вміє обходитися з сотками. Ти йому дав три сотці, і він з того нічого не має. А я йому дам один ґрейцар.</p>
	<p>Дав він йому ґрейцар. Чоловік мав при собі такий ремінець, і засунув він ґрейцар собі в той ремінець. І продовжував роботу. А відтак прийшли свята Різдвяні. Каже жінка:</p>
	<p>— Чоловіче, я така слаба. Може би, ти пішов на базар. Купив би що треба до свят. Купи цукру, олії, грибів. І рибу би купив.</p>
	<p>— Добре, — каже.</p>
	<p>Пішов він на ярмарок, усього накупив і нагадав, що ще має риби купити, а він лиш мав два ґрейцари. Питається в людей почому риба. Кажуть, що є по чотири ґрейцари і по три. А він має лиш два. Зажурився чоловік. Але нагадав, що йому дав ґрейцар той пан. Зачав шпортати в ремені і той ґрейцар знайшов. Вже має три. Підходить до прилавка і каже продавцеви:</p>
	<p>— Шукай мені рибу за три ґрейцари, бо я більше грошей не маю.</p>
	<p>Той вибрав рибку коротеньку, але грубу. І рад чоловік, що є вже й риба.</p>
	<p>Приходить він додому. Жінка питає:</p>
	<p>— Купив усе, що я казала?</p>
	<p>— Купив.</p>
	<p>— І рибу купив?</p>
	<p>— Купив одну маленьку.</p>
	<p>Жінка рихтує вечерю, всього наварила, що треба, а тоді взялася чистити рибу. Розпорола, а з риби впав невеличкий камінчик. Вона здоймила&nbsp;<sup>*</sup> той камінчик та й поклала на горник.</p>
	<p>Повечеряли вони, лягли спати, а той камінчик світить, та як би в хаті щось горіло. А вони сплять і байдуже їм.</p>
	<p>А вночі їхав попри ту хату пан, бо та хата була при дорозі. Дивиться, в хаті велика ясність. Каже фурманови:</p>
	<p>— Іди подивися, чого в тій хаті так ясно. Фурман пішов подивився, вернувся і каже панови:</p>
	<p>— Я не знаю, що то є. Я ще такого не видів. На печі сплять двоє, бо четверо ніг видко. А світло якесь так б’є в очі, що не мож дивитися.</p>
	<p>Пан зацікавився, зліз і пішов дивитися сам. І пізнав, що то дорогоцінний камінчик. Зачав ковтати&nbsp;<sup>*</sup> у вікно. Вони прокинулися, подивилися і дуже напудилися. Пустили пана до хати. А чоловік до жінки каже:</p>
	<p>— Чого ти не кинула це в гній? Пан питає:</p>
	<p>— Звідки це у вас?</p>
	<p>— Це з риби випало, — каже жінка.</p>
	<p>Пан завив&nbsp;<sup>*</sup> собі то в хустинку і поклав у кишеню. І сказав їм:</p>
	<p>— Завтра в полуднє аби ви прийшли до мене.</p>
	<p>На другий день у полуднє вони збираються і йдуть до пана. Плачуть, бо не знають, чого йдуть. Пани тоді мали велике значення і велику силу.</p>
	<p>Доки вони прийшли, пан накликав до себе багато панів, щоби оцінили, що той камінчик вартий. Вносить пан той камінчик на тарільчику й каже:</p>
	<p>— Я вас прошу, аби ви оцінили, що цей диямент вартий, аби я цему ґазді заплатив.</p>
	<p>Ті всудили:</p>
	<p>— Маєш, пане, два фільварки. Один фільварок дай цему ґазді за диямент. Половину всього свого добра дай.</p>
	<p>Пан повів чоловіка й жінку до того фільварку і сказав:</p>
	<p>— Це все буде ваше.</p>
	<p>І дав їм гроші, і сказав слузі запрягти коні, поїхати з ними в місто і накупити всякого добра, якого їм треба було. Накупили вони вбрання панського, ковдр, привезли. Пан розстелив коц, склали то все, та й несе чоловік те добро крізь двері. А там тих два пани стояли, що його в лісі подибали, Багатство і Щастя. А цей несе та й гуркнувся в того пана, що дав йому три сотці.</p>
	<p>— Ану, — каже, — дорогу дайте! Каже той:</p>
	<p>— Та чого ти, чоловіче, штовхаєшся? Я те Багатство, що три сотці тобі дало.</p>
	<p>А він каже:</p>
	<p>— Чоловіче, не варте нічого Багатство, як Щастя нема. Мені цей пан дав один ґрейцар, і я став паном, а з твоїх трьох соток я нічого не мав.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__footnotes">
			<p><sup>*</sup> Самоту́жка — ручні санки.</p>
			<p><sup>*</sup> Кре́денц — шафа для посуду.</p>
			<p><sup>*</sup> Куле́ша — страва з кукурудзяного борошна; мамалиґа.</p>
			<p><sup>*</sup> Тача́вка — валок для розкочування тіста; качалка.</p>
			<p><sup>*</sup> При́спа — призьба, невисокий насип уздовж стін хати знадвору.</p>
			<p><sup>*</sup> Здойми́ти — підняти.</p>
			<p><sup>*</sup> Ко́втати — стукати.</p>
			<p><sup>*</sup> Зави́ти — тут: загорнути.</p>
		</div>
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Село Рожнів, Косівського району, Івано-Франківської області 26 березня 1986 року Намісниченко Теодозія Дмитрівна (1905 року народження)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Гуцульщини/">Фольклор Гуцульщини</a></li>
	</ul>
</footer>
<!--#include virtual="/-/inc/general__page_end.inc" -->
