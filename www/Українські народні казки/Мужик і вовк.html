<!--#include virtual="/-/inc/general__page_start.inc" -->
<title>Мужик і вовк ☼ Українська народна казка ☼ Народна творчість</title>
<meta name="Description" content="Українська народна казка Чернігівщини «Мужик і вовк» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Мужик і вовк.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Мужик і вовк <br><span class="article__headerDescription">Українська народна казка Чернігівщини</span></h1>
	<p>Побачив вовк із лісу, як мужик оре. А кінь у нього добрий був, справний. Захотілось вовку з’їсти того коня, щоб голодному не бути. Підходить він до мужика і каже:</p>
	<p>— Віддай мені свого коня по-хорошому, а то з’їм і тебе, і твою сім’ю.</p>
	<p>А мужик йому і відповідає:</p>
	<p>— Ну, добре. Тільки хай я спершу засію поле, посію хліб заскороджу його. Без нового урожаю моя сім’я з голоду помре.</p>
	<p>Подумав вовк, подумав та й погодився. Думав, що всю цю роботу мужик зробить за один день і кінь дістанеться йому. Ліг під віз і чекає вечора, щоб коня забрати.</p>
	<p>А мужик оре і думу гірку думає. Як же жити без коня? Ні поле виорати, ні дров привезти, ні з’їздить куди.</p>
	<p>Аж тут лисиця мимо пробігала, побачила сумного мужика і питає, чого він такий невеселий. Той їй свою біду і розказав. Лисиця каже:</p>
	<p>— Я навчу тебе, як вовка позбутися, тільки ти мені за це заплати.</p>
	<p>Мужику втрачати нічого, він і погодився. Лисиця й каже:</p>
	<p>— Якщо я буду питати тебе про вовка, то ти кажи, що то колода.</p>
	<p>От підходять лисиця і мужик до воза. Лиса питає:</p>
	<p>— Мужик, послухай, що то в тебе під возом лежить?</p>
	<p>А мужик їй відповідає:</p>
	<p>— А то колода.</p>
	<p>Лисиця йому у відповідь:</p>
	<p>— Колода має на возі лежать, а не під ним.</p>
	<p>А вовк як почув, дак бистренько на віз забрався і сидить там. А лисиця продовжує:</p>
	<p>— Слухай, мужик, якщо то колода, то в ній обов’язково має топірець стирчать.</p>
	<p>Зрозумів мужик, схопив топірець і вовка по лобі. Той і дух спустив. Хитрюща лисиця і каже:</p>
	<p>— Кінь твій, але ти обіщав мені віддячити.</p>
	<p>— Чим же я можу? — питає мужик.</p>
	<p>— Принеси мене курок побільше, — відповідає лисиця, — і будемо квити.</p>
	<p>Домовились про зустріч. Поїхав мужик додому. Набрав у мішок курей і собаку туди ж запхав. Мішок здоровенний, ледве доніс до назначеного місця. Лисиця як побачила його ношу, обрадувалась. «От попоїм!» — подумала.</p>
	<p>А мужик як відкрив мішок, а собака як вискочить, як побіжить за лисицею! Та давай що є духу утікати. Довго бігла лісом, плутала сліди, поки в свою нору забігла. Трохи віддихалась і питає:</p>
	<p>— Очі, очі, що ви робили, щоб я від собаки утекла?</p>
	<p>Очі отвічають:</p>
	<p>— Ми дивилися в оба, стежку вибирали, кущі обминали, щоб ти скоріше додому прибігла.</p>
	<p>А лисиця продовжує:</p>
	<p>— А ви, ніжки, як мені помагали від собаки втекти?</p>
	<p>Ніжки їй:</p>
	<p>— Ми старались так бігти, щоб нас не те, що собака, а навіть вітер не міг догнати. Через кущі перескакували, через струмки перелітали, через пні проносились. і от ти в норі.</p>
	<p>— А ви, вушка, що робили?</p>
	<p>— Ми прислухались до собачого гавкання, визначали, чи далеко проклятий вражина.</p>
	<p>Подякувала їм лисиця сердечно і раптом згадала про свій хвіст.</p>
	<p>— А ти, мій пушистий хвостику, як мене рятував?</p>
	<p>Хвіст їй відповідає:</p>
	<p>— Мотилявся то вліво, то вправо, чіплявся то за гілку, то за кущик.</p>
	<p>— Ах ти ж гадина! — закричала лисиця. — Ти хотів моєї смерті?! Так умри сам!</p>
	<p>І виставила хвіст надвір. Собака, який біг по сліду, стояв уже біля нори. Він не став роздумувати, хватнув мертвою хваткою за хвіст, витягнув лисицю і розірвав її.</p>
	<p>А мужик став жити — поживати, добра наживати і нікого вже не боявся.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>75 (4085). Мужик і вовк. СУС 155. Записано 2008 року. Максименко Софія Агеївна (1922). Чернігівська область, Новгород-Сіверський район, Лизунівка</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Чернігівщини/">Фольклор Чернігівщини</a></li>
	</ul>
</footer>
<!--#include virtual="/-/inc/general__page_end.inc" -->
