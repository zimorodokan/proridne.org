<!--#include virtual="/-/inc/general__page_start.inc" -->
<title>Що ворожка наворожила ☼ Українська народна казка ☼ Народна творчість</title>
<meta name="Description" content="Українська народна казка Закарпаття «Що ворожка наворожила» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Що ворожка наворожила.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Що ворожка наворожила <br><span class="article__headerDescription">Українська народна казка Закарпаття</span></h1>
	<p>Жила, де не жила, в однім селі дуже красна дівочка. І мала вона красивого фраєра. Разом любилися, ходили, гуляли по лісах. Але раз прийшла карта, і забрали її фраєра на війну. Дівочка довго чекала, але фраєр не вернувся з війни. Недобре їй було, сумувала вона, сумувала. А потім що? Думає собі: «Що мені робити? Де мій фраєр?» І надумала вона собі піти далеко-далеко до ворожки, щоб їй поворожила, чи живий він, чи мертвий. Іде він є?</p>
	<p>Приходить вона до ворожки й просить:</p>
	<p>— Бабко моя, будь добра, поворожи мені. Де мій фраєр? Чи загинув, чи десь женився?</p>
	<p>Сідає бабка з дівочкою.</p>
	<p>— Добре, — каже, — я тобі поворожу, але би ти не напудилася. Якщо твій фраєр живий, то він прийде. А як мертвий — тоже прийде. Але би ти не напудилася. Як буде мертвий, то прийде за тобою вночі, коло дванадцятої години.</p>
	<p>Дівочка:</p>
	<p>— Но, що робити? Най прийде й мертвий. Я його любила живого, люблю й мертвого.</p>
	<p>Повідає бабка:</p>
	<p>— Слухай, я тобі накажу, що би ти робила, як він прийде мертвий.</p>
	<p>— А що?</p>
	<p>— Коли задуднить кінь і він на коневи приїде, ти скажи: «Почекай». І забери з собою пуслань. Бери перину, плахту, заголовки. Він буде казати: «Не треба». А ти кажи: «Треба. Де ти будеш, там і я. Нам треба лягати спати й треба постелити». І ти лем бери ту пуслань. А й ще з собою бери, — каже, — дівочко, водички, і возьми тенгерички й когутика. Щоби ти когутика покормила та напоїла, коли ти попадеш у велику біду. Щоби тобі когутик запів.</p>
	<p>Дівочка до бабки:</p>
	<p>— Ой, та добре. Но а що когутикови казати?</p>
	<p>— Будеш казати: «Когутику, запій, дам ти тенгерички й студеної водички».</p>
	<p>Подякувала дівочка бабі, забралася й пішла. Прийшла дому, лягла собі спати та думає. Вже на ню страх напав. Не є фраєра живого, бо кеть би був живий, то був би вдень прийшов. Він уже мертвий.</p>
	<p>Коло дванадцятої години чує: земля дуднить. Виходить вона, дивиться, приїхав на кони воєнний, такий, як офіцер. Позирає — а то її фраєр. Зліз він з коня, зайшов до хижі й кличе:</p>
	<p>— Но, збирайся, підеш зо мною.</p>
	<p>Вона дуже напудилася, але не подавала йому виду, що вона ся боїть:</p>
	<p>— Почекай. Як ти мене береш, я беру з собою пуслань.</p>
	<p>— А нащо тобі пуслань? Не треба.</p>
	<p>— Ніт, — каже, — треба.</p>
	<p>Забрала та зв’язала заголовки, перину, плахти. Шаття свого много.</p>
	<p>— Но, тепер, — каже, — сідай на коня.</p>
	<p>Поміг він їй висадити на коня пуслань. Сіли вони, їдуть. Місяць дуже красно світить, а фраєр до неї: Світить місячок ясно, Іде смертка страшно. Чи не боїшся ти, моя мила, дашто? Дівчина засміялася:</p>
	<p>— Та чого би я ся бояла? Ти ту. Їдуть вони далі, і зась він каже:</p>
	<p>Ой світить місячок ясно,</p>
	<p>Іде смертка страшно.</p>
	<p>Чи не боїшся ти, моя мила, дашто?</p>
	<p>— А чого би я ся бояла? І ти ту.</p>
	<p>Їдуть далі, їдуть, нич не говорять. А далі він знов каже: Ой світить місячок ясно, Іде смертка страшно. Чи не боїшся ти, моя мила, дашто?</p>
	<p>— А чого би я ся бояла? І ти ту.</p>
	<p>І приходять вони, знаєте, в теметюв. Видить вона — яма одкрита. Він каже:</p>
	<p>— Но, злізай, моя мила, і йди в яму.</p>
	<p>— Ой ніт, я так не піду в яму. В мене є пуслань. Ти постели в ямі.</p>
	<p>— Но давай.</p>
	<p>Він поліз в яму, а дівчина стала йому, знаєте, кидати перину, плахти:</p>
	<p>— Ти красно вистели.</p>
	<p>І вона йому метала, метала плахту, перину, заголовки. А тоді ще своє плаття навішала на коня; так, ніби вона на коньови сидить. А далі хопила когута й воду та почала утікати. Втікає, втікає, далеко-далеко. А він за нею, знаєте, женеться на коньови.</p>
	<p>Видить дівчина, невелика хижка стоїть. Заходить вона до тої хижі, позирає. А то була така хижка-трупарня. Дивиться, а там лежить на лавці мертвий, трьома ланцами прив’язаний. Вона дуже напудилася: «Ой, що мені робити?!» І скочила скоро на пічку. І сіла й стала давати водички й тенгерички когутови. Айбо когут їсти не хоче.</p>
	<p>А він, її фраєр, заходить у двері та гойкає:</p>
	<p>— Вставай, мертвий, бо йде по живому!</p>
	<p>І мертвий заворушився, і єден ланц на мертвому урвався. А той каже зась:</p>
	<p>— Вставай, мертвий, бо йде по живому!</p>
	<p>І другий ланц урвався. А він каже третій раз:</p>
	<p>— Вставай, мертвий, бо йде по живому!</p>
	<p>І третій ланц урвався. Він заходить до хижі, а дівочка просить:</p>
	<p>— О запій, когутику, запій. Дам ти тенгерички й студеної водички. Кугутик відмовляється:</p>
	<p>— Ага, ти мені дотепер не давала. Чого би я тобі пів? Не буду піти.</p>
	<p>А вона плаче:</p>
	<p>— О запій, мій кугутику, запій.</p>
	<p>А кугутик її пожалів і запів. І той мертвий розсипався, а її фраєр десь дівся. Не було їх ніде. А вона, ледве тепла і страшно перепуджена, прийшла дому. І вже більше ніколи до ворожки не йшла.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Туриця, Перечинського району, Закарпатської області 28 березня 1988 року Козак Марія Юріївна (1928 року народження)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Закарпаття/">Фольклор Закарпаття</a></li>
	</ul>
</footer>
<!--#include virtual="/-/inc/general__page_end.inc" -->
