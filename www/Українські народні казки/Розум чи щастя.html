<!--#include virtual="/-/inc/general__page_start.inc" -->
<title>Розум чи щастя ☼ Українська народна казка ☼ Народна творчість</title>
<meta name="Description" content="Українська народна казка Подніпров’я (Наддніпрянщини) «Розум чи щастя» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Розум чи щастя.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Розум чи щастя <br><span class="article__headerDescription">Українська народна казка Подніпров’я (Наддніпрянщини)</span></h1>
	<p>Були собі на білому світі розум та щастя та якось засперечались. Розум каже, що він потрібніший, а щастя — що воно. Сперечались вони, сперечались та й розійшлись.</p>
	<p>Щастя ображене пішло у ліс, а розум пішов та одному хлопчикові у голову вліз.</p>
	<p>От віддає батько того хлопчика у шевці. Побув той тямовитий учень у шевцях з тиждень, уже всьому й навчився.</p>
	<p>— Оддайте, — каже, — тату, ще чомусь навчуся.</p>
	<p>Віддав його батько у кравці, він і там побув тиждень, уже вмів і покроїти, і пошити. Тоді віддав його батько вчитись ще й годинники лагодить. Він і того скоро навчився.</p>
	<p>А майстер-хазяїн одного разу наказує хлопцю, щоб він зробив стільки там годинників, а як буде вільний час, то хай аби чим займеться. Хлопець як заходився, поробив усе, ще й собі зробив диковинку. Вигадав такий годинник, що у двадцять років тільки раз і заводиться. Сам завів його, і ключик туди усередину сховав і зачинив там.</p>
	<p>Приїхав хазяїн — усе пороблено. Він забрав усі ті годинники та й повіз десь на ярмарок, і учня з собою взяв. Той же хазяїн свої годинники розпродав, а хлопець свого дивного годинника продав самому цареві, та як забрав гроші, то й пішов десь аж за границю.</p>
	<p>А той годинник, як вийшло йому двадцять років, зупинився і не йде.</p>
	<p>Зразу ж послали за майстром, так ніхто ради йому не дасть. Кинулися до того хлопця, а про нього чутка вже скрізь пішла. Він як приїхав, того ключика зараз знайшов і знову на двадцять років пустив. Цар полюбив розумника.</p>
	<p>— Живи, — каже, — у мене.</p>
	<p>Дав йому горницю і прислугу. Все дозволяв. Заказав тільки одне:</p>
	<p>— Усюди ходи, а он у ту комірчину не заглядай.</p>
	<p>А там за стіною була замурована царівна. То її сам цар туди замурував і хотів, щоб її позаочі сватали. Хто приїде сватати, то йде у ту комірчину та й балакає до неї крізь стіну. Як вона озветься, то за того їй і йти.</p>
	<p>От стільки вже царів і якого люду не приїздило, ні до кого вона не озивається. А коло тих дверей кати стояли, що всім, хто виходив, голову рубали та на палю застромляли. Так ото цар шкодував майстра та й заказав туди ходити.</p>
	<p>А той ходив, ходив. «Дай, — думає, — зайду». Увійшов у ту комірчину, аж стоїть стіл, а на столі свічечка горить. Він і говорить до свічки:</p>
	<p>— Здорова була, свічко!</p>
	<p>— Здоров, майстре! — сам собі і одказує.</p>
	<p>А царівна почула та за стіною:</p>
	<p>— Так, так, так.</p>
	<p>— Та це я давно знаю, що так, так, так. А от як нас було троє: один швець, другий кравець, а третій майстер, та й пішли у ліс, аж стоїть пень. Майстер заходився та й зробив з нього чоловіка, кравець одежу пошив, а швець взув.</p>
	<p>А вона за стіною:</p>
	<p>— Так, так, так.</p>
	<p>Як дала ото згоду, він і пішов собі. А на дверях там була така табличка, що як царівна скаже хоч слово, зараз воно на табличці саме і запишеться.</p>
	<p>От пани й побачили, що вона їм не давала згоди, а дала он кому.</p>
	<p>— Давай, — кажуть, — його знищимо.</p>
	<p>Тільки він за двері, а вони хапають та голову тягнуть рубати. А розум бачить, що смерть йому та як вискочить з голови та у ліс. Знайшов там щастя. Помирились розум і щастя.</p>
	<p>Тут і цар нагодився та дав наказ весілля гуляти. Став тоді майстер цареві за зятя. І був він розумний і щасливий. І жив довго-довго, поки й вік був.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>183 (5376). Розум та щастя. СУС —. Записано 2008 року. Шеремет Антоніна Тимофіївна (1929). Черкаська область, Золотоніський район, Зорівка</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Наддніпрянщини/">Фольклор Подніпров’я (Наддніпрянщини)</a></li>
	</ul>
</footer>
<!--#include virtual="/-/inc/general__page_end.inc" -->
