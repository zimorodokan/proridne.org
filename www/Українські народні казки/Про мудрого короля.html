<!--#include virtual="/-/inc/general__page_start.inc" -->
<title>Про мудрого короля ☼ Українська народна казка ☼ Народна творчість</title>
<meta name="Description" content="Українська народна казка Покуття «Про мудрого короля» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Про мудрого короля.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Про мудрого короля <br><span class="article__headerDescription">Українська народна казка Покуття</span></h1>
	<p>Був в одній державі справедливий король, що любив правду. І жила собі в його державі бідна жінка. Мала вона доньку Соломію. До тої доньки ходив бідний хлопець Андрій. А був там віт, і хотів з тою дівчиною женитися вітів син. А той бідний хлопець не допускав його до тої дівчини. А що робить віт? Каже свому синови:</p>
	<p>— Я постараюся, що ти ту дівчину візьмеш, оженишся з нею.</p>
	<p>Іде віт до корчми, до орендаря, і договорюється з ним, що обкраде в него корчму.</p>
	<p>— Та як обкрадеш? — питає орендар.</p>
	<p>— Ти злагодь мені все: горівку, оселедців десять штук, москаликів банок зо три, фартухи. Я тобі за то заплачу, за ті всі товари. Вже плачу. І то вночі забираю, аби ніхто не видів. А рано ти прийдеш до мене і скажеш, що в тебе корчму обікрали.</p>
	<p>Вранці приходить до віта корчмар.</p>
	<p>— Добрий день, пане начальник.</p>
	<p>— Добрий день, Мошку. Що скажеш?</p>
	<p>— Пане начальник, сеї ночі обікрали в мене корчму. Віт викликав жандаря. Каже:</p>
	<p>— Підем у село шукати, бо обікрали корчму.</p>
	<p>Збирає собі віт радних, присяжного. Ходять по хатах, шукають краденого. Але так провізорично. А тоді йдуть до тої жінки, що мала парубка. Жінка не має ні стайні, нічого, тільки карбничок і тримає в нім паця. Приходять вони туди, віт з тими своїми підлеглими. Питають:</p>
	<p>— Де твій син був сеї ночі?</p>
	<p>— Ніде не був, — каже, — вдома спав.</p>
	<p>— Ми в тебе будем шукати. Вона каже:</p>
	<p>— Шукайте, але в мене нічого нема. Присяжний бере її за руку.</p>
	<p>— Ходи сюди, до карбничка.</p>
	<p>Відкривають той карбник і витягають відти ті товари: горівку, оселедці, москалики, фартухи. Вона в плач.</p>
	<p>— Пане начальнику, клянусь богови, що мій син сеї ночі ніде не був.</p>
	<p>— Твій син обікрав корчму.</p>
	<p>— Він не крав.</p>
	<p>Падає жінка на коліна і плаче, вкладає пальці навхрест і цілує.</p>
	<p>— Вірте, мені, — каже, — що мій син спав сеї ночі дома.</p>
	<p>У той час, коли вони в неї були, її син був на роботі в одного ґазди. Викликали його відти. Син приходить.</p>
	<p>— Слава Ісусу Христу! І цілує вітови руку.</p>
	<p>— Де ти сеї ночі був? — скричав до него віт.</p>
	<p>— Вуйку, — каже він, — я ніде не був.</p>
	<p>— А відки це взялося в тебе?</p>
	<p>— Не знаю. Не знаю, відки то взялося.</p>
	<p>— Ти, злодію, обікрав корчму. І каже віт до жандаря:</p>
	<p>— Пане вахмістру, давайте йому на руки ланцюжок.</p>
	<p>Жандар витягає з торбини ланцюжок, в’яже Андрійови руки і забирає з собою. Соломія, його дівчина, се вчула, біжить за ним і плаче. Каже:</p>
	<p>— Андрію, ти куди йдеш?</p>
	<p>Падає до землі, плаче, просить, аби пустили його. Присяжний копнув її ногою.</p>
	<p>— Марш відци, — каже, — тікай геть! Пішла дівчина додому плачучи.</p>
	<p>Андрія забрали до криміналу. Йде слідство. І дали Андрійови два роки криміналу. Бідна мама плаче за сином і йде у воєвудство. Погрозила вітови:</p>
	<p>— Я правду найду. Віт каже:</p>
	<p>— Іди шукай. Твій син — бандит і злодій.</p>
	<p>Приходить жінка до воєвудського суду і просить у судді, щоби сина відпустили. Суддя скричав на ню:</p>
	<p>— Марш, бабо, додому!</p>
	<p>Виходить бідна жінка і плаче. І говорить: «Господи Боже, поможи мені правду найти».</p>
	<p>І йде вона аж до короля. Приходить туди, перед браму. Там стоїть вартовий.</p>
	<p>— Куди, бабко, йдете?</p>
	<p>— Хочу до нашого найяснішого короля.</p>
	<p>— Вам не можна йти, бабко. Тут не пускають. Ідіть відци преч.</p>
	<p>Сидить бабка перед брамою день, сидить другий, третій. Не допускають її до короля. У той час до короля посходилися царі, королі і міністри на нараду. Радяться собі, а бабка сидить під брамою. Вийшов король на балкон, дивиться — жінка-селянка сидить під брамою. Він питається того, що стоїть на посту:</p>
	<p>— Що та жінка в тебе хоче?</p>
	<p>— Найясніший королю, вона хоче поговорити з вами.</p>
	<p>— Пусти, най іде до мене.</p>
	<p>Вона підходить по сходах догори, до короля, клякає на коліна і плаче. Король їй:</p>
	<p>— Вставай, жіночко, не плач.</p>
	<p>Вона далі клячить на колінах, обіймає королеви ноги і цілує. А король каже:</p>
	<p>— Вставай, я тобі сказав. Я не бог, аби ти мене цілувала в коліна. Жінка встає. Король:</p>
	<p>— Ходи зо мною.</p>
	<p>І вводить її до тої зали. А там все блищить. За столами сидять царі, королі, міністри. Кажуть:</p>
	<p>— Ти нащо ввів сюди селянку задрипану? А він дає їй крісло.</p>
	<p>— Сідай, — каже.</p>
	<p>А баба-селянка напудилася того, боїться і не знає, що казати.</p>
	<p>— Чо’ ти прийшла сюди? — питає її король.</p>
	<p>А вона не може слбва заговорити. А вони з неї сміються, тоти царі та королі.</p>
	<p>— Нащо ти привів це опудало?</p>
	<p>— Зачекайте, — каже, — то є людина. Най вона відпочине і розкаже.</p>
	<p>Жінка трохи освоїлася і розказує:</p>
	<p>— Мого сина забрали до криміналу — має сидіти два роки.</p>
	<p>— А за що? — питає король.</p>
	<p>— Бо прийшов жандар з вітом і сказали, що він обікрав корчму. І найшли в мене під карбником оселедці, горівку. Були там і якісь фартухи. Сказали, що мій син то вкрав. Віт наказав жандареви, аби скував йому руки. Жандар скував руки і забрав його до криміналу. Я плакала-м, просила-м судді, що то неправда, що він дома був, а вони не хотіли його пустити. І зараз сидить моя дитина задурно.</p>
	<p>Король виділяє їй квартиру, тій жінці, забезпечує харчами. А тих царів, королів і міністрів просить затриматися.</p>
	<p>— Подивимся, що з сего буде.</p>
	<p>Тоді викликає того віта, вітового сина, присяжного, жандаря. Викликає і Мошка. І суд викликає. Всі поприходили. Першого питає король віта:</p>
	<p>— Що це за порядки такі, що в тебе злодійство є?</p>
	<p>— Я тому не винен, — каже. — Що я тут винен? В мене порядок. Злодій дістав два роки і більше того не буде. Я за тим стежу.</p>
	<p>Питає король Мошка:</p>
	<p>— Обікрали в тебе корчму?</p>
	<p>— Так, прошу пана, найяснішого короля, вкрали від мене гроші, оселедці, горівку.</p>
	<p>— Присягай, — каже Мошкови. Поставив король десять Божих приказаній.</p>
	<p>— Присягай, Мошку.</p>
	<p>— Найясніший королю, я всю правду кажу, без присяги.</p>
	<p>— Правду кажеш, але присягни.</p>
	<p>— Нє, я не буду присягати, я не буду присягати.</p>
	<p>— То я тебе замкну, жиде.</p>
	<p>— Замикайте, замикайте, я не буду присягати. Замкнув король жида і береться знов до віта.</p>
	<p>— Присягай, віте, що ти про то нічого не знаєш. Він присягає і каже:</p>
	<p>— ...Я тут нічого не знаю. Осе я знаю, що в сеї баби найшли ті товари. Під карбником були сховані.</p>
	<p>Питається жандаря:</p>
	<p>— Як то було там? Жандар розповів:</p>
	<p>— Він мене викликав, ми пішли в село шукати краденого. Шукали ми здебільшого. А як прийшли до сеї баби, там не було, де шукати, але віт самий заглянув під карбник, і там найшли то крадене. Тоді викликали її сина. Він був на роботі. Син не признався до тої крадіжки. Я його, — каже, — заарештував і віддав під суд. Питає король суддю:</p>
	<p>— Як ти його судив, того хлопця?</p>
	<p>— На тій підставі я його судив, що він обікрав корчму. Викликає король з криміналу того Андрія. І дівчину викликає з дому, і бітового сина.</p>
	<p>А царі, королі й міністри чекають. Хочуть видіти, що з того вийде. Ті приходять, і питається король Андрія:</p>
	<p>— Ти обікрав корчму?</p>
	<p>— Ні, я не обкрадав. Я тої ночі дома переспав. Увечір здибався з Соломією, з нею говорив і пішов додому. І ніде я не ходив.</p>
	<p>Питається король Соломії:</p>
	<p>— Він тобі говорив, що обкраде корчму? Казав, що тобі купить щось на день народження?</p>
	<p>— Він до мене ходить більше, як рік. І не згадував він мені ні за які подарунки. Тої ночі, коли це ся стало, вранці його забрали, а до мене приходить Василь, вітів син. «Чо’ ти, — каже, — плачеш? Що, плачеш за Андрійом? Ти не виділа, — каже, — такого бідняка? Такого панського форналя? Я до тебе буду ходити, з тобою оженюся і будем ґаздувати. І будеш коло мене жити собі, як пані. І не будеш тужити за Андрійом». А я йому на то сказала: «Ліпше мені у дворі служити, як за нелюбом по неволі на сім світі жити. Геть іди від мене, я тебе не знаю. В мене Андрій є».</p>
	<p>Питає король Василя:</p>
	<p>— Що, хочеш сеї Соломії?</p>
	<p>— Та я хотів її, а вона не хоче. Їй було би ліпше коло мене.</p>
	<p>— А про ту крадіжку ти нічо’ не знаєш?</p>
	<p>— Нє, нічо’ не знаю.</p>
	<p>— Присягай. Той присягнув.</p>
	<p>Всіх перепитав король та й викликає Мошка ще раз.</p>
	<p>— Ну, Мошку, будеш присягати?</p>
	<p>— Нє, я вам скажу без присяги.</p>
	<p>— Присягни.</p>
	<p>— Я вам скажу без присяги. Каже Мошко:</p>
	<p>— Пан начальник прийшов до мене і сказав мені, що хоче корчму обікрасти. Я його спитався: «А нащо?» — «Тобі не треба знати, нащо. Я тобі за се плачу». Заплатив мені за ті товари, я йому розбив вікно, він вночі прийшов і ті товари забрав. А рано я пішов, йому сказав, що обікрали корчму. Віт викликав пана жандаря, і вони пішли та й найшли в теї жінки всі ті товари під карбником. І мені то повернули.</p>
	<p>Тоді король каже тим царям, королям і міністрам:</p>
	<p>— Послухайте, що з сего вийде. Ми тут сиділи, прийшла ся жінка-селянка і сиділа під брамою три дні, аж доки я її не увидів. І плакала-ридала бідна за своїм сином. Ви мали її за підлу людину. А то є людина. Ми всі на подобу Божу і не повинні сміятися один з другого. Ми всі люди.</p>
	<p>Тоді судить він віта на три місяці за фальшиву присягу. І на два роки за то, що той так зробив. І дістає віт два роки й три місяці. Василю дає шість місяців за те, що по неволі хотів оженитися з Соломією.</p>
	<p>Жандаря здоймає з роботи за те, що добре не розібрав справу і скував Андрійови руки. Судді дав нагану за те, що погано судив. Тоді кличе Андрія і Соломію та й питає хлопця:</p>
	<p>— Ти любиш її?</p>
	<p>— Люблю, вірно її люблю. Питає Соломії:</p>
	<p>— А ти любиш його?</p>
	<p>— Люблю, — каже. Тоді король:</p>
	<p>— Слухайте, всі присутні. І ви, Андрію і Соломіє. Найсильніша на світі — любов. Нема нічого сильнішого за неї.</p>
	<p>Виписує їм король чек до банку. На таку суму грошей, аби купили собі землі.</p>
	<p>— Йдіть ґаздувати. Справляйте собі весілля і щасливо ґаздуйте. Тоді каже король присутнім:</p>
	<p>— От видите, як то складається на світі. А ви сего не знали. На тім всі і розійшлися.</p>
	<p>А через рік-два король захворів. Слабий. Лікарі нічого не можуть йому помогти. Пішла така поголоска майже по всім світі, що такий-то король слабий. Збираються ті царі, королі, міністри, їдуть до слабого короля. Приходять до него і кажуть йому:</p>
	<p>— Ми вчули, що ти слабий, і хочем, щоб ти нас порадив, як ми маєм правити державами.</p>
	<p>А він каже так:</p>
	<p>— Я тепер сам собі не можу порадити. Як я був здоровий, кожному порадив і поміг людям. А зараз не можу, бо слабий. Одно вам скажу: не будьте гордими. Бо гордий — то пустяк. Скажу вам оден примір. Є лан жита. Підросло жито, випускає колос, дозріває, треба його вже косити. Кожний колосок уклонився до долини, бо він повний, ситий. А пара колосків стирчать догори. Він є гордий, той колос, стоїть, не похилився. Бо порожній. А повний похилився. Отак само й чоловік. Котрий щось має в голові, то не гордиться, а котрий слабого характеру, то гордий, несе голову догори і гадає, що нема кращого і дужчого, як він. І думає про себе: «Я мудрий». А це вже послідня людина, котра гордиться. Ви себе не поважайте, най вас люди поважають...</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Пробабин, Городенківського району, Івано-Франківської області 27 березня 1989 року Качур Михайло Федорович (1906 року народження)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Покуття/">Фольклор Покуття</a></li>
	</ul>
</footer>
<!--#include virtual="/-/inc/general__page_end.inc" -->
