<!--#include virtual="/-/inc/general__page_start.inc" -->
<title>Телесик ☼ Українська народна казка ☼ Народна творчість</title>
<meta name="Description" content="Українська народна казка Гуцульщини «Телесик» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Телесик.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Телесик <br><span class="article__headerDescription">Українська народна казка Гуцульщини</span></h1>
	<p>Був собі дідо та й баба. А баба каже дідови: — Чоловіче, витеши мені з дерева дитину. Дідо пішов у ліс, зрубав деревинку і витесав бабі дитинку. Баба зачала її бавити, а дитинка ожила, і зробився живий хлопчик. І охрестили вони його на Телесика. Та й був у них син Телесик.</p>
	<p>Хлопчик добре ріс і такий файний, великий зробився. Та й каже:</p>
	<p>— Тату, купіть мені золотий човник, срібне весельце. Я буду їхати на ріку, буду ловити рибку та й буду вас годувати.</p>
	<p>Купив йому тато золотий човник, срібне весельце та й поплив він рибку ловити. А баба йому несе їсти. Прийшла на берег та й каже:</p>
	<p>— Телесику, Телесику, приплинь, приплинь до бережка, дам я тобі їсти й пити.</p>
	<p>А він каже:</p>
	<p>— Ближче, човнику, ближче, моя матінка прийшла, мені їсточки принесла.</p>
	<p>А стара змія підслухала. Та й баба пішла додому, а змія прийшла та й грубим голосом каже:</p>
	<p>— Телесику, Телесику, приплинь, приплинь до бережка, дам я тобі їсти й пити.</p>
	<p>А він каже:</p>
	<p>— Далі, човнику, далі, це не моя мама говорить. У мої мами голос тоненький, ласкавенький.</p>
	<p>А змія взяла та й пішла до коваля. Та й каже:</p>
	<p>— Ковалю, ковалю, вкуй мені такий голос, як у Телесикової мами. А коваль взяв та й укував змії такий голос. Та й знов приходить змія до річки. Та й каже, вже тоненьким голоском:</p>
	<p>— Телесику, Телесику, приплинь, приплинь до бережка, дам я тобі їсти й пити.</p>
	<p>А Телесик думав, що то його мама. Та й каже:</p>
	<p>— Ближче, човнику, ближче. Моя матінка прийшла, мені їсточки принесла.</p>
	<p>Телесик лишень приплив до берега, а змія його хап та й полетіла з ним. І принесла його до себе додому.</p>
	<p>А в неї була донька, Зміючка Оленка. Каже стара змія:</p>
	<p>— Зміючко Оленко, топи піч, так топи, аби цегла розсипалася. Я біжу гостей закликати, а ти спечи Телесика.</p>
	<p>Стара пішла, а Оленка натопила піч та й каже Телесикови:</p>
	<p>— Ану, сідай на лопату.</p>
	<p>А він узяв та й поклав на лопату ногу.</p>
	<p>— Не так, — каже Зміючка Оленка.</p>
	<p>Він поклав руку.</p>
	<p>— Не так, — знов каже Зміючка Оленка. А він каже:</p>
	<p>— То сідай ти та й покажи мені, як.</p>
	<p>А Оленка взяла та й сіла на лопату. А Телесик її шур у піч. Та й спік її. Спік та й думає: «Де я маю дітися?» А надворі були два великі явори. Вибіг він надвір та й виліз на явора. А явір грубий-грубий.</p>
	<p>А стара змія приходить додому. Прийшла під двері та й каже:</p>
	<p>— Зміючко Оленко, відчини! А Зміючки не чути. Вона знов:</p>
	<p>— Зміючко Оленко, відчини! Не чути.</p>
	<p>— Десь вража Оленка повіялася.</p>
	<p>Розімкла стара двері та й зайшла до хати. А за нею й гості ввійшли.</p>
	<p>Та й сіли й попоїли м’яса. Та вийшли надвір, та й кочаються. Та й кажуть:</p>
	<p>— Покочуся, повалюся, Телесикового м’яса наївшися! А Телесик з явора:</p>
	<p>— Покотіться, поваліться, Оленчиного м’яса попоївши! А вони того не чують та й знов кричать:</p>
	<p>— Покочуся, повалюся, Телесикового м’яса попоївши!</p>
	<p>А Телесик своє кричить з явора. Вчула це стара змія, побігла до хати, придивилася до того м’яса — з Оленки м’ясо! Вернулася вона надвір і вздріла Телесика на яворі. І всі вони стали гризти явора. Та й гризуть, та й гризуть. Аж зуби в них поломилися. Пішли вони до коваля, та й укував їм коваль нові зуби.</p>
	<p>І ще трошки треба явора догризти. Уже лиш трохи тримається явір.</p>
	<p>Аж тут летять гуси. А він каже:</p>
	<p>Гуси, гуси, лебедоньки, Возьміть мене на крилоньки, Та й понесіть до батенька. В батька є що їсти, пити, В чім хороше походити.</p>
	<p>А гуси сказали:</p>
	<p>— Най тебе задні возьмуть.</p>
	<p>Летять другі гуси. А змії гризуть. Він каже другим гусям:</p>
	<p>Гуси, гуси, лебедоньки, Возьміть мене на крилоньки, Та й понесіть до батенька. В батька є що їсти, пити, В чім хороше походити.</p>
	<p>А гуси сказали:</p>
	<p>— Най тебе заднє возьме.</p>
	<p>А позаду летить одно гуся. А він каже:</p>
	<p>Гуся, гуся, гусенятко, Возьми мене на крилятко, Та й понеси до батенька. В батька є що їсти, пити, В чім хороше походити.</p>
	<p>А явір уже хитається. Гусятко підлетіло, розкрилилося, Телесик сів на него. Але не годне воно нести його, бо тяжкий він. І опустилося воно так низько. А змії вздріли та й за гусям. А гуся живше-живше, живше-живше та й утекло. Та й прилетіло до Телесика додому, та й поставило його на даху, на причілку. А саме поперед хати ходить. А баба та й дід їдять у хаті пиріжки. Каже баба:</p>
	<p>— Це тобі, діду, пиріжок, а це мені. А Телесик знадвору каже:</p>
	<p>— А мені? А баба каже:</p>
	<p>— Ти чуєш, діду? Хтось говорить. Та й знов дає баба пиріжки:</p>
	<p>— Це тобі, діду, а це мені. А Телесик знадвору:</p>
	<p>— А мені?</p>
	<p>А баба таки бігом надвір, за нею дідо. Вибігли, подивилися, а Телесик на хаті. Вони втішилися та й його зсадили. Та й дивляться, гуся ходить поперед хати. Вони кажуть, що треба його зловити та й зарізати.</p>
	<p>А Телесик каже:</p>
	<p>— Ні. Якби не воно, я би пропав, я би тут не був. Ви йому насипте пшона, аби воно поїло, та й най собі летить гуся.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Село Долішній Спас, Косівського району, Івано-Франківської області 31 жовтня 1987 року Гаврилюк Одокія Лук’янівна (1907 року народження)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Гуцульщини/">Фольклор Гуцульщини</a></li>
	</ul>
</footer>
<!--#include virtual="/-/inc/general__page_end.inc" -->
