<!--#include virtual="/-/inc/general__page_start.inc" -->
<title>Волошки і кропива ☼ Українська народна казка ☼ Народна творчість</title>
<meta name="Description" content="Українська народна казка Поділля «Волошки і кропива» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Волошки і кропива.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Волошки і кропива <br><span class="article__headerDescription">Українська народна казка Поділля</span></h1>
	<p>У великому лісі жив старий лісник з донькою-красунею Марусею. Батько щодня ходив на полювання, а дочка поралася по господарству. Чи сидить під вікном за роботою, чи збирає в лісі хмиз, чи йде до річки по воду — скрізь лунає дзвінка пісня. Веселий сміх Марусі нерідко порушував і тишу темного лісу, коли вона ходила допомагати батькові.</p>
	<p>І сподобалась красуня Маруся водяному вужу, який жив за рікою, в озері. Тільки-но підходила до річки Маруся, відразу ж на протилежному березі з’являвся парубок і слухав співи Марусі, не зводячи з неї очей. Спочатку Маруся, щойно побачить, бувало, незнайомця, відразу замовкала; та він завжди благав її співати.</p>
	<p>Чим далі, то несила Марусі було відмовити йому в цьому, і потім, непомітно для себе самої, почала чимдалі частіше приходити до ріки не лише по воду, але і щоб побачити хлопця. Це був незнайомець стрункий, молодий і гарний; лише якийсь незрозумілий смуток помічала вона і в словах, і в поглядах його.</p>
	<p>Минула весна, і літо вже добігало кінця. Якось до старого лісника, в його стареньку хатину, ввійшов пишно вбраний молодик з товаришам, такими ж, як і він, і став просити руки красуні Марусі. Він назвався володарем озера і лук довкола. Лісник дякував за честь, та не бажав розлучатися з єдиною дочкою, а тим паче видавати її заміж за чоловіка, зовсім йому не відомого. Та коли Маруся пояснила батькові, що вона вже давно знайома з парубком і давно кохає його, лісник змушений, був дати благословення і відпустити з незнайомцем свою доньку, бо це було ще в ті давні часи, коли шлюб не освячувався церквою, а вершився лише з благословення самих батьків.</p>
	<p>Діставши благословення, молодий і молода сіли в чудову карету і в супроводі почту поїхали з подвір’я старого. Лісник зі сльозами на очах проводжав свою красуню Марусю аж до воріт і тоді, востаннє поцілувавши та благословивши її, голосно заридав, дивлячись услід кареті, яка швидко несла в невідоме його єдиний скарб.</p>
	<p>Карета незабаром під’їхала до річки. Молодий цьвохнув батогом — і через річку перекинувся гарний міст із залізними поручнями. Переїхали на той берег. Знову цьвохнув батогом наречений — і мосту наче й не було. Ось і озеро. Карета, не зупиняючись, в’їхала в озеро і занурилася у воду. Маруся опинилася на дні озера у дивовижному кришталевому палаці, що палахкотів усіма кольорами веселки.</p>
	<p>Маруся щасливо прожила в цьому підводному палаці з чоловіком-вужем декілька років і мала вже двох дітей — хлопчика Василька та дівчинку Горпинку.</p>
	<p>Схотілося якось Марусі навідати свого старого батька. Довго не давав згоди вуж, не хотів відпустити жінку з дітьми до тестя, та, нарешті, поступився перед її проханнями й сльозами, але взяв наперед із жінки клятву свято берегти його таємницю: не відкривати батькові, що чоловік її — вуж. Знову де не взялася чудова карета. Вуж з жінкою й дітьми посідали у неї і відразу ж опинилися на березі озера. Поїхали далі квітучим лугом до річки і спинилися на березі.</p>
	<p>Тут вуж вийшов з карети, нахилився над водою — і раптом перекинувся через річку гарним дерев’яним мостом, яким Маруся з дітьми переїхала на той бік. Під’їжджаючи до рідної тихої хатинки, Маруся суворо — пре суворо наказала Васильку й Горпинці, щоб вони нізащо не відкривали дідові, хто їхній батько, не казали, що їхній тато вуж, інакше з усіма ними станеться велике лихо.</p>
	<p>Старий лісник дуже зрадів, побачивши після стількох років розлуки свою улюблену доньку, та до того ж ще з онуком і онучкою. Розпитував про життя-буття, пригортав то її, то дітей і, пригортаючи, дорікав, що не спромоглися раніше навідати його. Маруся хвалилася батькові, що вони з чоловіком живуть у чудовому палаці, що чоловік її надзвичайно багатий, а головне — дуже любить її.</p>
	<p>Та тільки-но старий лісник починав розпитувати дочку про те, чи далеко від річки їхній палац, бо про жодний палац поблизу річки він ніколи не чув, як веселість відразу ж полишала Марусю, і замість ясних відповідей вона відмагалася непевним:</p>
	<p>— Ні, то недалеко, зовсім неподалік.</p>
	<p>І квапилась перевести розмову на інше. Це видалося лісникові підозрілим; він зрозумів, що тут криється якась таємниця і вирішив вивідати її від онучат.</p>
	<p>По обіді, коли Маруся, на запрошення батька, прилягла відпочити, лісник повів Василька й Горпинку в сад, почав пригощати їх ягодами, яблуками, грушами і, пригортаючи, запитав Василька:</p>
	<p>— Скажи мені, Васю, як ви в кареті переїхали через річку? Адже вона дуже глибока, ні мосту, ні порому на ні немає — як же ви через неї переїхали?</p>
	<p>— Тато зробив міст, ми й переїхали,— відповідав Василько.</p>
	<p>Та Горпинка заперечила:</p>
	<p>— Ні, не так: тато ліг на воду, сам зробився мостом, а ми по татові й переїхали; він і зараз ще лежить мостом і чекає, поки ми переїдемо назад, на той бік ріки.</p>
	<p>— Хто ж такий, Горпинонько, ваш тато, що сам зробився мостом?</p>
	<p>Хоч Василько і зупиняв сестру, і нагадував їй про заборону матері, та Горпинка захопилась своєю балачкою і все розповіла дідові: і де вони живуть, і хто їхній батько, і що він лежить зараз через річку гарним дерев’яним мостом.</p>
	<p>Дід розцілував онучку, обдарував дітей рум’яними яблуками і солодкими грушами, лишив їх бавитися в саду, а сам пішов у повітку. Взяв там гостру сокиру, побіг до річки — та й порубав міст на друзки? Прогостювавши у батька до вечора, Маруся сіла з дітьми в карету, і вони швидко поїхали до мосту, під’їжджають до річки — мосту немає, а на березі де був міст—о жах!</p>
	<p>— всюди кров. Зразу ж зрозуміла Маруся все.</p>
	<p>— Хто ж із вас, діти, чи ти Васильку, чи ти, Горпинко, розповів дідусеві, що батько ваш зробився мостом? Хто? — вигукнула, ридаючи, Маруся. — Що ж ви мовчите! Ти, Васю?</p>
	<p>— Ні, мамо, я нічого не казав дідусеві, — відповідав Василько крізь сльози.</p>
	<p>— Отже, це ти, Горпинко, зробила нас усіх нещасними? Ну, будь же ти за це кропивою! Нехай твою серцевину постійно так само точать черв’яки, як зараз моє серце точить люте горе! І завжди ти завдаватимеш людям пекучого болю, як зараз ти завдала його мені!</p>
	<p>А ти, мій милий Васильку, будь запашною квіткою. Люди насолоджуватимуться твоїми пахощами і завжди триматимуть тебе у своїх оселях і в своїх церквах! А називатимуть тебе люди васильком-волошкою.</p>
	<p>Іще дужче заридала Маруся і полетіла в ліс зозулею, а діти лишились на березі рости: Василько — запашною волошкою, а Горпинка — жалкою кропивою.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>201 (6467). Волошки і кропива. СУС 425М. Записано 2009 року. Кузьменко Олеся Іванівна (1975). Вінницька область, Літинський район, Пеньківка</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Поділля/">Фольклор Поділля</a></li>
	</ul>
</footer>
<!--#include virtual="/-/inc/general__page_end.inc" -->
