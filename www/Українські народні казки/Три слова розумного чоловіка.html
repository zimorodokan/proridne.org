<!--#include virtual="/-/inc/general__page_start.inc" -->
<title>Три слова розумного чоловіка ☼ Українська народна казка ☼ Народна творчість</title>
<meta name="Description" content="Українська народна казка Гуцульщини «Три слова розумного чоловіка» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Три слова розумного чоловіка.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Три слова розумного чоловіка <br><span class="article__headerDescription">Українська народна казка Гуцульщини</span></h1>
	<p>Оден хлопець служив при війську в цісаря дванадцять років. Вислужив він тих дванадцять років, і цісар дав йому на дорогу грошей. Пройшов він півдороги, і грошей не стало. Мусив він наймитися в ґазди, заробити грошей, аби мав з чим дійти додому. Прослужив він оден рік. Ґазда каже:</p>
	<p>— Лишайся ще на оден рік, як хочеш.</p>
	<p>Погодився він, прослужив і другий рік. І так ґазді сподобався той вояк, що запросив його й на третій рік. Вислужив він три роки, ґазда заплатив йому та й сказав:</p>
	<p>— За добру роботу, за твою добру службу хочу сказати тобі три слова. І будуть вони тобі на ціле твоє життя. Аби без броду не йшов у воду, аби жінці правду не сказав і би бідного не пожалував.</p>
	<p>Відійшов вояк від того ґазди і пішов степами, полями. Дійшов до великої ріки. І нагадав перше слово ґазди — аби він не йшов без броду в воду. Дивиться, а згори заходить у воду пан на кони. Той пан спродав усе своє майно і виїхає за границю. Заїхає він у воду, вода валькує&nbsp;<sup>*</sup> конем і схиляє пана. І втопився пан. Кінь без пана виплив на берег. Цей жовнір підбігає до коня, ловить його, обмацує терх, а там грошей дуже багато, бо пан спродав свій маєток.</p>
	<p>Сідає вояк на того коня і їде попри річки то вгору, то вдолину. Дивиться на воду і випитується в людей, котрі знають, де мілка вода. Побачив, люди переходять воду, та й собі за ними перейшов. І згадав добре слово того ґазди, де він служив.</p>
	<p>Приїхав він додому, уженився, став лісником. Він дуже любив порядок коло хати і в стайнях і все наказував свої жінці:</p>
	<p>— Я все не дома. Роби порядок у стайні й на подвір’ю. Приходить до него бідний чоловік. Просить його:</p>
	<p>— Будьте добрі, дайте мені пляцо́к маленький. У вас є при дорозі. Най я покладу там склепок. Я вам за це буду безплатно давати тютюн, папірки й сірник. Мене би кортіло розробитися.</p>
	<p>— Я тобі, чоловіче, даю цей пляцо́к запусто. А тютюн, папірки й сірник я буду в тебе купувати.</p>
	<p>Ходить він лісами, лісникує, усокочує державний ліс. Але він хоче спрактикувати жінку та й цего бідного чоловіка, що він його обдарував пляцко́м. Бере він рушницю на плечі, заходить у ліс. Якраз йому попав дик. Він рушницю з плеч і ту свиню дику бевх! І застрілив її. Загрібає в лім&nbsp;<sup>*</sup> і вертається додому. Не йшов у хату, а лиш просто в стайню зайшов. А в стайні нема де ногою стати від нечистоти. Нічого він жінці не каже. Може, вона забула зробити порядок.</p>
	<p>Зробився він сперед жінки дуже смутний, зажурений. Що ніколи ще й не був такий смутний. Жінка питається в него:</p>
	<p>— Враз ти приходив веселий з лісу, а сьогодні ти смутний.</p>
	<p>— Ей, що ти мені, жінко, порадиш? Не треба тобі цего знати. Жінка сюди-не-туди, сюди-не-туди, як зачала чоловіка мозолити, чоловік сказав:</p>
	<p>— Я би, жінко, тобі сказав, але би ти нікому не сказала.</p>
	<p>— Ей, чоловіче. Та ми так файно жиємо. Та чого би я кому сказала? Як ні, то ні.</p>
	<p>— Та що, жінко? — каже. — Я попацив таку справу. Утяв оден чоловік смереку. Я підійшов до него. Як він мене вздрів, то напудився, що я лісник і буду його штрафувати. Зачав тікати. Я хотів його імити в руки, а він дуже біг від мене. Я рушницю з плеч та хотів його в ногу пострілити. Я кричав «стій», а він не обзирався. Та й я пострілив його невміньково в плечі. Та й убив його. Він упав, і я загріб його. Ніхто того не видів. Надіюся, що ніхто не дізнається та й так пропаде. Хіба би ти, не дай Боже, сказала комусь.</p>
	<p>— Та де би я сказала на свого чоловіка?</p>
	<p>І далі ходить собі лісник, всокочує державний ліс. Одного разу приходить він з лісу, заходить, та як звикле, до стайні — в стайні нема порядку знов. І на подвір’ю нема порядку, і в хаті нема. Зовсім жінка занедбала все. А він не раз її просив, щоб був порядок.</p>
	<p>— Жінко, чому ти не робиш порядок?</p>
	<p>— Та є порядок, — каже жінка, — чого ти шукаєш ґудза на мені?</p>
	<p>— Та йди зо мною в стайню і лиш подивися. Прийшли вони, а в стайні гною купами.</p>
	<p>— Отакий це в тебе порядок? Шлях би тебе трафив! — сказав чоловік жінці. А жінка скузіка́лася&nbsp;<sup>*</sup> до него. Чоловік знервувався і вдарив жінку в писок.</p>
	<p>— Ти б’єш? Ти б’єш?! Ти вже більше не будеш бити! Ти гадаєш, що так будеш бити мене, як чоловіка вбив у лісі?</p>
	<p>Та й поза фіртку і бігом на постерунок. Та й до шандарів:</p>
	<p>— Ідіть, сараки, до мене до хати. Шандарі питають:</p>
	<p>— Чого?</p>
	<p>— Мій чоловік убив у лісі чоловіка та й мене добиває. Я ледве втекла до вас.</p>
	<p>— О, ми від цего. Ми йдемо.</p>
	<p>Ідуть шандарі наперед, а жінка ззаду. Приходять додому, а вона стала наперед хати. Питаються шандарі:</p>
	<p>— А де твій чоловік?</p>
	<p>— Та ви шукайте його. Ви від цего.</p>
	<p>Заходять у хату, а чоловік лежить на постели. Накритий, що й голови не видко. Фуркнули з него укрівлю.</p>
	<p>— Вставай. Чоловік устав.</p>
	<p>— Руки назад. Скували його.</p>
	<p>— Ану веди нас на то місце, де ти чоловіка вбив.</p>
	<p>Поклали йому на голову капелюх, бо не хотіли його вести простоволосого. Ведуть його попри склепика того бідного чоловіка. А лісник, як ішов учора з лісу, та взяв у цего склепаря пачку тютюну, сірник та й папірки. І не мав коло себе грошей. Сказав: «Дай мені в довг. Я тобі завтра подам гроші». Коли проводили лісника попри цего склепаря, склепар уздрів у вікно, що ведуть арештанта, штрик на вулицю і сказав:</p>
	<p>— Я вижу, що цей чоловік уже попадає у велику тюрму, бо він скований. Ану почекайте, шандарі.</p>
	<p>Вони стали, а склепар підскочив, хапнув з лісника капелюх та й сказав:</p>
	<p>— Він учора взяв у мене пачку тютюну, сірник і папірки. Хто мені заплатить? Беру капелюх.</p>
	<p>А шандарі сказали:</p>
	<p>— Ану ти, дранцюго, клади чоловікови капелюх на голову.</p>
	<p>А лісник пригадав і третє слово того ґазди, в котрого він служив три роки. І подумав: «Отепер я все спрактичив».</p>
	<p>А шандарі ведуть його в ліс. Показати, де від него забитий чоловік. Привів він їх на то місце і розгрібає ногою барліг. А там свиня дика.</p>
	<p>. — Та такий це в тебе чоловік? — кажуть шандарі лісникови.</p>
	<p>— Та такий, — каже, — якого видите. Я ніколи людину не вбивав. І не думаю вбивати. Я лиш хотів три слові одного розумного чоловіка спрактикувати.</p>
	<p>Розкували чоловіка і сказали:</p>
	<p>— Іди додому. Але ми йдемо з тобою разом.</p>
	<p>Іде він з ними і розказує їм по дорозі, як служив у війську та й ішов з війська додому, дійшов до води і видів на свої очі, як чоловік утопився, бо пішов без броду у воду.</p>
	<p>—...А я шукав, куди люди переходять, та й не втопився. А друге — я хотів жінку спрактикувати і сказав, що я в лісі чоловіка вбив. І от що з того вийшло. А чоловік, що здоймив з мене капелюх, має від мене дарунок. Я дав йому пляц на склепок, аби він собі торгував, мав гроші і розробився. А він з мене здоймив капелюх за пачку тютюну, що я взяв у него на довг.</p>
	<p>Тоді шандарі сказали:</p>
	<p>— Чоловіче, хочемо видіти, аби ти йому цей склепок геть розбив при наших очах. Аби йому всі баньки й пляшки повилітали на вулицю. І би він там більше ніколи не знаходився.</p>
	<p>І так він і зробив.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__footnotes">
			<p><sup>*</sup> Валькува́ти — тут: крутити струменем води.</p>
			<p><sup>*</sup> Лім (род. відм. лому) — хмиз.</p>
			<p><sup>*</sup> Скузіка́тися — кинутися в сварку.</p>
		</div>
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Хутір Калинки́, Косівського району, Івано-Франківської області 12 січня 1986 року Колобейчук Григорій Дмитрович (народж. 1930)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Гуцульщини/">Фольклор Гуцульщини</a></li>
	</ul>
</footer>
<!--#include virtual="/-/inc/general__page_end.inc" -->
