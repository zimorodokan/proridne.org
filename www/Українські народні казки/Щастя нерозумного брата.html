<!--#include virtual="/-/inc/general__page_start.inc" -->
<title>Щастя нерозумного брата ☼ Українська народна казка ☼ Народна творчість</title>
<meta name="Description" content="Українська народна казка Буковини «Щастя нерозумного брата» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Щастя нерозумного брата.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Щастя нерозумного брата <br><span class="article__headerDescription">Українська народна казка Буковини</span></h1>
	<p>Було три брати: два розумних і один дурний. А в тих краях ходила дика худоба, і люди городили великі обори, щоб ту худобу ловити. Городили й троє братів. Два розумних роблять пліт із пруття, а дурний — з бур’яну. Загородили, полягали спати. А на ранок встали два розумних брати, дивляться, у зелену загорожу найшло повно худоби, а в їхню, сплетену з пруття, лиш один паршивий бичок. Брати перегнали всю ту худобу в свою обору, а дурному в його зелену загорожу загнали того паршивого бичка.</p>
	<p>Продали браття всю худобу, а дурний узяв того бичка на мотузок та й собі веде продавати. Веде його лісом, а стара липа скрипає: «Скрип, скрип...» Він думав, що то липа до нього говорить, та й каже їй:</p>
	<p>— Я продаю бичка.</p>
	<p>А липа все скрипає. Тоді дурний прив’язав бичка до липи та й каже:</p>
	<p>— Я тобі продав бичка. Завтра прийду за грішми. І пішов дурний додому.</p>
	<p>— Продав бичка? — питають брати.</p>
	<p>— Продав. Липі продав.</p>
	<p>— Дурню ти. Як же можна липі продати!</p>
	<p>Пішов дурний до липи за грішми, а там уже вовки бичка з’їли, лиш мотузок лишився.</p>
	<p>— Давай, липо, гроші. А липа все скрипає.</p>
	<p>— Давай гроші, бо йду за сокирою та й зрубаю тебе. Чекає дурний під липою, а липа все «скрип» та й</p>
	<p>«скрип», та й не дає грошей. Приніс дурний сокиру та й зачав рубати липу. Врубав трохи, коли це як блисне щось під сокирою. Глянув — золоті гроші! Прорубав дурний трохи більшу діру, а гроші все сипляться й сипляться. І насипалася їх ціла купа.</p>
	<p>Іде дурний додому та й каже братам:</p>
	<p>— Треба фіри, бо не годен гроші за бичка принести. Браття спочатку не вірили, але відтак узяли воза та й поїхали. Приїхали — правда, лежить ціла купа золота. Склали вони його на фіру та й привезли додому.</p>
	<p>— Давайте розділимо його на три частини, — каже один із братів.</p>
	<p>— А чим будемо ділити? — питає другий. Та й послали дурного до попа, щоб позичив четверика.</p>
	<p>— Та не кажи, що гроші маємо міряти, а лиш зерно. Але дурний любив усе по правді казати. Коли піп його спитав, він розказав усе, як було. Дав піп четверика та й каже:</p>
	<p>— Там і мені хоч одного червінчика за обруч покладеш. Приніс дурний четверика. Розумні зачали міряти гроші, а дурного поставили з макогоном на дверях, щоб нікого не пускав до хати.</p>
	<p>А піп не витримав та й прибіг. Лиш тільки він заглянув у двері, дурний ударив його макогоном по голові та й убив. Убив та й поклав йому в рот червінчика, якого той просив.</p>
	<p>Налякалися розумні. «Що нам тепер буде!» Кинули вони хату й ті гроші та й тікають у світ. А дурний за ними. І нічого не взяв із собою, лиш батькову ступу. «Я батькову ступу не лишу».</p>
	<p>Ідуть вони, йдуть, та й захопила їх ніч. А кругом ліс. Де ночувати? І повилазили вони на високу липу, щоб їх звірі не поїли. А дурний за собою й ступу потяг на липу.</p>
	<p>Сидять вони на липі, коли їдуть купці й везуть смирну і ладан. Подивилися, що така велика липа росте, і лишилися під нею на ніч. Наклали вогонь, варять собі їсти.</p>
	<p>А дурний держав, держав ступу, і зімліли йому руки. «Не годен ступу тримати», — каже він братам. Та й пустив ступу. Почули купці, що падає щось із липи, налякалися та й повтікали. Налякалися й браття на липі. Вони швидко злізли з липи та й собі втекли. Лиш дурний не злякався. Зліз він із липи, сів коло вогню та й доварює їжу. Коли це з-за куща виглядає один із купців.</p>
	<p>— Ти чого заглядаєш? — питає дурний. — Ходи сюди, будемо їсти.</p>
	<p>Купець підійшов, сів та й їдять оба.</p>
	<p>— Що то в тебе на язику? — питає дурний купця. Купець показав язика, а дурний схопив його та й відірвав. Купець зачав утікати, а його товариші побачили, що він утікає та й бекає, та й ще дужче налякалися. Налякалися й браття дурного і так далеко забігли, що більше він їх не бачив.</p>
	<p>Лишився дурний під липою та й господарює, як знає. Повисипав усю смирну і ладан з возів на купу й запалив. Пішов такий гарний запах, що аж на небі почули. І питає звідти якийсь голос:</p>
	<p>— Що ти хочеш за те, що такий гарний запах зробив?</p>
	<p>— Нічого не хочу, лише жінку, щоб ні в кого такої доброї не було, як у мене.</p>
	<p>Сказав це дурний, і зразу з’явилася перед ним дівчина. Та така гарна, що нема ніде такої більше на землі.</p>
	<p>— Ходімо додому, — каже вона.</p>
	<p>Повів її дурний додому. Але не туди, де жив з братами і лишив золото, а в друге село, до хати свого батька. Прийшли, а там уже нічого нема. Землею заволодів пан і все лісом заросло. А від хати одне лиш печисько лишилося. Жінка й каже:</p>
	<p>— Іди спитайся пана, чи дозволить нам хату на цьому місці поставити. Запитав він, а пан каже:</p>
	<p>— Ну що ж, бери та й став хату, коли це місце твого батька.</p>
	<p>— Лягай спочивати. А як спочинеш, будемо починати ставити хату, — сказала дурному жінка.</p>
	<p>Він ліг, а вона взяла хустку та як махнула нею на всі штири сторони, то така хата І такий двір зробилися, що і в пана таких нема. Встав чоловік, а вона й каже:</p>
	<p>— Іди попроси пана, щоб прийшов до нас. Будемо посвячувати хату.</p>
	<p>Прийшов пан, подивився та й каже свому кучерові:</p>
	<p>— Як він за ніч таку хату поставив?</p>
	<p>— Хата хатою, але подивіться, яку він жінку має, — каже кучер.</p>
	<p>Пан глянув та й зажурився: чого ця жінка не його? А кучер йому:</p>
	<p>— Ви не журіться. Задушіть свою паню, а йому загадайте таке, щоб він не міг виконати. Та й візьмете цю жінку собі.</p>
	<p>Пан прийшов додому, задушив паню та й кличе дурного до себе.</p>
	<p>— Як ти зумів за ніч таку хату поставити, то зроби й таке: за день зрубай ліс, зори землю, засій просом, і щоб з того проса мені завтра кашу приніс на сніданок.</p>
	<p>— Чого пан кликав? — питає жінка.</p>
	<p>— Е, насівся пан на моє життя, — сказав дурний та й розповів, яку роботу дав йому пан.</p>
	<p>— Лягай спати, — сказала вона.</p>
	<p>Він заснув, а жінка махнула хусткою на всі штири сторони, і зразу зрубався ліс, виоралася земля, засіялося просо. Поки він устав, каша була вже готова.</p>
	<p>Приходить дурний до пана, приносить кашу. Подивився пан на кашу та й каже:</p>
	<p>— Яка була, але була певна паня, а тепер і такої нема. А кучер йому:</p>
	<p>— Може, він десь купив тої каші.</p>
	<p>Пішли, подивилися — все зроблено, як пан загадав. Кучер радить панові:</p>
	<p>— Най він піде на той світ та спитає вашого тата, де тато заховав гроші.</p>
	<p>Та й знову прикликають дурного і посилають його на той світ.</p>
	<p>Приходить він додому, а жінка питає?</p>
	<p>— Чого хоче пан?</p>
	<p>— Пан на моє життя насівся. Посилає на той світ, щоби спитати, де його тато гроші заховав.</p>
	<p>— То нічо’, — каже жінка. Та й дає йому клубочок. — Бери цей клубочок та й кинь на землю. Куди він покотиться, туди йди і тримайся за ниточку.</p>
	<p>Він так і зробив, пішов за клубочком. Але не сам пішов, бо пан з ним і кучера свого послав. Клубочок котився, а вони все йшли та йшли. Раптом клубочок завертівся на місці. З’явилися якісь люди.</p>
	<p>— Чого ви тут такого гуркоту наробили? — спитали ті люди.</p>
	<p>— Нам треба знати, де нашого пана тато.</p>
	<p>— Він на роботі. Як маєш кого поставити замість нього, то він прийде.</p>
	<p>— Най іде за нього кучер, — сказав дурний.</p>
	<p>Ті люди забрали кучера, а старий пан прийшов на розмову.</p>
	<p>— Гроші замуровані в мурі, — сказав він дурному. Сказав та й пішов, але поки він це сказав, кучером на тім світі вивезли сім фір дров.</p>
	<p>Ідуть вони оба додому та й радяться: «Не будемо казати панові, що його татом на тім світі дрова возять, бо він нам не повірить. Скажемо, що там є все, що хочеш: і їсти, і пити, і райські пташки співають».</p>
	<p>Прийшли вони, а дурний і каже панові:</p>
	<p>— У вашого тата там є, що хочеш: і їсти, і пити, і райські пташки співають. Коби й вам так було, як йому.</p>
	<p>Пошукали гроші в мурі. Гроші знайшлися. А пан усе банує, що не годен у дурного жінку забрати. А кучер знову радить панові:</p>
	<p>— У нас є череда корів. Най він їх подоїть і молоко зварить у котлі. А тоді ми скажемо йому, най скочить у те молоко. Він дурний. Скочить та й звариться.</p>
	<p>Приходить дурний додому та й каже своїй жінці:</p>
	<p>— Насівся пан на моє життя.</p>
	<p>І розказав їй, що загадав йому пан.</p>
	<p>— То нічо’, — каже жінка. — Роби все, як каже пан, а перед тим, як будеш скакати в кипляче молоко, попроси, щоб пан тобі позволив об’їхати навкруг дому. Але не на доброму коні, а на лошаті, обпаскудженому курми. То нічого тобі в молоці не буде.</p>
	<p>Приготував дурний молоко та й каже панові:</p>
	<p>— Дозвольте мені взяти обпаскуджене курми лоша.</p>
	<p>— Нащо тобі лоша? Бери доброго коня.</p>
	<p>— Я хочу лиш на тому лошаті перед смертю проїхатися.</p>
	<p>Об’їхав дурний на паршивому лошаті три рази навкруг дому, а тоді підійшов до котла з киплячим молоком та й скочив туди. Лиш тільки скочив, як молоко зразу викинуло його з котла, і був він живий, і багато кращий зробився.</p>
	<p>Як побачили це пан з кучером, то й собі захотіли кращими стати. Скочили в молоко та й зразу зварилися. Лиш кістки заторохтіли у котлі. А дурний стояв та все мішав ті кістки у киплячому молоці.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p>Щастя нерозумного брата. Сравнительный указатель сюжетов: Восточнославянская сказка. Составитель Л. Бараг, И. Березовский, К. Кабашников, Н. Новиков. — Л.: Наука, 1979 1643 + 465С. Записано 4 травня 1976 року у селі Рукшині Хотинського району Чернівецької області від Фімії Юхимівни Скуляк (1906 року народження, освіта — 3 класи, колгоспна пенсіонерка).</p>
			<p>Чарівна квітка: Українські народні казки з-над Дністра. Запис, упорядкування, примітки та словник М. А. Зінчука; Художники: Н. В. Кирилова і П. А. Гулін. — Ужгород: Карпати, 1986. — 301 с: іл.</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Буковини/">Фольклор Буковини</a></li>
	</ul>
</footer>
<!--#include virtual="/-/inc/general__page_end.inc" -->
