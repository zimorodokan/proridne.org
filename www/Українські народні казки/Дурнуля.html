<!--#include virtual="/-/inc/general__page_start.inc" -->
<title>Дурнуля ☼ Українська народна казка ☼ Народна творчість</title>
<meta name="Description" content="Українська народна казка Гуцульщини «Дурнуля» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Дурнуля.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Дурнуля <br><span class="article__headerDescription">Українська народна казка Гуцульщини</span></h1>
	<p>Були в одного ґазди дві дівчині-близниці. Обі були однакі на красу, але одна була розумна, а друга дурна. Прийшли старости та й висватали тоту розумну. А як прийшлося до весілля, тато з мамою забрали до вінчання тоту дурну. Вийшли від вінчання, перейшло весілля. Та й лягла та дурна з чоловіком спати. А вона вночі прокинулася та й каже:</p>
	<p>— Іванку, я би щось їла.</p>
	<p>— На комині є пироги, та будеш їсти, — сказав Іванко.</p>
	<p>Вона пішла, а за комином була кітка з котятами. Вона схопила котя та й хотіла їсти. А котя дерло за лице. І вона його пошпурила та й каже чоловікови:</p>
	<p>— Іванку, я хотіла їсти пирога, а то так дерло за лице.</p>
	<p>— Гай, гай, лягай та й спи.</p>
	<p>Іван зрозумів, яку йому жінку дали. Він рано встав та її набив і нагнав. Та ще й розболік&nbsp;<sup>*</sup> її. А вона втекла та й забігла в сусіда в остріву&nbsp;<sup>*</sup> з горохом. Сусід ходить, дивиться, щось там шоломотить.</p>
	<p>Якесь немале та й пудне́. Порадилися і пішли за попом, аби піп прийшов опровадити, щоби злий дух щез. Піп прийшов та й зачав там багакати&nbsp;<sup>*</sup> та й з кадильниці дим пускати. А вона злякалася, думала, що підпалюють остріву. Та відти фугнула та й побігла. Та й забігла до попа в стайню.</p>
	<p>Попова служниця давала свині їсти. А та гола там засунулася та й разом із свинею їла. Піп говорить служниці:</p>
	<p>— Правиться&nbsp;<sup>*</sup> свиня чи не правиться? А служниця каже:</p>
	<p>— Я їсти свині даю, а вона щось не дуже правиться. Ви йдіть сами дивіться.</p>
	<p>— Ти би пішла та й поміряла сама. Чого я маю туди йти?</p>
	<p>— Я туди не перелажу, — каже служниця, бо свиня кусюча. А дурний кожний багато їсть. Скілько служниця давала свині, а та дурна вихоплювала та й поїдала. І свиня була худа. Піп увійшов та й подивився, що свиня така худа, а вже час її різати. Задивився піп на свиню та й не помітив, що в куті щось чорне, вимащене стоїть. А та як відти вискочила. Бо вздріла попа і подумала, що він знов буде палити. Та як відти побігла. А піп як уздрів, що таке голе, вимащене летить, вскочив у хату, вхопив пару речей та й з тою служницею втік! І сказав, що він уже до того дому не поверне, бо там диво виплодилося. А та дурнуля осталася на тім місці жити.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__footnotes">
			<p><sup>*</sup> Розболіка́ти, розболочи́ти — роздягати, роздягнути.</p>
			<p><sup>*</sup> Остріва́ — кілок зі сучками для просушування скошеної трави.</p>
			<p><sup>*</sup> Багака́ти — говорити розтягуючи слова (про священика).</p>
			<p><sup>*</sup> Пра́витись — тут: поправлятись.</p>
		</div>
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Село Снідавка (хутори), Косівського району, Івано-Франківської області 15 грудня 1985 року Копчук Анна Дмитрівна (1924 року народження)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Гуцульщини/">Фольклор Гуцульщини</a></li>
	</ul>
</footer>
<!--#include virtual="/-/inc/general__page_end.inc" -->
