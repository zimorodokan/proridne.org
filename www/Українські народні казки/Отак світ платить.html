<!--#include virtual="/-/inc/general__page_start.inc" -->
<title>Отак світ платить ☼ Українська народна казка ☼ Народна творчість</title>
<meta name="Description" content="Українська народна казка Гуцульщини «Отак світ платить» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Отак світ платить.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Отак світ платить <br><span class="article__headerDescription">Українська народна казка Гуцульщини</span></h1>
	<p>Пішов чоловік у ліс по дрова. А що вже не раз ходив, то скраю в лісі було позазбирувано. Він зайшов углиб лісу. А там була скала. Іде він понад ту скалу і чує на скалі голос:</p>
	<p>— Хто є живий в лісі, врятуйте мене! Хто врятує мене від погибелі, я так йому заплачу, як світ платить.</p>
	<p>Він став, слухає. Хвилину було тихо, відтак знов той самий голос озивається зі скали:</p>
	<p>— Врятуйте мене...</p>
	<p>Чоловік дивиться на скалу й нічого не бачить. Видряпався на скалу, дивиться, а там гадюка, привалена каменем. І те саме повторює:</p>
	<p>— Чоловічку добрий, врятуй мене. Я тобі так заплачу, як світ платить.</p>
	<p>Відважив чоловік плиту, гадюка висунулася з-під неї та й намоталася йому на шию.</p>
	<p>— Ну, — каже, — що ж? Я вже тут чотири доби лежала і зголодніла. Я тебе з’їм.</p>
	<p>Цей говорить:</p>
	<p>— Та ти ж говорила, що так заплатиш, як світ платить.</p>
	<p>— Ото воно й є. Тепер саме так і буває. Отак світ і платить. А чоловік каже:</p>
	<p>— Ходім, най хтось нас розсудить. Я ще такого не чував, щоб за добро платили злом.</p>
	<p>— Добре. Тільки я не піду, а мусиш мене нести, бо я йти не годна. І побачиш, що на моє вийде.</p>
	<p>Зліз чоловік із тої скали і подався в сторону, де починалося поле. Виходять на край лісу, а під лісом сидить собака та й виє.</p>
	<p>— От, — каже чоловік, — най цей собака нас розсудить. Приходять до собаки.</p>
	<p>— Добрий день!</p>
	<p>— Добрий день, — відповідає собака. І питає: — Куди це ви мандруєте з гадюкою на шиї?</p>
	<p>— Та, — каже, — ідемо шукати, щоб хтось нас розсудив.</p>
	<p>— А в чім вас розсуджувати? — питає собака. А чоловік йому каже:</p>
	<p>— Я врятував цю змію на скалі, а вона вчепилася мені на шию й каже: «Я тебе з’їм». А сама перед тим сказала, що так заплатить, як світ платить. Собака каже:</p>
	<p>— От вона й права.</p>
	<p>— Чому це так? — питає чоловік.</p>
	<p>— Бо так світ платить. Я скажу хоч би про себе. Коли я був молодий, стеріг господарів двір, обороняв від нападу звірів худобу, мені господар збудував гарну буду, гарно мене кормив. І я вірно йому служив. А коли я постарів, оглух та вже й добре не вижу, то господар вивів мене в поле, щоб я тут з голоду здихав. Виходить, її, гадюки, право.</p>
	<p>А гадюка говорить:</p>
	<p>— От бачиш. Я ж тобі казала, тепер я тебе з’їм.</p>
	<p>— Йдім далі, — говорить чоловік. — Найдім ще одного суддю. Я не вірю, щоб так світ платив.</p>
	<p>Гадюка відповідає:</p>
	<p>— Най буде по-твоєму. Ідім.</p>
	<p>Та й пішли вони попід лісом. Зійшли в яругу, а в ярузі коняка пасе. Підняла голову, подивилася на них та й каже:</p>
	<p>— А куди ти, добрий чоловіче?</p>
	<p>— Іду, — каже, — щоб якийсь суддя розсудив нас з цею гадюкою.</p>
	<p>— А в чому вас розсуджувати? — питає кінь.</p>
	<p>— Я оцю гадюку врятував від смерти. Вона була привалена каменем на скалі, а я визволив її. А вона за це намоталася мені на шию і говорить, що з’їсть мене. А перше говорила, що так заплатить, як світ платить.</p>
	<p>Кінь відповідає:</p>
	<p>— Її правда. Я скажу про себе. Коли я був молодий, мене запрягали в бричку. Я міг добре бігати і возив пана на прогулянку. За це мене годували вівсом, гарним сіном. А коли я не зміг швидко бігати, то пан продав мене селянинови. А в селянина я вже возив гній на поле, орав, тягарі тягав. Уже мене не чистили, і я в гною спав. А коли я геть постарів і вже не міг робити, мене вивели в цю яругу, і тут я кінчаю свої дні. От і бачиш, що її право. Так тепер світ платить.</p>
	<p>А чоловік каже:</p>
	<p>— Шукаймо ще одного судді. Як той скаже, що твоє право, то тоді вже їж мене.</p>
	<p>І пішли вони тою яругою далі в поле. Коли це назустріч їм біжить лис. І здалека кричить:</p>
	<p>— Добрий день тобі, добрий чоловіче! Куди це ти в такому вигляді поспішаєш?</p>
	<p>— А йдемо з цею гадюкою шукати суддю, щоб нас розсудив.</p>
	<p>— А в чому вас розсуджувати?</p>
	<p>— Я, — каже, — врятував гадюку, що була на скалі привалена каменем. Вона говорила, що заплатить мені, як світ платить. І замість плати хоче мене з’їсти. Каже, що так світ платить.</p>
	<p>А лис повертів хвостом та й говорить стиха до чоловіка:</p>
	<p>— А ти даш мені курочку? То я обороню тебе від лиха.</p>
	<p>— Та дам, — каже, — тільки я тут курки не маю.</p>
	<p>— Нічого, — каже, — я вечером прийду за куркою. І говорить лис:</p>
	<p>— А як тут вас розсудити, як я не бачу того місця, де це було? Треба побачити все на місці. І тоді я виявлю, чия правда. Вертаймося на місце, де це відбувалося.</p>
	<p>І вони вернули. Коли прибули на місце, сказав лис:</p>
	<p>— Злазь, гадюко, та покажи, як ти тут вигрівалася. Гадюка злізла, звинулася в кочало&nbsp;<sup>*</sup> та й показує, як то було. А чоловік каже:</p>
	<p>— Оця плита її привалила. І тут їй мав бути конець. А лис каже:</p>
	<p>— Покажи, як ця плита стояла на ній.</p>
	<p>Чоловік знов перевернув плиту на гадину, а лис питає в гадини:</p>
	<p>— Так було?</p>
	<p>— Так, — відповідає гадина.</p>
	<p>— Коли так, то й сиди собі так, — сказав лис. — А ти, добрий чоловіче, йди додому та приготуй мені курочку. А я вночі прийду.</p>
	<p>Та й розійшлися вони. По дорозі чоловік підняв кілька сухих гілляк, приносить їх додому, а жінка й питає:</p>
	<p>— А що ти так мало дров приніс?</p>
	<p>— Та мене така біда спіткала, що я накрутився-находився та й ледве живий зостався.</p>
	<p>— Та яка біда?</p>
	<p>І він їй розказав усе, як було. Та й каже:</p>
	<p>— Мене врятував лис, а за це я маю дати йому курку. Він по курку прийде сеї ночі.</p>
	<p>А жінка йому каже:</p>
	<p>— Слухай, і курки не даш, і лиса будемо мати. Курку поклади під пліт з цего боку, а на дірі постав сильце. Лис упаде в сильце та й знімемо з него шубу. І вторгуємо за ню добрі гроші.</p>
	<p>Отака й лисови вийшла плата, як світ платить.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__footnotes">
			<p><sup>*</sup> Ко́чало — кільце.</p>
		</div>
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Село Черганівка, Косівського району, Івано-Франківської області 29 березня 1985 року Дущук Петро Юрійович (1912 року народження)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Гуцульщини/">Фольклор Гуцульщини</a></li>
	</ul>
</footer>
<!--#include virtual="/-/inc/general__page_end.inc" -->
