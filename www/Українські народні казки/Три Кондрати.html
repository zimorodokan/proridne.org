<!--#include virtual="/-/inc/general__page_start.inc" -->
<title>Три Кондрати ☼ Українська народна казка ☼ Народна творчість</title>
<meta name="Description" content="Українська народна казка Полтавщини «Три Кондрати» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Три Кондрати.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Три Кондрати <br><span class="article__headerDescription">Українська народна казка Полтавщини</span></h1>
	<p>Було у батька три сини та всі Кондратами звались. Найменший із них був дурненький.</p>
	<p>Послав батько синів на поле орати. Поїхали брати на поле орати, та забули ковгана взяти. Послали найменшого брата по ковгана. Їде він та одно, щоб не забути:</p>
	<p>— Ковганка, ковганка, ковганка...</p>
	<p>Тут по дорозі їде поїзд з молодою, а він зарядив:</p>
	<p>— Ковганка, ковганка...</p>
	<p>Молодому почулося, що він говорить, що молода поганка. Вилізли вони, молодий із боярами, та й набили меншого Кондрата.</p>
	<p>Вернувся він до братів, розповів їм що трапилось. Поїхали вони в поле без ковганки. Орють поле, а найменший Кіндрат все примовляє до коней:</p>
	<p>— Но, коні мої воронії!</p>
	<p>Брати розгнівалися і накричали, щоб не говорив, що то його коні, бо вб’ють його кобилу. А він знову:</p>
	<p>— Гей, коні мої воронії!</p>
	<p>Вбили брати кобилу найменшого, а його вирішили втопити. Вкинули в мішок, притягли до річки, а тут раптом під’їхав віз із сливами. Старші брати пішли купувати, а менший у мішку сидить. Підходить до нього чоловік із бричкою запряженою і говорить:</p>
	<p>— Ти чого, хлопче, у мішку сидиш?</p>
	<p>— Та я не вмію ні читати, ні писати, а мене хочуть на попа класти.</p>
	<p>Домовились вони із паном добрим, що той сяде у мішок і на попа вивчиться, а Кондрат забере конячину з бричкою.</p>
	<p>Забрав малий бричку і поїхав швиденько додому, поки брати не бачать. Брати підійшли до річки, вкинули мішок у воду і пішли собі. На полі спека, жарко, а вони орють. Середній Кондрат і говорить до коней:</p>
	<p>— Но, мої коні, но!</p>
	<p>А старший у відповідь:</p>
	<p>— Не кажи: «Мої коні», бо і твою кобилу вб’ю.</p>
	<p>Середній забув ці слова та знову:</p>
	<p>— Но, мої коні, но!</p>
	<p>Старший брат і цього брата в мішок та до скелі, щоб скинути. Кобилу вбив, а шкуру теж у мішок до брата вкинув.</p>
	<p>Підійшов до скелі, поставив мішок, а тут дівчина йде. Побачив її старший Кондрат, аж розкрив рота, бо красуня була, яких пошукати. Пішов до неї знайомитися. Тим часом їде чоловік бричкою, бачить мішок, розв’язав, а там Кондрат. Він і запитав:</p>
	<p>— Чого сидиш у мішку?</p>
	<p>Кондрат, не довго думаючи, відповідає:</p>
	<p>— Я у сім’ї найменший, ні читати, ні писати не вмію, а вони мене на попа учать!</p>
	<p>Обмінялися вони місцями: пан добрий скочив у мішок, а середній Кондрат — у бричку.</p>
	<p>Скинув старший брат мішок зі скелі і пішов поле доорювати. Середній брат тим часом іде додому через ліс. Стемніло уже, раптом бачить попереду світло. Під’їхав ближче, аж там село невеличке.</p>
	<p>Зайшов Кондрат до крайньої хати, попросився переночувати. Господарями були дід Панас і баба Марина (це він потім познайомився). Люди в хаті привітні, добрі. Постелила баба Марина Кондратові на лаві, а йому не спиться. Встав, вийшов на подвір’я. В селі тихо, ніде не шелесне, лише зрідка де-не-де обізветься собака. Біля річки дівчата веснянку виводять. Постояв, послухав і заходить тихенько до хати.</p>
	<p>Аж тут бачить, що баба не спить, а щось у піч засовує. І тут Кондратові прийшла в голову несподівана думка. Вирішив він покепкувати з баби. Повернувся він на подвір’я, забрав шкуру і заходить до хати.</p>
	<p>Дід Панас прокинувся і здивовано запитує Кондрата, що то в нього в руках. Кондрат все і розповів, як на справді було і додав, що це шкура, яка допомагає про все дізнатися, бо все бачить, може навіть сказати, що є в хаті їсти.</p>
	<p>Дідові стало цікаво, що воно за така шкура чарівна. Та й підговорив Кондрата, щоб той показав на ділі. Всівся середній брат найзручніше і давай м’ять шкуру. М’яв, м’яв, а потім говорить:</p>
	<p>— У вас у печі гуска запечена, борщ духмяний, вареники з сиром та картопля печена. У сінях сметана та компот з ягід лісових.</p>
	<p>Дід провірив все, що почув, і переконався, що Кондрат сказав правду. Сіли вони тоді гуртом, поїли все, що шкура підказала. А баба чомусь сумує і не їсть, і не п’є.</p>
	<p>Баба була жінка ще не стара і коли дід засне, щовечора чекала дяка. Це для нього вона готувала печеню, а Кондрат зі своєю шкурою завадив їй. От баба і горювала.</p>
	<p>Аж ось і дяк заходить до хати( вечір же уже), то розповіли і йому про шкуру чарівну. Захотілося дякові і собі таку мати. То ж і давай умовляти Кондрата, щоб той продав йому шкуру.</p>
	<p>Продав Кондрат шкуру, а на ранок зібрався хутенько, попрощався і поїхав додому.</p>
	<p>А дома на нього вже чекав молодший брат. Здивувався середній брат, розпитує та й сам розповідає. Тут нагодився і старший Кіндрат, зрадів, що брати живі та ще й по бричці з кіньми мають. А йому саме добрі коні і бричка потрібні були, бо збирався сватів до дівчини засилати. Тут і знадобилися йому обидва брати з кіньми вороними та бричками.</p>
	<p>Де вже було молодій відмовити таким богатирям. То незабаром таке весілля відгуляли, що до неба музика долітала.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>152 (4758). Три Кондрати. СУС —. Записала Романенко Надія 2008 року. Бакало Уляна Григорівна (1920). Полтавська область, Лубенський район, Крутий Берег</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Полтавщини/">Фольклор Полтавщини</a></li>
	</ul>
</footer>
<!--#include virtual="/-/inc/general__page_end.inc" -->
