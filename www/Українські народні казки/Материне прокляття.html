<!--#include virtual="/-/inc/general__page_start.inc" -->
<title>Материне прокляття ☼ Українська народна казка ☼ Народна творчість</title>
<meta name="Description" content="Українська народна казка Бойківщини «Материне прокляття» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Материне прокляття.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Материне прокляття <br><span class="article__headerDescription">Українська народна казка Бойківщини</span></h1>
	<p>Були собі чоловік і жінка. Мали вони файну хату і мали двоє дітей, Марусю й Андрія. Вони більше в поли жили. Там у них була колиба, клали вони собі там ватру і ночували. Мали корови, коні і овечки. Ті діти ходили за овечками. Підросли діти на великі і не схотіли вже скотарити.</p>
	<p>Маруся ходила до церкви і була дуже гарна. Мала довгі коси. І всі її дуже любили. А Андрійка мама дуже лаяла, бо він неслухняний був. І каже мама:</p>
	<p>— Щоб тобі така голова зробилася, як макітра, а ноги й руки, як скіпки.</p>
	<p>Вона його так закляла, і таким він став.</p>
	<p>Рано виходить Маруся овечки з кошари виганяти, а Андрійка нема. Їх мама задумалася: «Де ж дівся Андрійко?» Приходить додому, заходить у хату, а на постели щось лежить. Що то, подушка? Не звиділа, що то таке. Що за диво лежить на її постели? А Андрійко обзивається:</p>
	<p>— То я, мамо. Почала вона плакати.</p>
	<p>Тоді йде до церкви і сповідається у ксьондза:</p>
	<p>— Отець духовний, що це може бути, що в мого сина така голова? Ксьондз відповідає:</p>
	<p>— Ти, може, кляла його? А вона йому:</p>
	<p>— Так. Отче духовний, дайте мені покуту, — каже вона.</p>
	<p>— Дам тобі покуту. Зроби доріжку з піском і ходи коліньми до церкви, щоб кров з колін витекла, одні лиш кісточки осталися. Тоді твій син, може, стане такий, як був. Але тільки ще «може».</p>
	<p>Вона так і зробила. Іде додому з церкви коліньми, а Андрійкови приснився сон, ніби мама взяла його д’морю. А там є кущ. Мама поклала Андрійка під той кущ і лишила там на ніч. Прийшла з церкви, а він їй свій сон розказав. Взяла його мама і відвела до моря. То вела, то несла, бо він каліка був. І поклала під той кущ.</p>
	<p>А одна дівчина ловила в морі рибу. Ймила рибку і верла її під той кущ. Паде рибка під кущ, а там лежить Андрійко. Дівчина підійшла, побачила його і напудилася. А рибка за той час скочила у воду. Андрійко плаче. Вона питає:</p>
	<p>— Як тебе звуть? А він каже:</p>
	<p>— Мене звуть Андрійко. А тебе як?</p>
	<p>— Яніна. Андрійко дівчині:</p>
	<p>— Як ти мене поцілуєш, я тобі свою хату дам. А Яніна каже:</p>
	<p>— Як ти витягнеш з води рибку, ту, що впала, то я тебе поцілую. І посипалися в него сльози, як дощ. А рибка розхиталася в морі і до него вискочила. Тоді Яніна його й поцілувала. Взяли вони межи себе ту рибку і легонько всі троє сунуться в воду. Вони сунуться у воду, а вода відступає. Там, де була вода — мокрий пісок. І рибка коло них підскакує на піску. А хлопець і дівчина стали такі гарні, найкращі в світі. Андрійко каже до Яніни:</p>
	<p>— Янінко, іди до мої мами. А Янінка йому:</p>
	<p>— Я не потраплю до твої мами, бо не знаю, де хата.</p>
	<p>— Довкола мої хати квіти розцвіли. А моя мама буде ходити коло тих квітів і плакати.</p>
	<p>Яніна іде дорогою. Побачила — ніде квітів нема, лиш тільки коло одної хати. Стоїть мама і ллє на квіти воду. Побачила дівчину та й каже:</p>
	<p>— Де ти така файна взялася? Я ще такої файної не виділа. А вона їй:</p>
	<p>— Я на морі рибу ловила, а там дуже страшний хлопець був. Але я взяла його у воду морську, і як вийшли ми з води, то кращого на світі не було, як той хлопець.</p>
	<p>І каже їй мама:</p>
	<p>— Може, то мій синок. Як синок, то я даю тобі весь свій маєток і цю хату.</p>
	<p>А Яніна каже:</p>
	<p>— А квіти мої будуть?</p>
	<p>— Все твоє.</p>
	<p>— Ходіть зо мною.</p>
	<p>— А як тебе звати?</p>
	<p>— Яніна.</p>
	<p>— Я піду, але мушу на колінах, — каже, — іти.</p>
	<p>Бере вона той хрестик, що коло хати прибивали і васильком обвивали, цілує його, стає на коліна і лізе до моря, а дівчина іде.</p>
	<p>— Янінко, що ти мені скажеш? Я долізла до моря, і вже й кров з колін не йде.</p>
	<p>Яніна бере маму Андрійка за руку, а в правій руці мама тримає хрестик. Андрійко сидить на пісочку, коло него рибка. Хлопець пробрав у піску ямку, набере в руку води і дає рибочці пити. Видить він здалеку — іде Яніна. А мами ще не бачить, бо мама на колінах.</p>
	<p>Наблизилися вони, дивиться мама. «Чи то мій синок?» А на лиці в неї, куди сльози текли, стали дві дороги. А в Андрійка золоте кучеряве волосся на голові. І каже мама:</p>
	<p>— Синку!</p>
	<p>— А ви моя мама? Ви мене прокляли.</p>
	<p>— Більше не буду клясти, синку. Бери собі Яніну за жону. Я вам віддаю весь свій маєток.</p>
	<p>Він і каже:</p>
	<p>— Я тепер знаю, що ви мама, що ви покуту відбули. Буду овечки пасти, буду вас слухати. І жона моя буде слухати.</p>
	<p>Вони двоє поженилися. А як вони женилися, народ із других сіл поприїжджав. Люди ставали на плоти, щоби подивитися, і плоти ломилися. А в мами було велике господарство, і поділила вона все на Андрійка й Марусю. Вони й тепер добре жиють.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Ясень, Рожнятівського району, Івано-Франківської області 26 січня 1994 року Федуняк Анна Савківна (1934 року народження)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Бойківщини/">Фольклор Бойківщини</a></li>
	</ul>
</footer>
<!--#include virtual="/-/inc/general__page_end.inc" -->
