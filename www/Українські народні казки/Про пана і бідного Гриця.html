<!--#include virtual="/-/inc/general__page_start.inc" -->
<title>Про пана і бідного Гриця ☼ Українська народна казка ☼ Народна творчість</title>
<meta name="Description" content="Українська народна казка Покуття «Про пана і бідного Гриця» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Про пана і бідного Гриця.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Про пана і бідного Гриця <br><span class="article__headerDescription">Українська народна казка Покуття</span></h1>
	<p>Був пан і мав одного сина. Вивчився син у школах, приходить додому та й каже татови так:</p>
	<p>— Тату, я хочу, би ви мені збудували над морем хату. Я буду там самий і буду вчитися. Хочу спрактикувати Божу силу. І море хочу зміряти.</p>
	<p>Добре, тато побудував там хату, син заходить туди. Пан йому завіз харчів, і він собі там жиє. Прожив рік, а відтак що робить?</p>
	<p>Виходить він одного разу на прогулянку, дивиться, а над морем сидить старий дід, має коробочку від сірників і черпає нею воду з моря. Викопав собі ямку і сипле в неї воду. Панський син питає:</p>
	<p>— Що ти, діду, робиш? А дід каже:</p>
	<p>— Що роблю? Хочу море вичерпати.</p>
	<p>— Та як, діду? — каже він. — Що ти, дурний? Та де ж ти годен море вичерпати? Та тою коробочкою, та в таку ямку?</p>
	<p>— Так, — каже, — зможу.</p>
	<p>— Це неправда, не зможеш. А дід каже:</p>
	<p>— Так, я не можу це зробити. Ти ж видиш, що не можу. Так само й ти не годен спрактикувати Божу силу і не годен море зміряти. Ти не годен.</p>
	<p>А він, той панич, подумав, подумав та й каже:</p>
	<p>— Правда.</p>
	<p>І то все лишає, лишає ту хатчину і йде додому. Побув дома кілька день, заслабає його тато і помирає. І лишає на него все майно. Він перебрав усю господарку разом з тими наймитами, форналями, тими доярками — з усією тою службою. Усе панове майно.</p>
	<p>Одного разу іде собі молодий пан по лузі. Та й зайшов у свій сад. Приходить, дивиться, а там старий дід сторожує.</p>
	<p>— Як, діду, в тебе справи?</p>
	<p>— Погано йдуть, пане, справи.</p>
	<p>— Та що за «погано»?</p>
	<p>— Біда.</p>
	<p>— Та що за Біда?</p>
	<p>— Ади, відти тепер бахури зайшли, нарвали ягід і повтікали. Я за ними біг, упав у фосу та й намочився, — каже, — тому Біда.</p>
	<p>— Покажи мені ту Біду.</p>
	<p>— Та як я її покажу? Я не годен показати. А пан каже:</p>
	<p>— Ні, ти покажи мені.</p>
	<p>— Та як покажу?</p>
	<p>Пан каже, що вигонить старого з роботи.</p>
	<p>Іде дід додому, приходить до хати. Питається баба:</p>
	<p>— Ти чого прийшов?</p>
	<p>— Пан мене відправив. «Ти, — каже, — старий, не годен». Я панови казав, що бігав за хлопцями і впав. І Біда мені. А він мені каже, би я йому показав ту Біду. А я йому: «Як я вам Біду покажу?» І він мене від себе відправив.</p>
	<p>Журяться дід з бабою, що вже роботи немає. А пан іде собі далі. А там форналь, той, що худобу пасе, іде з худобою з поля. Пан питає:</p>
	<p>— Як у тебе справи?</p>
	<p>— В мене, — каже, — Біда, пане!</p>
	<p>— Що за Біда?</p>
	<p>— Там, — каже, — корова корову пробила. Корова впала і лишилася в полі.</p>
	<p>— То це Біда? — каже. — Гони відци геть!</p>
	<p>Відправив він того пастуха додому, а худобу займив сам. Старий пан, який уже вмер, мав колись няньку. Як народився хлопець, молодий пан, вона його бавила, та дівчина. А пані, його мама, померла. Старий пан познайомився з нянькою, що бавила малого панича, і вона стала від него вагітна. Як уздрів пан, що вона вагітна, закликав одного хлопця, що називався Гриць, і каже:</p>
	<p>— Грицю, женися з тою дівчиною. Гриць на то подивився та й каже:</p>
	<p>— Та я не хочу.</p>
	<p>— Женися, кажу!</p>
	<p>А то було панське право. Що сказав пан, то наймит мусив робити. Жениться Гриць з тою дівчиною, з нянькою тою. Уженився та й через штири чи п’ять місяців вона вродила дитину, та няня. Гриць ходить на панську роботу і має дитину маленьку.</p>
	<p>Панич знає ту няню. Тата вже нема, а панич її знає. А то братчик йому по татови, той хлопчик няні.</p>
	<p>Іде в той день молодий пан далі та й зустрічає старшого конюха. Каже до него:</p>
	<p>— Слухай, як у тебе справи?</p>
	<p>— Погано, — каже, — відірвався від жолоба оґір, бився з кіньми і одному коневи ногу вломив. Виїзному коневи.</p>
	<p>— То то Біда? — каже. — Та яка то біда?</p>
	<p>— Та як то? То не біда?</p>
	<p>— Нє, не Біда, — каже. — Не маєш ти вже в мене роботи! Іди геть!</p>
	<p>— Я найду собі роботу.</p>
	<p>Іде панич далі, дивиться, а там іде сторож польовий з поля.</p>
	<p>— А як у тебе справи?</p>
	<p>— ...Погані, пане, справи. Там на Товтрах був овес. Зайшла хмара, і град збив той овес чисто.</p>
	<p>— То це Біда? — каже. — Гони додому і забирайся від мене геть. Той забрався.</p>
	<p>Уже вечоріє. Іде панич далі, чує — десь молотять. Прислухався він та й підходить туди ближче. А то б’ють чоловіка. Той лежить на земли, а вони його буками б’ють.</p>
	<p>— Та що ви робите? — питає панич.</p>
	<p>— А то він таку кару ниньки заробив.</p>
	<p>— А що це за оден?</p>
	<p>— А це, — каже, — той Гриць. Він такий лінивий до роботи. Не хоче робити. Даєм йому двадцять п’ять буків.</p>
	<p>— Лишіть його, — сказав панич.</p>
	<p>Лишили того Гриця. Підійшов до него панич та й каже:</p>
	<p>— За що тебе б’ють?</p>
	<p>— Біда, — каже, — пане. Я запізнився до роботи, і вони мене б’ють.</p>
	<p>— То це Біда? — каже. — Ти лінивий, не хочеш робити. Чому не робиш та, як тобі кажуть? Яка тобі Біда?</p>
	<p>— Та я...</p>
	<p>— Дайте йому ще двадцять п’ять.</p>
	<p>Дістав Гриць ще двадцять п’ять буків і пішов додому. Приходить, а жінка лежить на постелі слаба, і хлопчик слабий.</p>
	<p>Пішов панич далі. Дивиться, а там іде управитель його, жонца йде. Та й каже панич:</p>
	<p>— Як у тебе справи?</p>
	<p>— О, в мене, пане, справи добрі, — каже. А панич подумав та й каже:</p>
	<p>— Оце в мене людина є! Всі в мене були вороги. Цей оден найшовся, що сказав: «Добре».</p>
	<p>Та й пішов у сад. Закурив папіроса і спацирує собі по саду. Вже вечір. Спацирує він, дивиться, а там забігає якийсь юнак у сад. Забіг, уздрів пана та й тікає. А він каже:</p>
	<p>— Стій, бо буду стріляти! Той став.</p>
	<p>— Ти що тут робиш?</p>
	<p>— Біда, — каже хлопець. — Я був на селі, за мною хлопці бігли, то я тут хотів сховатися.</p>
	<p>— То це Біда? — каже. — Ти чо’ волочишся по вечорах?</p>
	<p>— Та я, — каже, — йшов від дівчини, а вони мене здибали та хотіли бити, і я вскочив тут сховатися.</p>
	<p>А панич:</p>
	<p>— Покажи мені Біду. А той каже йому:</p>
	<p>— Хоч’, пане, видіти Біду? А пан:</p>
	<p>— Хочу.</p>
	<p>— Дивися, би не каявся, пане.</p>
	<p>— Нє, не буду ся каяти. Покажи мені, яка то Біда.</p>
	<p>— Ходи зо мною.</p>
	<p>Бере він його, того пана, і веде в село. А в селі заходять до хати до того Гриця. Хата маленька, в хаті пусто ще й вогко. Жінка лежить на постели, хлопчик на печі. Гриць лежить побитий на бомбетли. Лежить та й стогне. Той хлопець каже панови:</p>
	<p>— Ну що ви, пане, скажете? Це не Біда? А він йому:</p>
	<p>— Нє, не Біда. Він не хоче робити. Вона так само не хоче робити.</p>
	<p>— То дивися! Як не Біда, то дивися, би ти ся не каяв. А пан:</p>
	<p>— Нє, не буду каятися.</p>
	<p>Та й кладе той хлопець на пана руку, а потому на Гриця: пан зробився Грицем, а Гриць — паном. Помінялися місцями. Та й зник той хлопець. Пан лишається тут, лягає собі на той бомбетль. А Гриць у подобі пана пішов на господарство.</p>
	<p>Каже слаба жінка:</p>
	<p>— Грицю, подай води. Він встає, подає води.</p>
	<p>— Грицю, загрій катран, — каже, — і поклади мені, бо щось тут коле.</p>
	<p>Бере він підпалює в кухні. (Не Гриць, а пан у подобі Гриця підпалює.) Загрів їй той катран. Та й там їй поставив. А ніч маленька, вже розвидняється. Він трошки полежав та й устає, насіяв муки і хоче печи корж. Уже до роботи треба йти, сіно скидати, а він той корж місить.</p>
	<p>Приходить атаман. Та й каже:</p>
	<p>— Ти ще не на роботі?</p>
	<p>— Та ні, я ще, — каже, — корж печу.</p>
	<p>— Я йду в село. А як буду вертати з села, би тебе вже в хаті не було. Треба йти сіно скидати.</p>
	<p>А він місить той корж. Замісив, а той вертається.</p>
	<p>— Ти, лайдаку, ще не на роботі?!</p>
	<p>Та нагаєм його по плечах. Дав йому зо три нагаї.</p>
	<p>— ...Ану марш до роботи!</p>
	<p>«Гриць» лишає слабу жінку, лишає свого братика на печі і йде до роботи. Узяв вила на плечі та й іде. Похитався в поле. А там були всілякі люде, молоді й старі. Скидають сіно, та й він скидає. Молоді співають, а ті жартують. А «Гриць» сумний.</p>
	<p>Видить він, приїжджає той жонца. Той, котрий казав, що йому добре, що нема йому Біди.</p>
	<p>— Ану, люде, на сніданок.</p>
	<p>Усі посідали. І «Гриць» сів. Люде їдять, а «Гриць» не має нічого їсти. Сів під копицю та й сидить. А там якась жінка каже:</p>
	<p>— Маріє, віднеси Грицеви кусок хліба, бо він, бідний, прийшов без нічого. Ти знаєш, що жінка в него слаба, хлопець слабий. Неси йому, — каже.</p>
	<p>Дала вона йому кусок хліба, і він їсть. Та й думає: «Тепер я вижу, що Біда». Їсть він той хліб, а жонца сів недалеко него. Приїжджає другий жонца, з другого добра. Та й говорять ті жонци по-німецьки. А він, «Гриць», по-німецьки добре знає, бо він вищу школу закінчив. Чує, що говорять жонци — той з сусіднього села, а цей з цего. Каже:</p>
	<p>— Як у тебе справи?</p>
	<p>— Добре, — каже той, що приїхав. — А як у тебе справи?</p>
	<p>— Добре. Ти знаєш, я вже хочу в свого пана маєток виграти. Я, — каже, — маю продати ще дві стирті сіна, маю ще на продаж пару волів. Продам, і моєму панови буде конець, я його відци вижену.</p>
	<p>«Гриць» це чує. А той далі:</p>
	<p>— А як у тебе справи?</p>
	<p>— Я так само свого пана хочу вигнати. Маю кільканадцять кубиків дерева, маю так само вісім пар волів на відгодівлі — продам усе це і свого пана вижену.</p>
	<p>А «Гриць» чує, що він каже: «Я свого пана вижену». Та й думає: «От який жонца мій. Я його мав за доброго, а він мене хоче вигнати». Лапає ґралі і пробив того жонцу. Люде скричали:</p>
	<p>— Що той Гриць наробив?!</p>
	<p>Так мучиться там той жонца. Конає він. Взяли його на фіру, відвезли до двору. Пішов він на лікування і погинув, не вернувся додому. Поховали його. А «Гриця» беруть та й судять. Посидів він у криміналі, може, місяць, може, два. Засудили його до повішання. Злагодили йому в дворі шибеницю і хотять вішати. Смерть за смерть. Викликає пан ксьондза — не «Гриць», а той, що з Гриця пан — викликає ксьондза, аби висповідати «Гриця» перед смертю. Є шибениця, є кат — все готове.</p>
	<p>Прийшов ксьондз. З’явився і той юнак, що пан його нагонив з саду. І каже йому той юнак:</p>
	<p>— Ну що, пане? Знаєш, яка то Біда? А він:</p>
	<p>— Знаю.</p>
	<p>У той момент, коли це відбувалося, помирає його няня і той хлопець, його братчик. І дзвонять уже, що похорон, що вже їх несуть на цвинтар. Ховають його няню і того хлопця. Знов каже той юнак:</p>
	<p>— То знаєш, яка Біда?</p>
	<p>— Знаю, — каже, — вижу, що Біда.</p>
	<p>— Ти каєшся? А він йому:</p>
	<p>— Нє, не хочу каятися. Раз нема, — каже, — мої няні і мого братика, то й я не хочу жити.</p>
	<p>Він самий собі заклав петлю на шию. Його повісили, і закінчилося його життя. Пана поховали, а Гриць лишився паном. І на тім я скінчив байку. Як робили той похорон, я там був, мед, вино пив, по бороді текло, а в роті сухо було.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Пробабин, Городенківського району, Івано-Франківської області Качур Михайло Федорович (1906 року народження)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Покуття/">Фольклор Покуття</a></li>
	</ul>
</footer>
<!--#include virtual="/-/inc/general__page_end.inc" -->
