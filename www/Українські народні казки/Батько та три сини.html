<!--#include virtual="/-/inc/general__page_start.inc" -->
<title>Батько та три сини ☼ Українська народна казка ☼ Народна творчість</title>
<meta name="Description" content="Українська народна казка Подніпров’я (Наддніпрянщини) «Батько та три сини» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Батько та три сини.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Батько та три сини <br><span class="article__headerDescription">Українська народна казка Подніпров’я (Наддніпрянщини)</span></h1>
	<p>Жив собі батько і дуже постарів. Погукав до себе синів і каже:</p>
	<p>— Сини мої, дожив я до старості, недовго мені лишилось жити на цьому світі. Вас троє, і всіх трьох люблю однаково. Хто буде хазяйнувати після моєї смерті, не знаю. Тож ідіть у світи. Хто принесе найкращий подарунок, той і буде старшим між вами. І він вирішуватиме, кому що дістанеться.</p>
	<p>Розійшлися сини. Кожен думав, що знайде найкраще. І стане хазяїном батькового добра. Перший син довго ходив лісом і не знав, що ж йому робити. Почало вечоріти, а він все шукав-шукав. Втомився, зголоднів та й сів відпочити на пеньок під високим, старим дубом. Витяг з торби шматок хліба та й став його жувати.</p>
	<p>Коли це на дерево прилітає пташка і починає заливатися веселою, дзвінкою піснею. І тут прийшла йому у голову думка: «А що, як впіймати її, і батько порадіє, послухавши її». Так і зробив. Заманив хлібом соловейка, та й спіймав. Приходить додому, зустрічає на порозі його тато. Показав син свій подарунок, батько розсердився і випустив пташину на волю. Посадив біля себе та й каже:</p>
	<p>— Хіба можеш ти із зв’язаними руками щось робити? Отак і соловей.</p>
	<p>Другий син довго думав, що ж подарувати батькові. Довго ходив від села до села, від міста до міста. І одного разу натрапив на базар. Він був такий великий, що хлопець аж диву дався. Довго ходив між рядами. Аж ось побачив багато людей. Протиснувся всередину і побачив коня з довгою аж до землі гривою і таким же хвостом. Ноги були стрункі та довгі. Тонка шия вигиналася дугою. Кожен хотів би його мати у себе. Але купець (хазяїн) не поступався в ціні. Занадто гарний був. Діждався юнак ночі. Підкрався до коня і вкрав його, коли господар міцно заснув.</p>
	<p>Приводить коня додому, показує батькові. Йому сподобався подарунок. Та не думав юнак, що погані чутки, як і хороші, дуже швидко біжать по землі. Дійшла чутка і до батька. По опису він зрозумів, що це той самий кінь, якого шукав купець. Розсердився батько на сина і сказав:</p>
	<p>— Чи цього я тебе, сину, вчив?</p>
	<p>Зрозумів син, що вчинив неправильно.</p>
	<p>Тим часом блукав менший у пошуках подарунка і нічого не потрапляло йому на очі. Ходив-ходив і ніяк не міг знайти подарунка гідного його батька. До чого не придивиться, не те, все здається незначним, не вартим уваги. «Бачу, не знайду я нічого, що потішило б серце мого батька, — подумав наймолодший син, — мушу повертатися додому ні з чим. А спадок хай буде старшим братам. Мені, крім батькової любові нічого не треба».</p>
	<p>Приходить наймолодший син додому, заходить в хату. За столом сидить батько чорніший від землі. Наймолодший і каже:</p>
	<p>— Тату, нічого я не приніс. Обходив весь білий світ у пошуках подарунка. Але дарма! Приніс я вам тільки своє серце, яке вас любить, більше всього на світі добра. Спадок віддайте моїм братам.</p>
	<p>— Мій любий сину! Саме тобі належатиме спадщина, — тільки й встиг проговорити батько.</p>
	<p>І тільки тоді зрозуміли старші брати, що найцінніший подарунок для батька — їхня синівська любов.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>155 (5204). Батько та три сини. СУС —. Записано 2008 року. Ковтун Марія Никифорівна (1938). Черкаська область, Маньківський район, Кривець</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Наддніпрянщини/">Фольклор Подніпров’я (Наддніпрянщини)</a></li>
	</ul>
</footer>
<!--#include virtual="/-/inc/general__page_end.inc" -->
