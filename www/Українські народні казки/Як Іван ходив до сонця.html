<!--#include virtual="/-/inc/general__page_start.inc" -->
<title>Як Іван ходив до сонця ☼ Українська народна казка ☼ Народна творчість</title>
<meta name="Description" content="Українська народна казка Подніпров’я (Наддніпрянщини) «Як Іван ходив до сонця» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Як Іван ходив до сонця.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Як Іван ходив до сонця <br><span class="article__headerDescription">Українська народна казка Подніпров’я (Наддніпрянщини)</span></h1>
	<p>Жив колись на світі парубок Іван. Коли йому засіялися вуса, задумав одружитись. Та найгарніший хлопець без шматка поля, коня і корови не вартий торби з січкою. Отож пішов на ярмарок і купив лошачка. Носив йому свіжої трави, напував криничною водичкою і чекав, поки лошачок підросте на доброго коня. Лошачок підріс, а в парубка ні воза, ні плуга, ні борони. Пішов Іван до пана:</p>
	<p>— Прийміть мене на службу.</p>
	<p>— Добре, — каже пан, — служи коло коней.</p>
	<p>Зайшов парубок до стайні. А там було багато візників, таких злих, як пси. Вони чомусь не злюбили хлопця з першого дня. Вибрали старих і немічних коней та й сказали:</p>
	<p>— Чисти!</p>
	<p>Іван чистив коней удень і вночі, але вони ніяк не радували око. І візники покликали пана:</p>
	<p>— Дивіться, які брудні його коні. Нехай собі йде звідси.</p>
	<p>Пан крикнув:</p>
	<p>— Ти, ледацюго, не бачиш, як люблять моїх коней інші наймити?</p>
	<p>Взяв гарапника, відшмагав Івана й пригрозив:</p>
	<p>— Коли мені не будуть вилискувати коні, так спишу тобі шкіру, що посинієш!</p>
	<p>Іван не їв, не спав, робив, як чорний віл. А наймити крадькома кидали сміття на його коней, мастили їх гноєм. Потім знову покликали пана. Той подивився і знов побив парубка. Гірко стало Іванові. Пішов сумний до свого лошака, сів собі на жолоб і задумався.</p>
	<p>— Чого сумуєш, приятелю? — питає лошак.</p>
	<p>— А я маю веселитися, коли пан побив мене за те, що у всіх інших наймитів коні чистіші від моїх.</p>
	<p>— Не журись, я тобі пораджу, що треба робити, — каже хлопцеві лошак, — відріж трохи із моєї гриви і зроби собі щітку.</p>
	<p>Іван зробив щітку із гриви лошачка й почистив нею своїх коней. Вони аж засвітилися. Пан подивився, усміхнувся й відлупцював інших наймитів.</p>
	<p>— Ви, ледацюги, не бачите, як треба чистити моїх коней? І завтра я прийду на вашу голову!</p>
	<p>Пан бив їх щоднини. Якось наймити гнали коней до річки і здибали стару-престару бабу. Вона спитала їх:</p>
	<p>— Чому у вас такі синці?</p>
	<p>— Пан б’є, бо наші коні брудніші від Іванових.</p>
	<p>Баба мовила:</p>
	<p>— Купіть мені червоні чобітки і я вас навчу, що треба робити.</p>
	<p>Наймити купили червоні чобітки і пішли вночі до баби. А вона сказала:</p>
	<p>— Шепніть своєму панові, що Іван може дізнатися, чому сонце так весело сходить і сумно заходить. Тоді матимете спокій.</p>
	<p>Вони прийшли до пана й почали брехати:</p>
	<p>— Паночку, Іванко дуже мудрий. Він може дізнатися, чому сонце так весело сходить, а сумно заходить.</p>
	<p>Пан покликав Івана і питає:</p>
	<p>— Скажи, чому сонце завжди весело сходить, а сумно заходить?</p>
	<p>— Звідки мені знати?</p>
	<p>— Не бреши, мусиш знати! Іди собі й доки не дізнаєшся, то не повертайся, бо</p>
	<p>заб’ю на місці.</p>
	<p>Іван подумав: «Аж тепер той пан вкоротить моє життя».</p>
	<p>— Чого ти знову зажурився, приятелю? — спитав лошачок. — Говори, яка біда спіткала.</p>
	<p>Коли хлопець розповів, лошак його втішив:</p>
	<p>— Не журися, підемо до сонця.</p>
	<p>Вирушили в дорогу. Ішли день, другий, а на третій дійшли до двох берестів, які зчепилися гіллям і так били один одного, що аж листя летіло. Нахилилися до хлопця:</p>
	<p>— Куди йдеш, хлопче?</p>
	<p>— До сонця.</p>
	<p>— Чого?</p>
	<p>— Дізнатися, чому воно весело сходить, а сумно заходить.</p>
	<p>— Спитай його, доки ми тут будемо ще битися.</p>
	<p>— Спитаю.</p>
	<p>Пішли далі. Ішли цілий день, другий, а на третій здибали якусь жінку, яка виганяла каченят з кущів.</p>
	<p>— Куди йдеш, парубче?</p>
	<p>— До сонця.</p>
	<p>— Чого?</p>
	<p>— Дізнатися, чому воно весело сходить, а сумно заходить.</p>
	<p>— Спитай його, доки я ще буду виганяти з кущів каченят.</p>
	<p>— Хай буде.</p>
	<p>Пішли далі. Ішли день, другий, а на третій прибули до річки, через яку вів золотий міст. Тільки ступили на той міст, як закричала риба:</p>
	<p>— Куди йдеш, хлопче?</p>
	<p>— До сонця.</p>
	<p>— Чого?</p>
	<p>— Дізнатися, чому весело сходить і сумно заходить.</p>
	<p>— Спитай його, доки я ще буду тримати міст на своїх плечах.</p>
	<p>— Добре, добре, — пообіцяв хлопець.</p>
	<p>Вони перейшли річку й опинилися під височезною горою. Підіймалися день, другий, а на третій вийшли до кришталевого палацу. До них вибігла жінка в рожевій хустині. То була мати сонця. Вона з тривогою сказала:</p>
	<p>— Ой тікайте звідси, бо як мій син прийде на обід, то з вас лишиться жменька попелу.</p>
	<p>Іван розповів їй про свою біду, що привела його до сонця.</p>
	<p>— Ну, коли так, то лізьте під лаву, я розпитаю сина про все, — сказала господиня і заховала їх.</p>
	<p>Вкотилося у хату сонце.</p>
	<p>— У моїм палаці є якась людина? — спитало одразу.</p>
	<p>— Ні, сину. То тобі так здалося.</p>
	<p>Сонце їло, пило, а мати сиділа і розповідала:</p>
	<p>— Знаєш, цієї ночі мені снилися усілякі сни. Якийсь дивний чоловік спитав: «Чому твій син усе весело сходить, а сумно заходить?» Я не знала, що йому сказати.</p>
	<p>Сонце засміялося:</p>
	<p>— Я весело сходжу, бо далеко бачу. Як тільки покажуся, із синього моря</p>
	<p>виринає чарівна красуня. Вона мені сміється і я радію, кличе мене — йду.</p>
	<p>Цілий день милуюся нею. Увечері дівчина зникає з-перед моїх очей і мені</p>
	<p>стає сумно.</p>
	<p>Мати спитала ще:</p>
	<p>— Скажи, сину, чи ще довго будуть битися ті берести, що ростуть при дорозі?</p>
	<p>— То не берести, а два брати б’ються вже тисячу років. І вони ніколи не</p>
	<p>перестануть битися, бо дуже знущалися над своїми рідними на старість.</p>
	<p>Їсти не давали, сорочки не прали, а перед смертю вигнали слабих на зелену</p>
	<p>пашу.</p>
	<p>— І ще мені приснилася жінка, яка виганяє з кущів каченят. Коли ж вона їх</p>
	<p>вижене?</p>
	<p>— Ніколи. То не каченята, а її бідні діти. Вона їх погубила. Їстоньки не давала, спатоньки не клала, сорочечок не прала. Буде їх доти виганяти, поки я не погасну на ясному небі.</p>
	<p>Мати сонця каже:</p>
	<p>— Приснилася й риба, яка тримає на собі золотий міст. Питала, доки ще тримати має.</p>
	<p>— Триматиме доти, поки не скине в річку першого подорожнього, що ступить на міст.</p>
	<p>Сонце пообідало, поцілувало маму в руку та й рушило далі. Іван і лошачок вилізли зі схованки, подякували гарно і спустилися з гори. Дійшли до річки й чують голос рибки:</p>
	<p>— Що сказало сонце?</p>
	<p>— Мовчи, — шепнув лошачок, — Скажеш тоді, коли міст перейдемо.</p>
	<p>Іван накрив долонею рота і аж на тому березі сказав:</p>
	<p>— Сонце сказало, що ти доти триматимеш міст, поки не скинеш у річку першого подорожнього.</p>
	<p>— Та це ж ти був отим подорожнім! Якби я була знала! Ой-йо-йой! — забідкалася риба.</p>
	<p>Коло кущів жінка запитала:</p>
	<p>— Ну, що сказало сонце?</p>
	<p>— Воно відповіло, що то не каченята, а твої діти у кущах. Ти їх погубила, їсти не давала, спати не вкладала, сорочечок не прала. Тепер їх маєш виганяти з кущів, доки світ буде світом.</p>
	<p>І жінка заплакала гарячими сльозами, а Іван із лошачком помандрували далі. Як дійшли до берестів, ті перестали лупцювати один одного і теж спитали:</p>
	<p>— Що сказало сонце?</p>
	<p>— Будете вічно битися, бо знущалися колись зі своїх тата й мами. На</p>
	<p>старість їсти не давали, сорочечок не прали, а перед смертю вигнали слабих на зелену пашу.</p>
	<p>Іван прийшов до пана й розповів, чому сонце так весело сходить і сумно заходить.</p>
	<p>— Можеш служити далі, — каже пан.</p>
	<p>Але хлопець почухав потилицю та й каже:</p>
	<p>— Не буду більше служити. Мені треба женитись.</p>
	<p>І пішов до свого лошачка.</p>
	<p>— Я хочу засватати оту дівчину, про яку сказало сонце.</p>
	<p>— Коли так, то вирушаймо знову. Та не забудь узяти із собою пилу, сокиру й довгий мотуз, — порадив лошачок.</p>
	<p>Ішли сім днів і сім ночей та й дійшли до моря.</p>
	<p>— Гей! — вигукнув лошачок. — Ми вже там, де треба. Зроби хатку, біленьку як сніг.</p>
	<p>Іван засукав рукави і збудував хатку.</p>
	<p>— А тепер, — мовив лошачок, — прив’яжи до дверей мотуз і сховайся. Двері запруться, а сам підходь, тримаючись мотузка.</p>
	<p>Коли сонце зайшло, з моря вийшла дівчина. Така гарна, що ні пером її не опишеш, ні пензлем не намалюєш. Зайшла в білу хату. Іван цього й чекав. Він сіпнув за мотузок і зачинив за нею двері. Дівчина злякалася і почала кричати:</p>
	<p>— Пусти мене!</p>
	<p>— Ні, рибонько, не пущу, — промовив Іван, увійшовши в хату, — мусиш бути мені за дружину.</p>
	<p>— Тобі? У мене ж закохане сонце, і я маю любити його.</p>
	<p>— Я теж люблю сонце і буду йому вірним.</p>
	<p>— Коли так, бери мене за руку і веди до нього, хай нас благословить.</p>
	<p>Іван одружився. Вони живуть донині у злагоді й щасті. Щоранку стоять на березі моря і сонце зустрічають, а ввечері його проводжають.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>52 (5108). Як Іван ходив до сонця. СУС —. Записано 2008 року. Кирилюк-Власюк Софія Матвіївна (1935). Черкаська область, Монастирищенський район, Шабастівка</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Наддніпрянщини/">Фольклор Подніпров’я (Наддніпрянщини)</a></li>
	</ul>
</footer>
<!--#include virtual="/-/inc/general__page_end.inc" -->
