<!--#include virtual="/-/inc/general__page_start.inc" -->
<title>Про хитрого діда і довірливих панів ☼ Українська народна казка ☼ Народна творчість</title>
<meta name="Description" content="Українська народна казка Гуцульщини «Про хитрого діда і довірливих панів» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Про хитрого діда і довірливих панів.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Про хитрого діда і довірливих панів <br><span class="article__headerDescription">Українська народна казка Гуцульщини</span></h1>
	<p>Був хитрий дід. Пішов він на ярмарок продавати курку. Приходить до міста. Здибає його пан. А пан встидається курку купувати. Але дивиться, нікого близько не видко, та й питає:</p>
	<p>— Продаєте, діду, курку?</p>
	<p>— Продаю.</p>
	<p>— А що хочете?</p>
	<p>— П’ять золотих.</p>
	<p>Пан довго не думав, узяв курку в руки, щоб знати, чи курка тяжка. Добра курка. Витяг пан пулярець&nbsp;<sup>*</sup>, заплатив йому п’ять золотих. А нести курку пан встидається. Та й притому він поспішав у інше місце. Каже він:</p>
	<p>— Знаєте що, діду? Занесіть курку в оті червоні двері. І подасте там жінці.</p>
	<p>І пан пішов собі в свою сторону, а дід пішов з куркою. А то, як звикле, ярмарок. Пан не обзирався і не видів, куди дід подався. А хоть би й обзирався, то би не видів, бо народу багато. Обзирнувся дід раз, обзирнувся другий раз — пана вже не видко. І дід поминув ті червоні двері і пішов собі далі.</p>
	<p>І здибає його другий пан. Знов то саме.</p>
	<p>— Продаєш курку?</p>
	<p>— Продаю.</p>
	<p>— Що хочеш?</p>
	<p>— П’ять золотих.</p>
	<p>Пан небагато думав, знов так само помацав, що курка файна, витягає пулярець і дає дідови п’ять золотих. А там був поворот направо. Пан каже:</p>
	<p>— Ідіть за цей поворот, там зелені двері. Дасте курку жінці.</p>
	<p>І пішов пан по своїм ділу, а дід пішов далі. Доходить до повороту, став, обіздрився — пана не видко. «Іду далі».</p>
	<p>А той пан, що перший купив у него курку, скоро вернувся додому. Входить до хати та й питає:</p>
	<p>— А що, жінко, файна курка, варт п’ять золотих? Жінка видивилася на него великими очима.</p>
	<p>— Яка курка?</p>
	<p>— Та не приносив чоловік?</p>
	<p>— Ні.</p>
	<p>— Та я дав вуйкови п’ять золотих і він мав занести до тебе курку.</p>
	<p>— Та де, я ніякого вуйка не виділа.</p>
	<p>Пан небагато думає, вибіг з хати і біжить у той бік, куди дід пішов.</p>
	<p>Підбіг пару метрів, а другий пан собі вибіг та й біжить. Та й стрінулися оба на повороті. Питає другий пан першого:</p>
	<p>— Куди ти біжиш?</p>
	<p>— Мене, — каже, — така біда стрінула. Я дав п’ять золотих і купив у діда курку. Не хотів вертатися з дідом додому, не мав часу. Сказав, щоб він заніс курку до мене додому. Я думав, що дід чесний, а дід — злодій.</p>
	<p>А той другий каже:</p>
	<p>— Йой, та й я дав дідови п’ять золотих і сказав, аби він заніс курку до мене додому, а він не заніс</p>
	<p>І біжать вони оба. Добігають, а дід уже продає ту курку бабі. А баба годиться&nbsp;<sup>*</sup>, не дає п’ять золотих. Дала чотири золотих і курку вже взяла, а вони добігають і курку від баби відоймають. Баба зачала кричати:</p>
	<p>— Рабівники! Крадуть курку! Я собі курку купила!</p>
	<p>Та вирвала курку й пішла. А вони ймили діда. Зробився галас І надійшов на то шандар&nbsp;<sup>*</sup>. І розпитується шандар, що за справа. Йому розказали. Каже шандар:</p>
	<p>— Віддай, діду, п’ять золотих одному панови й другому, а ми з тобою зробимо порядок.</p>
	<p>А пани кажуть:</p>
	<p>— Ми не хочемо, щоб він віддавав гроші. Ми його хочемо віддати в суд. Щоб його покарали за то, що він нас обікрав.</p>
	<p>Тоді каже шандар:</p>
	<p>— Як називаєшся, діду?</p>
	<p>Дід не хоче казати. А навкруги люди. Шандар питає:</p>
	<p>— Люди, може, ви знаєте, як цей чоловік називається? 3-межи людей якийсь обізвався:</p>
	<p>— Як він таке зробив, я вам скажу, як він називається. Так і так.</p>
	<p>Шандар записав його ім’я й адресу, і всі розійшлися.</p>
	<p>Другий день дідо встає і думає, що робити. Халепи наробив. І надумав піти до адвоката, би адвокат порадив, що він має робити. Адвокат каже:</p>
	<p>— Ти у файну справу зайшов. Тебе за це засудять. А даш п’ять золотих?</p>
	<p>Дідо каже:</p>
	<p>— Дам, але я при собі тепер не маю.</p>
	<p>— Нічого.</p>
	<p>— Як мене не засудять, я вам дам п’ять золотих.</p>
	<p>— Я тебе, — каже, — так пораджу, що тебе не засудять. Ти, діду, роби так. Буде питати суддя: «Ти продавав курку?» А ти кажи: «Га?»— «Цему панови продавав курку?» А ти все кажи: Га?»</p>
	<p>Прийшли на суд. Питає в діда суддя:</p>
	<p>— Ти продавав цему панови курку? А він каже:</p>
	<p>— Га?</p>
	<p>— Ти взяв п’ять золотих у цего пана за курку?</p>
	<p>— Га?</p>
	<p>— І цему другому панови продавав курку? А він знов то саме:</p>
	<p>— Га?</p>
	<p>Суддя знов питає:</p>
	<p>— Ти взяв у него п’ять золотих? А він знов:</p>
	<p>— Га?</p>
	<p>Що в него суд не питався, він нічого не відповідав, лиш: «Га?» Каже суддя до панів:</p>
	<p>— Та ви ж вчені люди. І в такого дурного чоловіка купували курку. Дурного, — каже, — судити нема права. Ідіть по домах.</p>
	<p>І нема жодного суду. А вони кажуть:</p>
	<p>— Та ж ми йому дали по п’ять золотих.</p>
	<p>— Дали та й пропало. Було дурному не давати.</p>
	<p>Вони до кишень — нема в него грошей. Він дурний з собою гроші брати? Пропало.</p>
	<p>А як дідо з адвокатом йшли до суду, адвокат сказав:</p>
	<p>— Я буду на цім вуглі&nbsp;<sup>*</sup> стояти, як ти будеш іти, даш мені п’ять золотих, бо я певний, що тебе не засудять.</p>
	<p>Тепер дідо йде з суду, а адвокат стоїть там, де казав. Дідо йде попри него. І чиниться&nbsp;<sup>*</sup>, що його не видить. А адвокат підійшов та й його за руку чіп.</p>
	<p>— Діду, — каже, — та ж ти мені п’ять золотих маєш дати.</p>
	<p>— Га? — каже дідо.</p>
	<p>— Та ж ми договорилися, що ти мені п’ять золотих маєш дати.</p>
	<p>— Га?</p>
	<p>— Та як? Ти ж не дурний чоловік. І він собі знов:</p>
	<p>— Га?</p>
	<p>Адвокат тримає його за рукав та й не пускає. А дідо собі знов:</p>
	<p>— Га?</p>
	<p>Та й пустив адвокат діда.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__footnotes">
			<p><sup>*</sup> Пуля́рець — гаманець.</p>
			<p><sup>*</sup> Годи́тися — торгуватися.</p>
			<p><sup>*</sup> Шанда́р — жандарм.</p>
			<p><sup>*</sup> Ву́гол — тут: ріг (вулиці, будинку).</p>
			<p><sup>*</sup> Чини́тися — тут: удавати.</p>
		</div>
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Село Рожнів, Косівського району, Івано-Франківської області 28 вересня 1986 року Намісниченко Теодозія Дмитрівна (1905 року народження)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Гуцульщини/">Фольклор Гуцульщини</a></li>
	</ul>
</footer>
<!--#include virtual="/-/inc/general__page_end.inc" -->
