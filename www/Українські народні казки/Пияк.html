<!--#include virtual="/-/inc/general__page_start.inc" -->
<title>Пияк ☼ Українська народна казка ☼ Народна творчість</title>
<meta name="Description" content="Українська народна казка Бойківщини «Пияк» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Пияк.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Пияк <br><span class="article__headerDescription">Українська народна казка Бойківщини</span></h1>
	<p>В одного господаря був син. Дуже здібний був, працьовитий, займався господаркою, але коли батько постарів, зв’язався син з пустим товариством і зачав пити горівку. Батько просив, і мати просила — нічого не помагало. Зачав чоловік із жінкою радитися, що би зробити, аби відучити його від пустого товариства і від горівки. Каже чоловік до жінки:</p>
	<p>— Я ляжу на ліжко і буду слабий, а ти піди в шиньк і скажи синови, що я буду вмирати. Як прийде, то ще він не пияк.</p>
	<p>Пішла мати до шиньку, а син п’є горівку. Вона говорить до него:</p>
	<p>— Синочку, ходи додому, бо батько дуже захворів і буде вмирати. Та й просить, щоби ти прийшов, бо хоче тобі щось наказати.</p>
	<p>А син відповідає:</p>
	<p>— Ідіть додому, я вже йду.</p>
	<p>Вона підходить до жида та й каже йому:</p>
	<p>— Не дайте йому більше горівки, бо в него нема грошей та й у нас грошей немає, нема чим платити.</p>
	<p>І пішла додому. Чекали, чекали жінка й чоловік, до темної ночі чекали, а син так і не прийшов. Приходить уночі п’яний, батько й мати зачали плакати, просити, але нічого не помогло.</p>
	<p>А на другий день син устав і знов пішов у шиньк. Встає батько з ліжка, збирається та й іде до того шиньку. Приходить, а син засів собі з товаришами та й п’є горівку. Батько каже до сина:</p>
	<p>— Кілько я тебе просив, кілько раз тобі говорив, що ти через горівку підеш із цего світу. Але ти не хочеш мене слухати. Я помру, а ти маєш погинути ганебною смертю.</p>
	<p>Тоді підходить до жида та й каже:</p>
	<p>— Слухай, Мошку, аби ти мойому синови не давав горівки, бо син грошей не має, а я майно за горівку не дам. Продам хату і весь маєток, а тобі не дам, аби ти забирав моє майно за горівку.</p>
	<p>І пішов собі геть додому. Та й каже жінці:</p>
	<p>— Що ми маємо робити, аби не втратили свою дитину? Піди ще раз і поклич його додому. Скажи, що я слабий, що буду вмирати.</p>
	<p>Приходить вона до шиньку, зачала дуже плакати та й просити його:</p>
	<p>— Батько слабий дуже і буде скоро вмирати. Просить тебе, аби ти скоро прийшов додому.</p>
	<p>А він того не слухав. Тоді мати пішла додому і каже до чоловіка:</p>
	<p>— Уже ми йому нічим не поможемо, бо наш син — пияк. Хіба би я пішла до священика і попросила, аби він закликав його до себе і поговорив з ним.</p>
	<p>На другий день рано пішла вона до священика і стала просити, аби він закликав його до себе і з ним поговорив.</p>
	<p>— Може би послухав вас, — каже вона священикови. Священик відповідає:</p>
	<p>— Нехай прийде завтра рано до мене. Я буду його просити, може, й поможе.</p>
	<p>Прийшла вона додому та й говорить до чоловіка:</p>
	<p>— Коби він хотів піти до священика, то, може би, священик йому роз’яснив, щоби не пропала молода людина від горівки.</p>
	<p>Коли син прийшов уночі п’яний, батько сказав:</p>
	<p>— Сину, казав священик, аби ти прийшов до него, щось має тобі казати.</p>
	<p>А син відповідає:</p>
	<p>— А що священик має мені казати? Я собі свій ґазда, а він свій ґазда. Я не п’ю за його гроші, ай за свої.</p>
	<p>Устав він рано, і мати зачала просити:</p>
	<p>— Піди, сину, до священика, може, він тобі щось добре скаже.</p>
	<p>— Добре, — каже, — мамо, я піду. Приходить до священика.</p>
	<p>— Слава Ісусу Христу. Священик йому відповів:</p>
	<p>— Слава навіки богу. Та й каже:</p>
	<p>— Я чув, що ти дуже п’єш горівку і не шануєш батька й маму своїх, зневажаєш їх. А вони в тебе порядні батьки. Вони тобі не хотять зла, а тілько добра, послухай батька й мами. Та й мене послухай, залиши пусте товариство та й горівку. Твої батько й мама порядні люди, ходять до церкви, і їм соромно, що ти пустився в таке пусте товариство. Я тобі скажу два слова: сину, їж, пий, веселися, але за один день перед смертю покайся.</p>
	<p>Він подякував священикови та й пішов додому. Прийшов і каже батькови:</p>
	<p>— Ви мене пужали священиком, а священик мені нічого не казав; сказав мені, аби я їв, пив, веселився і лише за день до смерти покаявся.</p>
	<p>А батько говорить йому:</p>
	<p>— А чи питав ти, сину, в священика, коли ти будеш умирати? А син відповідає:</p>
	<p>— Ні.</p>
	<p>— То піди до священика та й запитайся, коли ти будеш помирати. А син каже:</p>
	<p>— Правда, правда. Я піду запитаюся, аби знав.</p>
	<p>Взяв капелюха в руку і побіг до священика. Приходить та й говорить:</p>
	<p>— Ми все договорилися, все добре, але ви не сказали мені, коли я буду вмирати.</p>
	<p>А священик відповідає йому:</p>
	<p>— Не пий, синочку, сьогодні, бо, може бути, що ти ввечері умреш.</p>
	<p>— А завтра чи мож пити? А священик каже:</p>
	<p>— Й завтра би-с не пив, бо не знаєш, коли будеш умирати. Він тоді каже священикови:</p>
	<p>— То хіба би я ніколи не пив горівку.</p>
	<p>— Так, синцю, так, не мож пити горівку, бо не знаєш, коли будеш умирати.</p>
	<p>І з тим він пішов додому. А батько питає його:</p>
	<p>— Що тобі казав священик? Син відповідає:</p>
	<p>— Щоби я не пив горівку ні сьогодні, ні завтра, ні позавтра, бо не знаю, коли буду вмирати.</p>
	<p>Взяв капелюх і пішов у шиньк пити горівку.</p>
	<p>А батько закликав трьох людей, зробив тестамент, продав хату і весь маєток, зайшов у сільраду, затвердив той документ, зробив у коморі в сіні сховище, поклав там гроші і забив на тому місці гак. Коли син прийшов п’яний, батько сказав йому:</p>
	<p>— Не хотів-ис слухати мене, то пропадеш, бо я продав усе майно та й хату, а ти лишився на голім пляцу. Але як стане тобі дуже прикро, аби-с пішов у комору і повісився на той гак, що в коморі коло дверей забитий.</p>
	<p>У той час попала тяжка хвороба на батька й на матір, хвороба тифус.</p>
	<p>Вони повмирали, а Мошко прийшов по гроші, по довг за горівку. Хотів забрати хату й поле. А люди прийшли з документами, що хата й поле продані. Тоді жид подає Михася в суд. І суд присудив: раз батько продав хату й майно при людях, при трьох свідках, то Мошко не має ніякого права ні до хати, ні до поля.</p>
	<p>І було Михасеви дуже прикро, бо з него зачали сміятися люди:</p>
	<p>— Не слухав-ис батька й матері, лишив-ис ся без хати, без поля, людям на сміх, а богови на гріх.</p>
	<p>Тоді він пригадав, як батько йому казав, що як прийде крута година, аби повісився на той гак, що в коморі коло дверей забитий. Пішов узяв собі шнурок, прив’язав до того гака, гірко заплакав і повісився. Але що гак був забитий у стіну, де були заховані гроші, він не повісився, лише відкрив батькову скарбницю — гак вирвався, й посипалися гроші. Зібрав він ті гроші, відніс Мошкови довг за горівку і зложив клятву, що більше в життю горівку пити не буде. Купив хату, купив поле, оженився і став жити по-християнськи. Стали його люди хвалити, пішов він до церкви, висповідався і став порядним ґаздою.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Перегінське, Рожнятівського району, Івано-Франківської області 24 жовтня 1995 року Максимець Василь Онуфрійович (1929 року народження)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Бойківщини/">Фольклор Бойківщини</a></li>
	</ul>
</footer>
<!--#include virtual="/-/inc/general__page_end.inc" -->
