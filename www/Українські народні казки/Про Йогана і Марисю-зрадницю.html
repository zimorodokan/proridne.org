<!--#include virtual="/-/inc/general__page_start.inc" -->
<title>Про Йогана і Марисю-зрадницю ☼ Українська народна казка ☼ Народна творчість</title>
<meta name="Description" content="Українська народна казка Бойківщини «Про Йогана і Марисю-зрадницю» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Про Йогана і Марисю-зрадницю.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Про Йогана і Марисю-зрадницю <br><span class="article__headerDescription">Українська народна казка Бойківщини</span></h1>
	<p>Любилися хлопець і дівчина. Він називався Йоган, а вона Марися. Вони любили йти прогулюватися удвох, а батьки не були тим задоволені. Жили вони коло лісу. Батьки казали: — Ви заблудитеся.</p>
	<p>— Нє, мамусю й татусю, ми будемо тільки при дорозі. Мама й тато сказали:</p>
	<p>— Беріть, діточки, найкращого пса і шаблю. Якби вас що стрінуло, би ви мали коло себе оборону.</p>
	<p>Їм позволили, і вони пішли. Пішли, і захотілось їм пройтися по лісі. Зійшли з дороги, зайшли в ліс, і там їх спіткала недоля. Зайшли вглиб лісу і заблудилися. Ішли-йшли, ішли-йшли. Дівчина дуже плакала.</p>
	<p>— Ми загинемо, — казала вона, а він її заспокоював.</p>
	<p>Ішли вони лісом все далі й далі і жили ягідками, і він її заспокоював та підтримував. І спіткали вони в тому лісі великий палац. Не видко було там нікого. Пішли по помешканнях. Великі скарби в одному, ще більші в другому — не описати! Розмикають третю кімнату, а там жінка середнього віку. Дуже розплакалася та жінка.</p>
	<p>— Діточки мої дорогі, що я з вами зроблю?! Тут зараз мають прийти дванадцять розбійників. Тут невільно нікому заходити. Чого ви прийшли? Так і я заблудилася і тепер мушу готувати для тих розбійників їсти.</p>
	<p>І вона шукала місця, де їх обох заховати. Нарешті подивилася у вікно, а тота банда вже йде додому. Вона швидко шукає. Скоро накриває у великому покої стіл для тих розбійників, а обрус по саму землю — запхала їх під стіл, під той обрус. Разом з собакою. А собака був дуже мудрий і мовчав.</p>
	<p>Прийшли ті розбійники і привели за собою велику худобину. Будуть різати.</p>
	<p>А та кухарка накриває їм стіл, кладе всяку їжу, зараз будуть засідати за стіл їсти. Сіли, а єден з-межи них встає, кличе до себе кухарку й питає:</p>
	<p>— Хто тут був? А вона каже:</p>
	<p>— Тут нікого не було.</p>
	<p>— Я чую людську кість. Тут хтось був, — знов повторив той.</p>
	<p>І зачали вони ту жінку дуже катувати. Вона зачала проситися, би її на хвильку випустили. Вона зараз прийде. Але як вони її пустили, то вона й пропала. Вже більше її не бачили.</p>
	<p>І почали вони великий розшук по палацу. Цілий дім перетрясли — нема. Прийшли, посідали за стіл і радять раду. Радяться і їдять. Під час того їдення вони знов почули людську кість.</p>
	<p>— Тут хтось є, і все.</p>
	<p>А пес таки порушився, і вони вчули. Відразу подивилися під стіл.</p>
	<p>— Ага, то ти, Йоган? То ти, Марися? Вилазьте!</p>
	<p>Вони ся дуже настрашили. А розбійники повставали з-за стола і радяться, що з ними обома робити.</p>
	<p>А Йоган опанував собою, вихопив шаблю, заскочив ззаду і всім їм голови постинав. Одинадцятьом стяв, а дванадцятого трошки надкалічив. А той удав, що він убитий і ліг коло тих одинадцятьох. Йоган дуже врадувався та й каже:</p>
	<p>— Тепер ми будемо тут самі жити. А вона йому:</p>
	<p>— Я тутка жити не буду.</p>
	<p>Взяли вони ті трупи і затягнули до пивниці. І того дванадцятого, що був живий. І що вона придумала? Каже:</p>
	<p>— Йоган, вже маємо все, але я дуже хвора. Треба мені звіриного молока.</p>
	<p>Посилає вона його за молоком і до зайця, і до лиса, і до медведя — до багатьох звірят. Пішов він у ліс за тим молочком.</p>
	<p>А вона, як він пішов з дому, встає з ліжка і йде до того до пивниці. А то був її коханок. Підтримує вона його і їжею, і всім.</p>
	<p>Йоган здибає медведя, а медвідь каже:</p>
	<p>— Йоган, Йоган, я знаю, що ти хочеш. Ти хочеш медвежого молочка і маленького медведика.</p>
	<p>І дає йому молочко й того медведика. Прийшов він додому й дає Марисі то молочко й того медведика. Дає, аби їй помогло, а вона ніби заживає його, але не заживає, а виливає за ліжко, так, щоб Йоган не видів. І каже:</p>
	<p>— Йоган, мені твої ліки нічого не допомагають.</p>
	<p>І він діставав молоко і від інших звірят. Вони йому давали своїх маленьких звіряток. А вона казала, що їй нічого не допомагає. І все того розбійника доглядала.</p>
	<p>Йоган пішов по молоко і вертає з лісу. Вона була тої думки, що його з’їдять звірі, а його звірятка полюбили. Як він пішов послідній раз по молочко, вона випустила того розбійника на волю, до хати. І радяться обидвоє, як його знищити, як він прийде з лісу.</p>
	<p>— Ти, Марисю, зроби так. Як він прийде, приголуб його, нагодуй. І зроби йому купіль. А ліжко зроби з самих ножів і бритов і простиралом прикрий. Би він на то положився.</p>
	<p>Вона так і зробила. Він ліг на то ліжко, і з него зробилося м’ясо. На тім скінчив Йоган своє життя.</p>
	<p>А розбійник з Марисею обіймаються. Вони дуже щасливі, що змили його з землі. Повипускали всіх його звіряток. І радяться, що робити з тілом. А звірятка кругом него плачуть, скавулять. Дуже його любили. Взяли розбійник з Марисею то тіло в простирало і несуть далеко в ліс закопати. А звірятка йдуть за ними й дивляться, де вони його понесуть.</p>
	<p>Вертають розбійник з Марисею додому, а звірятка лишаються тамка, коло того тіла. Радиться медвідь з усіма звірятами:</p>
	<p>— Що маємо робити?</p>
	<p>Відкривають його тіло, складають усі його частини, котра до чого належить. І зложили Йогана, як живого. Медвідь дав приказ усім звіряткам, щоби збирали квіти всякого роду. Нанесли звірята тих квітів, а медвідь все докупи змішує і робить масть. І від тої масти Йоган устав живий. Оживили його звірятка тими лісовими квітами і вертає Йоган до того палацу на два слова з Марисею. Хоче він видітися з нею. Прийшов до палацу — нема ні її, ані його. Всі звірятка коло него скачуть, радуються. Став він у тім палаці і розглядає по лісі. Зиркнув, а вони обоє спацирують, Марися з тим бандитом. Він як то побачив, то гірко заплакав, тоді каже до звірят так:</p>
	<p>— Звірятка мої дорогі! Ви добре слухайте, що я кажу. Як я свисну раз, то би-сте були коло перших дверей. Як свисну другий раз, то би-сте були коло других дверей, а як свисну третій раз — би їх розірвали, так, як вони розірвали мене.</p>
	<p>І звірятка зробили з них масло та й прийшли до него. Тоді він запалив той палац, і цілий палац згорів. А він вернувся до своїх батьків.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Верхнє Сіневідсько, Сколівського району, Львівської області 29 грудня 1990 року Варивода Марія Іванівна (1896)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Бойківщини/">Фольклор Бойківщини</a></li>
	</ul>
</footer>
<!--#include virtual="/-/inc/general__page_end.inc" -->
