<!--#include virtual="/-/inc/general__page_start.inc" -->
<title>Лікар з ласки куми Смерті ☼ Українська народна казка ☼ Народна творчість</title>
<meta name="Description" content="Українська народна казка Буковини «Лікар з ласки куми Смерті» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Лікар з ласки куми Смерті.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Лікар з ласки куми Смерті <br><span class="article__headerDescription">Українська народна казка Буковини</span></h1>
	<p>Був бідний чоловік. Народилася в него дитинка, і ніхто не хотів до него йти в куми, бо він бідний. Сходив він усе село — ніхто не хоче йти. Та й іде він додому. Здибає його якась бабка та й питає:</p>
	<p>— Де ти ходив, чоловіче?</p>
	<p>— Та ходив кумів шукати. Народилася в нас дитинка, і ніхто не хоче за кумів істи. Так і йду додому.</p>
	<p>— Я піду до тебе за куму, — каже баба. — І зроблю з тебе багача. Покладу тебе дохтором.</p>
	<p>— Як же я буду дохтором, як нічого не знаю?</p>
	<p>— Будеш знати. Я — Смерть. Як де хто буде слабий, то я коло него буду. Ти прийдеш туди і мене побачиш. Ніхто мене не буде бачити, тілко ти. Як я буду в головах, то кажи: «Слабому нема ліку — він має вмерти». А як я буду сидіти в ногах, то кажи, що за три години буде той чоловік здоровий. Бери якогось бур’яну та водички, щось там роби з ним, і він буде здоровий. Будуть тобі платити — станеш багатий.</p>
	<p>І пішла та баба до него в куми.</p>
	<p>Приїхав до него пан, а в него хата така старенька. Питає пан:</p>
	<p>— Де такий і такий дохтор? Люди кажуть:</p>
	<p>— У тій маленькій хатині.</p>
	<p>Прийшов пан, став і питає дітей на подвір’ї:</p>
	<p>— Ваш тато дохтор?</p>
	<p>— Та дохтор. Він лікує людей.</p>
	<p>— Ану виклич тата надвір.</p>
	<p>Викликали його діти. Виходи він надвір. Голова в пір’ї, дрантивий такий. А пан питає:</p>
	<p>— Що, ви лікарем робите?</p>
	<p>— Так, я лікар.</p>
	<p>— В мене дочка три роки слаба. Ви можете вилікувати її?</p>
	<p>— Піду подивлюся. Як можна вилікувати, то вилікую.</p>
	<p>— То сідайте в бричку та й поїдем.</p>
	<p>Сів той з паном та й поїхав. Приїхав туди, подивився — кума Смерть у ногах сидить. Каже він панови:</p>
	<p>— Я вилікую вашу дочку.</p>
	<p>Набрав якогось бур’яну, колотить, умиває її. І за три години закликає пана й паню та й каже:</p>
	<p>— Ану йдіть подивіться.</p>
	<p>А дівчина вже стоїть перед дзеркалом і причісується. Пан і паня дуже зраділи, заплатили йому добре, і пішов він додому.</p>
	<p>Так лікував, лікував і зробився таким багачем, що більшого за него не було. І приходи час умирати йому самому. Приходи Смерть та й каже:</p>
	<p>— Куме, ваша свічка догорає, пора вже вам умирати. А він їй:</p>
	<p>— Кумо, а не можна ту свічку підсукати, щоб була довша та й горіла далі?</p>
	<p>— Це я не маю права робити, — сказала кума.</p>
	<p>Поки та свічка догорала, він узяв та й зробив собі таку коляску на однім колесі. Так зробив, що як кума прийде його забирати, то щоби та коляска оберталася і Смерть усе в ногах у него була. А кума прийшла та й каже:</p>
	<p>— Куме, ти крути — не крути, а все одно треба вмерти. Раз — і забрала з него душу.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Василівці, Сокирянського району, Чернівецької області 11 серпня 1985 року Данилов Олекса Степанович (1915 року народження)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Буковини/">Фольклор Буковини</a></li>
	</ul>
</footer>
<!--#include virtual="/-/inc/general__page_end.inc" -->
