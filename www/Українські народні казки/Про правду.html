<!--#include virtual="/-/inc/general__page_start.inc" -->
<title>Про правду ☼ Українська народна казка ☼ Народна творчість</title>
<meta name="Description" content="Українська народна казка Подніпров’я (Наддніпрянщини) «Про правду» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Про правду.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Про правду <br><span class="article__headerDescription">Українська народна казка Подніпров’я (Наддніпрянщини)</span></h1>
	<p>Давним-давно жила собі жінка. Було у неї два сина. Дружба та злагода панували у родині, бо діти шанували свою неньку.</p>
	<p>Швидко промайнули роки, сини стали дорослими Спочатку одружився старший син. Взяв собі за дружину вродливу та роботящу дівчину. Стали вони самостійно господарювати. Через деякий час одружився і молодший.</p>
	<p>Молодший став заможним паном. Були в нього і будинки муровані, і стоги, і стодоли, і комори, повні добра, і гроші. А старший син, хоч і був не ледачий, але жив бідніше. Мати зостарілася і жила у родині молодшого сина. Її поважала невістка і любили онуки. Але материнське серце боліло від того, що старший син зі своєю сім’єю бідує.</p>
	<p>Одного разу, коли син із невісткою та дітьми поїхали на ярмарок, мати дістала зі скрині трохи грошей і віднесла їх старшому сину. Через декілька днів син помітив, що не стало грошей. Він запитав у матері, чи не брала вона на якусь потребу. Вона не призналася, а тільки розплакалася:</p>
	<p>— Невже ви маєте мене за крадійку?</p>
	<p>— Ні, мамо. Не плачте, все минеться, — відповів син, заспокоюючи її.</p>
	<p>Пройшов деякий час і мати захотіла знову допомогти старшому сину. Але син помітив нестачу і знову запитав у неньки. Мати ще дужче розплакалася. І тоді він сказав:</p>
	<p>— Мамо, не плачте. Нехай пропадуть всі гроші, хай я буду злиднем, аби ви тільки не плакали.</p>
	<p>Минув рік. Господарство молодшого сина занепало. Він став біднішим, ніж його старший брат. Мати дуже засумувала, що так сталося.</p>
	<p>Одного разу вона пішла до криниці по воду. Коли поверталася додому, то зустріла бабусю. Старенька попросила напитися води і сказала:</p>
	<p>— Я знаю, чого ти така сумна. Ти ж сама винна в тому, що сталося. Розкажи сину всю правду і все буде добре.</p>
	<p>Не встигла вона щось відповісти, як бабуся десь поділася. Довго мати не могла зважитися і розповісти синові про гроші. І все ж таки одного дня вона покликала обох своїх синів до себе і розказала все, як було. Син дуже любив свою матір і пробачив їй цей вчинок. Тож, старший брат цього разу допоміг молодшому. І зажили вони дружно та щасливо.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>227 (7471). Про правду. СУС —. Записав Семенюк Гліб 2009 року. Клименко Ганна Тимофіївна. Дніпропетровська область, Покровський район, Покровське</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Наддніпрянщини/">Фольклор Подніпров’я (Наддніпрянщини)</a></li>
	</ul>
</footer>
<!--#include virtual="/-/inc/general__page_end.inc" -->
