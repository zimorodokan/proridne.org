<!--#include virtual="/-/inc/general__page_start.inc" -->
<title>Доля дівчини ☼ Українська народна казка ☼ Народна творчість</title>
<meta name="Description" content="Українська народна казка Подніпров’я (Наддніпрянщини) «Доля дівчини» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Доля дівчини.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Доля дівчини <br><span class="article__headerDescription">Українська народна казка Подніпров’я (Наддніпрянщини)</span></h1>
	<p>В давнину люди були бідні та багаті. Одні працювали до сьомого поту, а інші гуляли та розважалися. Бідні женилися на бідних, а багаті на багатих.</p>
	<p>От один багатий чоловік женився і взяв в дружини теж дівку багатого роду. Він був красивий на вроду, а взяв багату та тільки некрасиву, що і людям стидно показувати. Жили вони жили і найняли собі наймичку, молоду та вродливу, що можна і людям показати.</p>
	<p>От вирішили молодята поїхати, помандрувати. Кажуть наймичці, щоб вона нікуди не ходила, бо їх довго не буде. От зібралися і поїхали.</p>
	<p>А наймичка тим часом взяла саме краще вбрання своєї пані, одяглася і почала видивлятися на себе в дзеркало. Дивиться та примовляє:</p>
	<p>— Яка я красива, а пані така некрасива.</p>
	<p>Пані щось забула взяти в дорогу і повернулася назад додому. Тихенько підійшла до вікна і бачить, що наймичка видивляється в її вбранні перед дзеркалом і приказує.</p>
	<p>Зайшла пані в дім, розказала, що вона все те чула. І запропонувала випробувати долю. А для цього сказала наймичці, щоб та взяла дві корзини і положила в корзини саму кращу їжу. В одну і другу порівно, все має бути однакове. Потім узяти корзини і вийти на роздоріжжя біля лісу. Поставити корзини на дорозі, а самій сховатися у лісі. Тільки потрібно запам’ятати, де чия корзина. Потім ждати, хто прийде до корзинок.</p>
	<p>От наймичка зробила так, як сказала пані. Сидить вона у лісі і жде. Ось прилетіли два голуби і сіли на корзину пані: вурчать, крилами обнімаються та цілуються. Так вони порозважалися та полетіли.</p>
	<p>Через деякий час приходить свиня дика і до корзини наймички: понюхала і почала все рить носом, викидать з корзини та ногами топтать. Бачить наймичка, що свиня порве їжу. Вигнала її, забрала корзини і пішла додому.</p>
	<p>Тут і пані виходить та и запитує наймичку:</p>
	<p>— Ну, хто приходив до корзинок?</p>
	<p>А наймичка й відказує:</p>
	<p>— До вашої корзинки прилітали голуби і любувалися, як молодята. А до моєї прийшла свиня і почала рилом викидати все з корзини та топтати, я її й прогнала.</p>
	<p>— Ну, що ж ми випробували долю. І моя доля не залежить від того чи красива я, чи ні. А ось ти хоч і красива, а доля в тебе саме така, яка є. І хочеш ти чи не хочеш, а примиритися маєш. То, може, доля і до тебе буде, схильна, як і до мене.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>56 (5515). Доля дівчини. СУС —. Записано 2008 року. Мальована Лідія Андріївна (1938). Черкаська область, Смілянський район, Мале Старосілля</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Наддніпрянщини/">Фольклор Подніпров’я (Наддніпрянщини)</a></li>
	</ul>
</footer>
<!--#include virtual="/-/inc/general__page_end.inc" -->
