<!--#include virtual="/-/inc/general__page_start.inc" -->
<title>Про братів наших менших ☼ Українська народна казка ☼ Народна творчість</title>
<meta name="Description" content="Українська народна казка Поділля «Про братів наших менших» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Про братів наших менших.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Про братів наших менших <br><span class="article__headerDescription">Українська народна казка Поділля</span></h1>
	<p>Ми щодня вигулюємо наших песиків і пестимо наших котиків. Ми звикли до них і сприймаємо ці маленькі істоти, як частинку свого життя. Важко уявити, що такі ж самі тваринки ще в сиву давнину були частиною життя наших далеких пращурів. Тільки от, сприймали вони їх зовсім по-іншому.</p>
	<p>Приміром, прадавні українці вважали, що собаку створив диявол з глини, ще й без шерсті. А от хутром нашого вірного друга нагородив уже бог. Було це так.</p>
	<p>Зліпив бог людину з глини і поставив сохнути, наказавши собаці стерегти її, а Сам пішов Собі. Ось собака стеріг, стеріг, замерз і заснув (він тоді голий був, без шерсті). Йшов мимо чорт, угледів людину, роздер навпіл її груди, нахаркав туди, тоді склав, як було, і знову поставив. Повертається бог. Удмухнув у людину безсмертну душу, а людина раптом почала харкати. Бог тоді до собаки:</p>
	<p>— Як же ти не встеріг?</p>
	<p>— А я, — каже, — Господи, замерз, та й заснув. Дай мені шерсть, тоді вірно стерегтиму.</p>
	<p>Бог дав йому після того шерсть, а людина так і зосталась назавжди вже з харкотинням.</p>
	<p>Інша легенда говорить, що собаки спочатку жили у воді, а лише потім почали жити на землі. І ось, як це сталося.</p>
	<p>Якось ішов чоловік на полювання і, зустрівши двох звірят, запитав, звідки вони. Звірята відповіли:</p>
	<p>— Ми жили у воді, а тепер житимемо на землі.</p>
	<p>— Як ви зветеся? — спитав чоловік.</p>
	<p>— Собаки.</p>
	<p>— Як я можу пересвідчитися?</p>
	<p>Собаки вийняли свої документи й показали йому. Тоді чоловік той каже до них:</p>
	<p>— Дивіться, вам дозволено жити на землі всього лиш один рік, а по закінченні цього часу знову треба йти у воду.</p>
	<p>Через рік зустрівся він з тими ж звірятами і став сварити їх за те, що й досі живуть на землі, коли термін вже вийшов.</p>
	<p>— Без документа нам не можна йти у воду, — відповідали звірята.</p>
	<p>— А де ж ваш документ?</p>
	<p>— Ми віддали котові.</p>
	<p>— Ходіть же й візьміть його в кота.</p>
	<p>Собаки пішли до кота і зажадали в нього свій документ, але документа в кота вже не було: його вкрали миші і з’їли. Так собаки мусили залишитися на землі й живуть на ній дотепер. Тому й нині людина переслідує собаку, собака — кішку, а кішка — мишей; і собаки, й коти і миші завжди будуть між собою непримиренними ворогами.</p>
	<p>Ще одна легенда по-іншому пояснює ворожнечу між собаками та котами.</p>
	<p>Якось був такий неврожай, що гинули від голоду і люди й собаки. Один собака пішов до бога просити хліба. Бог дав йому потрошку всякого нив’я, дав до того ж і розписку. А в тій розписці було сказано: що сам господар їстиме, те щоб давав і собаці. Повернувся собака додому, віддав господарю все те нив’я. Господар засіяв його — вродило. їсть сам господар, і собаці дає те ж саме. Ходить собака подвір’ям і мокне в негоду під дощем. Приходить він до кота й каже:</p>
	<p>— На, братику-котику, тобі цю цидулочку: ти — в хаті, в сухому сидиш, то в тебе цидулочка ніколи не змокне.</p>
	<p>Сидить собі кіт у хаті, а коли надворі похолоднішало, він заліз у піч. Господиня розпалила в печі, а кіт як вистрибне звідтіля, та й забув прихопити із собою з печі розписочку. Варить господар собі їсти, та вже більше й не дає собаці того, що сам їсть, а замішує висівки, дає помиї. Собака бачить, що господар не дає йому вже більше того, що їсть сам, прийшов до кота й питає:</p>
	<p>— А де та цидулочка, що я дав тобі на зберігання?</p>
	<p>— Я, — каже кіт, — сидів у печі, грівся, а господиня раптом розпалила піч. Я вискочив, та й забув у печі цидулочку, то вона там і згоріла.</p>
	<p>Відтоді собаки стали шарпати котів, і ніколи вони не можуть ужитися.</p>
	<p>Отак давні українці розповідали одне одному про наших вірних приятелів.</p>
	<p>Про кота також є цікаві перекази. Його чомусь вважали чистішим за собаку, казали, що він створений богом. Проте, розповідають, що кіт також володіє деякими недобрими властивостями. Про це оповідає легенда Ушицького повіту.</p>
	<p>Чорт, перекинувшись на мишу, плив через море, аби спокусити Єву. Пресвята Діва, побачивши це, кинула Свою рукавицю. З цієї рукавиці зробився кіт, який в ту ж хвилину зжер чорта. Отже, хоч кіт і походить з рукавиці Пресвятої Богородиці, він усе-таки тварина нечиста, бо з’їв чорта.</p>
	<p>Також з нашими улюбленцями пов’язані деякі українські народні прикмети. Зокрема, якщо собака риє ямки, то хто-небудь помре у домі, якщо виє — буде пожежа. Якщо до когось приблудиться кіт, то людина неодмінно зубожіє; і навпаки, якщо приблудиться собака, то це — на щастя й достаток.</p>
	<p>Отже, тепер ми знаємо про наших улюбленців більше. Правдиві це історії чи ні — вирішувати кожному особисто. Головне, щоби ми ніколи не переставали любити наших менших братів.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>40 (6368). Про братів наших менших. СУС 200. Записано 2009 року. Загоруйко О. Т. (1945). Вінницька область, Вінниця</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Поділля/">Фольклор Поділля</a></li>
	</ul>
</footer>
<!--#include virtual="/-/inc/general__page_end.inc" -->
