<!--#include virtual="/-/inc/general__page_start.inc" -->
<title>Хитрий Іван ☼ Українська народна казка ☼ Народна творчість</title>
<meta name="Description" content="Українська народна казка Гуцульщини «Хитрий Іван» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Хитрий Іван.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Хитрий Іван <br><span class="article__headerDescription">Українська народна казка Гуцульщини</span></h1>
	<p>Куток ґаздів у селі по черзі пасли корови. Кожного дня один гнав у поле всі корови, а на другий день другий, і так ішло хата від хати. Прийшла черга пасти корови Іванови. А в Івана корови не було. Він каже:</p>
	<p>— У мене нема корови, то чого ж я буду пасти? А йому кажуть:</p>
	<p>— Ми ні одної хати не минаємо. Прийшла черга на твою хату, паси.</p>
	<p>І погнав Іван ті корови пасти на луг.</p>
	<p>Увечір він пригнав з пасовиська корови, ґазди їх розібрали. А Іван за той день надумав, що має далі робити. Він зробив собі корову з дошки. Вирізав голову з рогами, ноги, хвіст. Та зачепив її на другий день воловодом і притягнув на те місце, де згонювали сусіди всю худобу. Сусіди з него сміялися. А він каже:</p>
	<p>— Це в мене така корова. Як вона пропаде, то буде відповідати той, що пасе.</p>
	<p>І той не мав що робити, взяв ту дошку на плечі і погнав корови на луг. Приніс пастух ту дошку і лишив її край лугу при дорозі. Та й пасе корови.</p>
	<p>А Іван слідкував за ним і вкрав свою «корову». Увечері, коли пастух пригнав худобу з поля, дошки не було. Пастух сказав, що то відей&nbsp;<sup>*</sup> хлопці взяли її на ставок, бо з нею добре купатися. Люди ще й посміялися з Івана. А Іван сказав:</p>
	<p>— Раз ти не пригнав мою корову, я забираю твою.</p>
	<p>І пішов і забрав у стайні корову цего пастуха. Пастух побіг до ґміни, до віта. І розказав там про свою пригоду.</p>
	<p>— Хоче Іван взяти в мене корову за кавалок дошки. А віт каже:</p>
	<p>— І правильно він зробив. Він не має корови, а ви його примусили пасти. А як зробив він собі корову з дошки, то треба було йому ту «корову» з поля привести.</p>
	<p>Так Іванови та корова й лишилася. А він ту корову зарізав і набив бочки м’яса. І скликає всі сусіди, робить бенкет. Зійшлися гості та й питають:</p>
	<p>— Відки в тебе, Іване, таке добро?</p>
	<p>А Іван каже їм, що зарізав корову і м’яса буде на цілий рік, а за шкіру вернулися гроші на другу корову. Баби кажуть своїм чоловікам:</p>
	<p>— Видите, Іван таки має голову. Він і гроші за шкіру вторгував, і м’яса он скільки має. Так і ви зробіть.</p>
	<p>Та й з’юдили своїх чоловіків, щоб порізали корови. Чоловіки зарізали корови, м’ясо набили в бочки, щоб мали що їсти, а шкіри повезли на ярмарок. Привезли ті шкіри — ніхто не купує. Завернули шкіри додому та й давай жінок бити, що жінки з’юдили корови порізати. А жінки повтікали та й зрадилися Івана вбити. За те, що Іван їх на таке нарадив. Що вони коров позбулися. Та вже й ґазди за бабами побігли Івана бити. Іван дивиться в вікно — біжать до него сусіди. Він засвітив свічку і ліг на лавицю, ніби він помер.</p>
	<p>Наперед вбігли баби. Отворяють двері — Іван лежить і свічка горить. І баби зо страху попадали в хоромах. Надбігли чоловіки, познімали шапки і сказали: «Отче наш». Та й розійшлися.</p>
	<p>Радяться вони, як мають Івана ховати. Але перед вечором одна жінка увиділа — Іван у себе перед хати стоїть. Жінка скричала, розґвавтувалася та й каже:</p>
	<p>— Дивіться, Іван нас обдурив. Він живий. Забиймо його в міх і киньмо в озеро, щоб більше не обманював.</p>
	<p>Прибігли жінки, вхопили Івана, забили його в міх, зав’язали і по́чогом&nbsp;<sup>*</sup> потягли його до озера. Поки витягли його на дорогу, стало темно. І порадилися, що рано дотягнуть його до озера, бо боялися приступати до озера вночі. Та й лишили мішок з Іваном і пішли додому.</p>
	<p>Лежить Іван у місі на вулиці та й стогне. А тут їде каретою пан якийсь. Видить, мішок стоїть на дорозі. Думає: «Це хтось загубив. Возьму собі цей мішок». Підходить до мішка, а там стогне жива людина.</p>
	<p>— Хто це, що це? — питає пан.</p>
	<p>— Ой, — каже, — злагодили мене класти за віта, а я не вмію ні читати, ні писати.</p>
	<p>А пан став та й подумав: «То не міг би я стати за віта?» Та й каже:</p>
	<p>— Я став би за віта.</p>
	<p>— То лізьте в цей мішок та й завтра вас виберуть за віта. Вони будуть думати, що то я. Але, пане, дайте мені свій мундур вбрати, а ви беріть мій. Бо вони можуть впізнати, що то не я. Пан випустив Івана з міха, розібрався і помінявся з Іваном одягом. А Іван каже:</p>
	<p>— Та й що мені за то буде, що ви будете вітом? Каже пан:</p>
	<p>— Сідай у мою карету і віджени мені додому коні. І на тобі записку до пані. Аби вона дозволила, щоби ти вибрав собі, що хотів: чи коня, чи бика, чи корову.</p>
	<p>Та й Іван зав’язав пана в міх, і міх з паном лишився на дорозі, а Іван поїхав додому до пана. Подав пані записку та пішов до стайни і вибрав собі корову, теличку й бичка — троє товарят. І погнав їх додому.</p>
	<p>А жінки рано встали, мішок з паном узяли і кинули в озеро. І пан утопився.</p>
	<p>Десь після полудня тягнеться Іван із своєю маржиною додому. Дивляться жінки — та це ж Іван! Та й біжать до Івана на дорогу, та й питають його:</p>
	<p>— Як ти не втопився? І де ти взяв цю худобу? Ми ж тебе втопили. А Іван каже:</p>
	<p>— Ви думали, що ви мене втопили. А я упав на дно, а там стільки худоби. Вибирай, яку хочеш. То я собі вибрав цих трьох товарят.</p>
	<p>Жінки кажуть:</p>
	<p>— Веди нас назад до озера і покажи нам, де там є маржина. Він вертається до озера і жене свою маржину. І жінки йдуть за ним. Став він з своєю худобою коло озера, а то все відбилося в озері. Іван каже:</p>
	<p>— Видите, є худоба!</p>
	<p>— Най тебе шлях трафить, Іване! Як ту худобу дістати?</p>
	<p>— Туди лізти треба.</p>
	<p>Жінки прийшли додому та й кажуть своїм чоловікам:</p>
	<p>— Ви такі дурні. Іван пригнав стільки худоби, а ви нічого. Ідіть до води за худобою.</p>
	<p>Чоловіки пішли, подивилися, що там є худоба, поштрикали в воду та й потопилися. А Іван загнав худобу на ярмарок і продав. Та продав хату і виїхав відти геть. Бо жінки були б його вбили насмерть.</p>
	<p>Ходить Іван хата від хати. Де його ніч захопить, там ночує. Бо свеї хати не мав. Заходить він до одної хати, а там такі запахи з варі. Встрічає жінку з відром у руках. Іде жінка доїти корову. Каже Іван:</p>
	<p>— Вуйночко, прийміть мене на ніч. А жінка каже:</p>
	<p>— Чоловіка нема дома. А я слаба. В нас нема де ночувати. А він зачав проситися, і вона його приймила.</p>
	<p>— То лізьте там на під&nbsp;<sup>*</sup>, — сказала ґаздиня.</p>
	<p>Він виліз на той під, вмостився на дошках та й там спить. Хоче їсти, але нічого не каже.</p>
	<p>Двері були відкриті. Іван побачив, що в хату зайшов якийсь чоловік, так ніби піп. А потому почув Іван по розмові, що то дяк. Вони сиділи з жінкою, пили й набувалися до пізньої пори.</p>
	<p>А голодному на поду не спиться. Вчув він, що пізньої пори хтось заїхав у двір. Коні з дзвінками. У хаті метушня. То приїхав чоловік. Вона думала, що він поїхав десь далеко шукати їй примівників, бо вона дуже «слаба». Не думала жінка, що чоловік так скоро вернеться, і задержалася допізна з дяком.</p>
	<p>Жінка заховала дяка в хоромах у шафу. А то все із стола попрятала. А Іванови все було добре видно із стриха&nbsp;<sup>*</sup>, бо то двері на стрих були відкриті.</p>
	<p>Жінка лягла на постіль і лежить. Входить чоловік до хати.</p>
	<p>— Добрий вечір, — каже, — жінко! Ну як тобі? А вона тихим голосом каже з постелі:</p>
	<p>— Та я така слаба. Нічого мені не помагає. (А той на поду все чує). Жінка каже:</p>
	<p>— Бери, чоловіче, з печі борщ. Той, що ми їли рано. Чоловік узяв з печі борщ, сів за стіл та й їсть. А Іван то все чує</p>
	<p>і зачав на поду так обертатися, щоб чоловік вчув. Чоловік питається:</p>
	<p>— Жінко, що то у нас гримить?</p>
	<p>— Просився якийсь подорожній на ніч, і я приймила його. А чоловік каже:</p>
	<p>— Чого ж ти чоловіка в хату не приймила? Може, чоловік голоден. Ану, ґаздо, сходіть сюди, будемо щось вечеряти.</p>
	<p>Іван сходить.</p>
	<p>— Добрий вечір! Вибачайте, ґаздо, я упросився в вашої жінки на ніч, бо сам я не маю ні кола, ні двора.</p>
	<p>— Сідайте вечеряти, — чоловік каже. Іван сів та й питає ґазду:</p>
	<p>— А куди ви їхали, що вас довго не було? А він розказує:</p>
	<p>— Чоловіче, роки їхаю і шукаю ліків жінці. І не можу нічим їй помогти, все слабує. Ні лікарі, ні примівники не помагають.</p>
	<p>А Іван каже йому:</p>
	<p>— Не буду себе хвалити, але я вам міг би в цьому помогти. Бо я гейби пророк. Треба мені покласти на стіл сто золотих. Я на них пророкую. І я постараюся вашу жінку вилікувати.</p>
	<p>А ґазда каже:</p>
	<p>— Що мені сто золотих! Я вже стільки витратив. Починає Іван говорити:</p>
	<p>— Слухайте, ґаздо, в вашій хаті є Біда. Цю Біду треба вигнати з хати, тоді буде жінка дужа.</p>
	<p>Чоловік питає:</p>
	<p>— А як цю Біду гонити?</p>
	<p>— У вас на полицях є всякі їди й горівка. Ґазда пішов подивився — є. Питає він:</p>
	<p>— А це що, жінко?</p>
	<p>— Та це мама мені принесла. А я поклала в полиці та й забула. Чоловік поставив то на стіл, і вже вони оба їдять і п’ють. Каже чоловікови Іван:</p>
	<p>— Беріть коновку і йдіть принесіть з джерела води. Щоб я посвятив вам хату, аби та Біда втекла.</p>
	<p>Чоловік бере коновку, іде в царинку по воду, а Іван підходить до жінки й каже:</p>
	<p>— Аби ти мені сьогодні була перед чоловіком дужа. Бо я зараз цего дяка виведу на хату і все чоловікови розкажу. І тоді чоловік в тебе здоров’я возьме.</p>
	<p>І сказала жінка:</p>
	<p>— Будьте добрі, так не робіть. Я вже буду дужа, вже не буду більше слабувати.</p>
	<p>Входить чоловік, а Іван узяв тої води та й кругом поприскав. Та й каже чоловікови:</p>
	<p>— Лягайте спати і з хати нікуди до днини не виходіть. Залишайтеся в хаті, лиш мені хорімні двері лишіть відтворені, бо я буду ще Біду з хоромів вигонити.</p>
	<p>Чоловік ліг спати. А цей відкрив шафу і каже дякови:</p>
	<p>— Вести тебе до ґазди в хату чи нести до ріки топити? Що тобі робити?</p>
	<p>А. дяк каже:</p>
	<p>— Йой, не буду приходити до цеї жінки повік. Лиш пусти мене додому та й не кажи чоловікови.</p>
	<p>— Аби я так легко не сказав чоловікови та й тебе пустив? Давай мені сто золотих.</p>
	<p>Та й витягає дяк сто золотих і дає йому, аби лиш той його випустив і не казав чоловікови.</p>
	<p>Іван того випустив, а сам пішов далі блукаючи. Та й почав шукати, де б найти кавалок ґрунту. Купив він ґрунту та й почав на чужім селі класти хату. Та й у якийсь час приходить до того ґазди. Та й питає:</p>
	<p>— Ну, ґаздо, як там ваша жінка? А ґазда каже:</p>
	<p>— Дай вам Боже здоров’я. Аби ви прожили сто років. Яка моя жінка дужа, як вона все робить!</p>
	<p>А він каже:</p>
	<p>— Я би був дуже радий, аби ви до мене з кіньми на толоку приїхали. Бо я будуюся, і мені дуже важко.</p>
	<p>І той поїхав до него з кіньми на толоку і багато йому допоміг. Іван побудувався і добре жив.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__footnotes">
			<p><sup>*</sup> Віде́й — мабуть.</p>
			<p><sup>*</sup> По́чогом — волоком.</p>
			<p><sup>*</sup> Під (род. відм. поду) — горище.</p>
			<p><sup>*</sup> Стрих — горище.</p>
		</div>
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Село Соколівка, Косівського району, Івано-Франківської області 9 грудня 1985 року Рибенчук Ганна Семенівна (народж. 1934)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Гуцульщини/">Фольклор Гуцульщини</a></li>
	</ul>
</footer>
<!--#include virtual="/-/inc/general__page_end.inc" -->
