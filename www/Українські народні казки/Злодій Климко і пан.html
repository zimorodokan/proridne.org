<!--#include virtual="/-/inc/general__page_start.inc" -->
<title>Злодій Климко і пан ☼ Українська народна казка ☼ Народна творчість</title>
<meta name="Description" content="Українська народна казка Буковини «Злодій Климко і пан» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Злодій Климко і пан.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Злодій Климко і пан <br><span class="article__headerDescription">Українська народна казка Буковини</span></h1>
	<p>Був собі Климко. Не мав він ні тата, ні мами, а жити хотів. Що робити? Надумався він вчитися красти, щоб мати що їсти і в що вбратися. А на чистім місці нема як красти, то вирішив він істи в ліс. Зайшов далеко в ліс, поклав шапку на землю, відійшов і сунеться до неї по-пластунськи. Кладе шапку на другий корч і знов по-пластунськи до неї повзе.</p>
	<p>А через той ліс була дорога. Їхав нею пан і побачив, що хтось лізе рачки. Злази пан з брички і йде подивитися. Ще пан не дійшов до него, а він уже взяв шапку і поклав на голову. Оглянувся, а коло него пан.</p>
	<p>— Хто ти такий? — питає пан.</p>
	<p>— Климко.</p>
	<p>— А що ти тут робиш?</p>
	<p>— Вчуся красти. Отоді йому пан і каже:</p>
	<p>— Укради в мене коня з золотою гривою. Як не вкрадеш, зніму тобі голову.</p>
	<p>— Вкраду, пане.</p>
	<p>Климко готується красти увечері коня. Знав, що кінь буде в стайні, а пан покладе сторожів. За дня пішов Климко до тої стайні і поклав там бочку горівки на п’ятдесят кілограм. Прикрив її і забрався. Увечері сторожі прийшли, сіли собі і говорять. Було їх аж дванадцять. Один зі сторожів почув запах горівки. Той там, той там заглянув, і найшли. Почали помаленьку пити. А їден каже:</p>
	<p>— Не будем багато пити. Потрошку, щоб не були п’яні.</p>
	<p>І так потрошку, потрошку і випили півбочки. Та й геть оп’яніли.</p>
	<p>А Климкови цего й треба. Відв’язує він коня з золотою гривою, сідає на него і їде додому.</p>
	<p>Приходи рано пан — всі сторожі п’яні. Пан почав їх сварити, а вони кажуть:</p>
	<p>— А ви ж нащо тут горівку поставили?</p>
	<p>— То Климко зробив, — каже пан. Приходи пан уже до Климка додому та й каже:</p>
	<p>— Як ти вкрав коня з золотою гривою, то вкради й кобилу, що його вродила.</p>
	<p>— Вкраду й кобилу, — сказав Климко. Каже пан до своїх сторожів:</p>
	<p>— Горівки вже не буде, ви стережіть. Я ставлю кобилу надворі, а ви стережіть.</p>
	<p>Знов дванадцять сторожів сторожують, кругом кобили сидять. А то було холодно, поза осінь. Сторожі говорять:</p>
	<p>— Ми вже впантруєм, не вкраде.</p>
	<p>А Климко подумав таке. Взяв довгу пражину і забив на її кінці велику голку. Хлопці не бачать нічого. А він тою голкою уколов одного в зад та й потяг пражину до себе. Той думав, що його товариш уколов, та й у голову його кулаком.</p>
	<p>— Ти чого колеш?</p>
	<p>— Я не колов.</p>
	<p>Та й почали вони вдвох битися. А третій почав обороняти свого друга. А четвертий — свого. Дійшло до того, що всі почали битися. А Климко відв’язав кобилу і поїхав додому.</p>
	<p>Приходи рано пан і питає:</p>
	<p>— Де кобила?</p>
	<p>— Нема, украв хтось. Це не ви нас голкою кололи? А ми билися, і кобилу хтось украв.</p>
	<p>Пан подумав: «Це Климко зробив». Приходи знов до него та й питає:</p>
	<p>— Ти вкрав кобилу?</p>
	<p>— Я, пане. А пан йому:</p>
	<p>— Як ти такий великий злодій, то вкради в мене пуд золота. Воно буде лежати на столі, а я буду сидіти коло стола й читати книжку.</p>
	<p>— Вкраду, пане.</p>
	<p>Пішов пан додому, а Климко думає, як би ці гроші взяти. Придумав відкопати мерця. Відкопав його, взяв на спину і пішов з ним до пана під вікно. Дивиться — пан читає книжку, коло него шабля. Климко сам схилився, а мерцеву голову стромляє через вікно. Пан подумав, що то Климко, та й відтяв шаблею голову. Побіг у другу кімнату казати пані, що зарубав Климка. Приходи він з панею назад у кімнату, дивиться — а Климка нема і грошей нема. Забрав і мерця, і гроші. Пан каже:</p>
	<p>— От Климко! Я його зарубав, а він гроші вкрав. А може, то хтось інший украв?</p>
	<p>Приходи пан до Климка.</p>
	<p>— Ти вкрав у мене золото?</p>
	<p>— Я, пане.</p>
	<p>— Я ж тебе зарубав.</p>
	<p>— А мене нічого не бере, — каже Климко, — ні грім, ні шабля. А пан йому:</p>
	<p>— Гай, укради в мене з пальця золотий перстень. Як украдеш — віддам тобі половину свого багатства, а не вкрадеш — голову тобі зніму.</p>
	<p>— Вкраду, пане.</p>
	<p>Старається Климко це зробити. Приходи до панської служниці і каже:</p>
	<p>— Дам тобі грошей, скілко хочеш, тілко зроби мені одно діло. На тобі цеї касторки — всипеш її панови ввечері у страву. І то йому подасиш.</p>
	<p>А вона й каже:</p>
	<p>— Заплатите сто золотих рублів, то зроблю вам це.</p>
	<p>— Добре, дам сто рублів.</p>
	<p>Дав їй Климко ці гроші. Договорився з нею та й пішов додому.</p>
	<p>На вечір наймичка зробила так, як сказав Климко, — підсипала панови в чай касторки. Пан випив той чай і пішов у ліжко з панею спати. І все думає пан про Климка.</p>
	<p>Та почав боліти панови живіт. Пан побоявся, що як він уночі піде надвір з перснем, то Климко з него перстень зніме. Дає його пан пані. Пішов пан, а Климко в кімнату. Підійшов до пані та й каже:</p>
	<p>— Дай перстень, бо вскочить Климко і забере його в тебе.</p>
	<p>А вона крізь сон не розібрала, думала, що то пан, зняла перстень з пальця і віддала його Климкови. А пан вернувся і ляг тихенько спати коло пані.</p>
	<p>Встає пан рано і каже до пані:</p>
	<p>— Дай перстень. А паня йому:</p>
	<p>— Ти ще вночі його взяв. Як виходив надвір та й вернувся.</p>
	<p>— Вже Климко забере половину мого багатства, — пан на те. Але вирішив піти до Климка і дізнатися точно, що то він узяв.</p>
	<p>Приходи до Климка та й питає:</p>
	<p>— Ти вкрав перстень?</p>
	<p>— Я.</p>
	<p>— То приходь до мене, і я тобі відміряю половину свого багатства.</p>
	<p>— Добре, прийду до вас.</p>
	<p>Приходи Климко до пана. Поділився пан з Климком, і той хазяює. Перестав красти, бо вже має з чого жити.</p>
	<p>А панська дочка вийшла вночі надвір. Звіялася віхола, і її забрали чорти. Встав рано пан, дивиться — дочки нема. Жаль було панови дочки, і каже він:</p>
	<p>— Хто врятує мою дочку від нечистого, за того дам її заміж. Ходив пан, питав, хто врятує, — ніхто не погодився. Пішов пан до</p>
	<p>Климка.</p>
	<p>— Добрий день, Климку!</p>
	<p>— Доброго здоровля, пане. Що скажете мені?</p>
	<p>— Отаке скажу. Вкрали чорти в мене дочку. Скрізь ходив, і всі бояться мати діло з чортами.</p>
	<p>А Климко йому:</p>
	<p>— Я відкраду від чортів вашу дочку.</p>
	<p>— Як забереш її від чортів, дам за тебе заміж і другу половину свого багатства дам.</p>
	<p>— Добре, пане.</p>
	<p>Взяв Климко клубок ниток і пішов до того озера, що в ньому чорти сиділи. Забиває на чотирьох кінцях озера штири кілочки, мотає на ті кілочки нитки, ніби розмірює місце під церкву, яку має будувати. Коли Климко почав мотати, зразу прийшов чорт і питає його:</p>
	<p>— Що ти, Климку, хочеш тут робити?</p>
	<p>— Церкву будувати.</p>
	<p>— Тут найлучче місце для нас. Ми не хочемо відци йти. Дамо тобі грошей, кілко хочеш, лиш лиши це місце.</p>
	<p>Климко каже:</p>
	<p>— Мені грошей не треба. Вернете панську дочку — не буду будувати церкву.</p>
	<p>Вернули чорти йому панську дочку. Бере він її на коня і везе до пана. Той втішився і каже:</p>
	<p>— Я зроблю вам свадьбу і живіть, і все багатство, Климку, твоє. Зробив пан свадьбу, і жили вони обоє, а пан коло них жив. І на цім конець.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Василівці, Сокирянського району, Чернівецької області 11 серпня 1984 року Боднар Гаврило Тимофійович (1914 року народження)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Буковини/">Фольклор Буковини</a></li>
		<li><a href="/Українська міфологія/Чорт.html">Чорт в українській міфології</a></li>
	</ul>
</footer>
<!--#include virtual="/-/inc/general__page_end.inc" -->
