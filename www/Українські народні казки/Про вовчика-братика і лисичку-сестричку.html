<!--#include virtual="/-/inc/general__page_start.inc" -->
<title>Про вовчика-братика і лисичку-сестричку ☼ Українська народна казка ☼ Народна творчість</title>
<meta name="Description" content="Українська народна казка Про Тварин (звірів) «Про вовчика-братика і лисичку-сестричку» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Про вовчика-братика і лисичку-сестричку.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Про вовчика-братика і лисичку-сестричку <br><span class="article__headerDescription">Українська народна казка про тварин</span></h1>
	<p>Як був собі дід та баба, а в них не було дітей; так і постарілись — удвох собі.</p>
	<p>Раз у неділю баба напекла пиріжків з маком, поставила їх на віконці та й каже: «Оце тобі, дідусю, а се — мені; се тобі, дідусю, а се — мені». А лисичка підкралась та й ухватила пиріжок з вікна — була така та й нема. Вибігла на поле, зараз сіла, виїла мачок із пиріжка, а в пиріжок наклала поганого... Стулила його і вп’ять пішла. Недалеко пастухи пасли телята. Вона прибігла до тих пастухів.</p>
	<p>— Здорові, хлопці!</p>
	<p>— Здорова!</p>
	<p>— Проміняйте мені бичка на маковий пиріжок!</p>
	<p>Ті довго не хотіли; далі таки вона одурила найдурнішого: проміняв їй бичка.</p>
	<p>— Глядіть же, — каже, — хлопці, не їжте пиріжка, аж поки я зайду за гору.</p>
	<p>От загнала вже того бичка за гору, догнала до лісу, прив’язала до дубка, а сама пішла в ліс рубати дерева на саночки.</p>
	<p>— Рубайся, деревце, криве і праве! Рубайся, деревце, криве і праве!</p>
	<p>Нарубала дерева, зробила саночки, запрягла бичка, сидить і поганя: «Гей-гей, бичок-третячок, вимінятий за маковий пиріжок!» Се де не взявся їй назустріч вовчик-братик.</p>
	<p>— Здоров була, лисичка-сестричка!</p>
	<p>— Здоров, вовчику-братику!</p>
	<p>— Де ти була, лисичко-сестричко?</p>
	<p>— У лісі, саночки робила.</p>
	<p>— Гарні саночки! Підвези ж мене, лисичко-сестричко!</p>
	<p>— Так саночки поламаєш.</p>
	<p>— Ні, не поламаю: я тільки одну лапку положу.</p>
	<p>— Та положи вже, ніде тебе діти. Вовк положив лапку, а саночки — трісь!</p>
	<p>— Вовчику-братику, саночки ламаються.</p>
	<p>— Та ні, лисичко-сестричко, — то я орішки кусаю.</p>
	<p>— Дай же і мені.</p>
	<p>— Та то в мене тільки один і був, лисичко-сестричко. Положу я і другу лапку?</p>
	<p>— Саночки поламаєш.</p>
	<p>— Ні, не поламаю.</p>
	<p>Положив і другу лапку, а саночки — трісь!</p>
	<p>— Ой, лишечко, саночки тріщать!</p>
	<p>— Та то я, лисичко-сестричко, орішок розкусив.</p>
	<p>— Дай же й мені.</p>
	<p>— Так нема більше. Положу бо я, лисичко, й задні лапки?</p>
	<p>— Саночки поламаєш.</p>
	<p>— Та ні, лисичко!</p>
	<p>— Та положи вже!</p>
	<p>Положив він, а саночки вп’ять — трісь!</p>
	<p>— Ой, вовчику, саночки тріщать!</p>
	<p>— То я, лисичко-сестричко, орішки кусаю.</p>
	<p>— Дай же й мені!</p>
	<p>— Так оце бо останній розкусив. Лисичко-сестричко, положу бо я і хвостик?</p>
	<p>— Та положи вже, хай тобі сі та ті.</p>
	<p>Убрався зовсім у саночки, а саночки — трісь-трісь-трісь!.. Так і розпались.</p>
	<p>— А щоб тобі добра не було, проклятий вовцюган! Що се ти мені наробив? Іди ж тепер у ліс та рубай дерево!</p>
	<p>— Як же його рубати, лисичко-сестричко? Я не вмію.</p>
	<p>— Кажи: «Рубайсь, деревце, криве й праве! Рубайсь, деревце, криве й праве!»</p>
	<p>От він увійшов у ліс та: «Рубайсь, деревце, саме праве! Рубайсь, деревце, праве!»</p>
	<p>Нарубав самого правого деревця та й волоче до лисички.</p>
	<p>— Чого се ти нарубав? Я ж тебе вчила, як казати.</p>
	<p>— Та я ж і казав: «Рубайсь, деревце, саме праве!»</p>
	<p>— Я тобі веліла казати: «Рубайсь, деревце, праве й криве!» Піди ж уп’ять та так і кажи.</p>
	<p>От він уп’ять увійшов у ліс та: «Рубайсь, деревце, саме криве! Рубайсь, деревце, саме криве!» Нарубав самого кривого і волоче до лисички.</p>
	<p>— Нащо ж ти самого кривого нарубав?</p>
	<p>— Та ти ж мені так веліла.</p>
	<p>— Тьфу, противний же який! Постій же, коли так, тут погляди бичка, я сама піду по дерево.</p>
	<p>Побігла, нарубала дерева і живо вернулась. Гляне — вовка немає, а бичок стоїть під тином. Лисичка до його, а в його під пузом солом’яний віхоть заткнутий. Лисичка хап за той віхоть, а відти горобці — кшшш!!! Що за знак? Коло бичка паличка стоїть. Вона взяла ту паличку, а бичок і впав. «Ну, — дума лисичка, — постривай же ти, проклятий вовцюган! Прийдеться і тобі». Подивилась, подивилась на бичка та й побігла скрізь шляхом.</p>
	<p>Бігла, бігла, дивиться — іде валка чумаків. Вона впала серед дороги, укачалась в пісок і лежить, мов нежива. Передній чумак зараз її побачив. «Дивіться, — каже, — хлопці, яка здорова лисиця лежить!» Усі її обступили, перевертають її. — «Та вона дохла, цур їй пек!..» Та й минають. А самий останній у валці чумак і каже:</p>
	<p>«Вже ж я возьму, дарма, що дохла, пригодиться дітям на шапочки». Узяв та й укинув її у віз, аж на самий спід, під рибу.</p>
	<p>Лисиця зараз прогризла дірку у возі і давай викидати рибу. Кида та й кида по одній, поки і викидала піввоза. Тоді і сама виплигнула. Позбирала ту рибку, сіла під копицею та й їсть. Се де не взявся вовчик-братик іде...</p>
	<p>— Здоров була, лисичко-сестричко!</p>
	<p>— Здоров!</p>
	<p>— Що ти їси, лисичко-сестричко?</p>
	<p>— Рибку.</p>
	<p>— Дай же і мені покуштувати.</p>
	<p>— Піди собі налови.</p>
	<p>— А де ж її ловити?</p>
	<p>— У річці.</p>
	<p>— Так дай же я покуштую, хоч пірце дай, — тоді й я піду ловити.</p>
	<p>Вона дала йому пірце. Покуштував він.</p>
	<p>— А, добра! Поведи і мене, лисичко-сестричко, то й я собі наловлю.</p>
	<p>— Ходімо.</p>
	<p>Привела вона його до річки. Се було восени, і вода починала вже замерзати.</p>
	<p>— Стромляй же, — каже, — хвіст у ополонку!</p>
	<p>Він устромив хвіст, а лисичка бігає округи та приказує: «Мерзни, мерзни, вовчий хвосте, мерзни, мерзни, вовчий хвосте!»</p>
	<p>— Що ти там, лисичко-сестричко, кажеш?</p>
	<p>— Та то я кажу: «Ловись, рибка, мала й велика». Як хвіст уже став замерзати, лисичка і каже: «Ану, потягни — чи важко?»</p>
	<p>Вовк потяг хвіст:</p>
	<p>— Та важко вже.</p>
	<p>— Ото вже рибка почала чіпляться.</p>
	<p>А сама все біга округи ополонки та: «Мерзни, мерзни, вовчий хвосте!»</p>
	<p>— Та що ти там, лисичко-сестричко, все кажеш?</p>
	<p>— То я кажу: «Ловись, рибка, мала і велика!»</p>
	<p>Як вода зовсім уже замерзла, тоді вона і каже: «Тягни, вже багато риби начіплялось».</p>
	<p>Вовк тягне, тягне — не витягне хвоста.</p>
	<p>— Що се ти мені наробила, лисичко-сестричко? А вона кричить:</p>
	<p>— Ідіть, люди, вовка бити!</p>
	<p>Як назбігалось людей!.. Хто з сокирою, хто з ціпом, хто з вилами, а жінки з кочергами та з рогачами. Давай локшити того вовка. А лисичка тим часом пробралась у село, забігла в хату. А в тій хаті стояла діжа немішана (хазяйки не було: побігла вовка бити). Вона взяла вивернула діжу, укачалась-укачалась у тісто, вибігла і прямо на поле. Коли дивиться — і вовк іде, та тільки-тільки тиняється: прилокшили добре його сердешного. Порівнявся з лисичкою та й каже:</p>
	<p>_ Спасибі, лисичко-сестричко: наробила ти мені добра, оддячила!</p>
	<p>_ Ох! Ох! Цур тобі! Хіба не бачиш, що й з мене мозок тече — се мене так побили і голову провалили мені. Вовчику-братику, підвези мене!</p>
	<p>— Так я і сам нездужаю.</p>
	<p>— Та все ж таки ти здоровіший від мене. От не дійду додому.</p>
	<p>— Так сідай же. Нічого з тобою робити.</p>
	<p>А вона стогне. Злізла йому на спину і умостилася та: «Битий небиту везе, битий небиту везе».</p>
	<p>— Що ти там, лисичко-сестричко, кажеш?</p>
	<p>— То я кажу: «Битий биту везе».</p>
	<p>— Та воно, бач, і правда.</p>
	<p>А вона вп’ять своє: «Битий небиту везе».</p>
	<p>— Та що ти там усе балакаєш, лисичко-сестричко?</p>
	<p>— То я кажу: «Битий биту везе».</p>
	<p>От став вже діходити до лисиччиної хатки.</p>
	<p>— Тепер же вставай, лисичко-сестричко! А вона тоді — плиг до дому та:</p>
	<p>— Битий небиту привіз! Битий небиту привіз!</p>
	<p>— Не ти катова і лисичка. Отак мене піддурила!</p>
	<p>Та за нею. Хотів був її вдарити. А лисичка в хатку та й зачинилась. Дивиться в віконце та ще й дражне вовка: «Битий небиту привіз».</p>
	<p>Потяг вовк додому — ледве-ледве лізе сердешний та проклина лисичку.</p>
	<p>А вона собі живе — під’їда свою рибку та курей ловить.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p>Про вовчика-братика і лисичку-сестричку. Н. П. Андреев, Указатель сказочных сюжетов по системе Аарне. Издание государственного Русского географического общества, Л., 1929. — 1—4, 158. Час і місце запису не зазначені. Труды этнографическо-статистической экспедиции в Западно-Русский край. Материалы и исследования, собранные д. чл. П. П. Чубинским, т. I, СПб., 1872; т. II, 1878., II, стор. 114—118.</p>
			<p><a href="/Український фольклор Книги/Іван Березовський ☼ Казки про тварин/">Казки про тварин</a> (Українська народна творчість) — Київ: Наукова думка. — 1976 — 575 с.</p>

		</div>
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>252 (4924). Про вовчика-братика і лисичку-сестричку. СУС порівн. 158+1+2+3+4. Записала Маслівець Тетяна 2008 року. Костирко Тетяна Іванівна (1926). Полтавська область, Шишацький район, Жоржівка</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Полтавщини/">Фольклор Полтавщини</a></li>
	</ul>
</footer>
<!--#include virtual="/-/inc/general__page_end.inc" -->
