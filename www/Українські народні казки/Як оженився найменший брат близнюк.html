<!--#include virtual="/-/inc/general__page_start.inc" -->
<title>Як оженився найменший брат близнюк ☼ Українська народна казка ☼ Народна творчість</title>
<meta name="Description" content="Українська народна казка Гуцульщини «Як оженився найменший брат близнюк» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Як оженився найменший брат близнюк.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Як оженився найменший брат близнюк <br><span class="article__headerDescription">Українська народна казка Гуцульщини</span></h1>
	<p>В одного царя було три сини-близнюки. Вони служили, як звичайно, в армії. Відслужили три роки і прийшли додому. І сказав їм цар женитися. А вони кажуть: — Ми будемо женитися, але ви нам знайдіть три сестри-близниці.</p>
	<p>Тоді цар дав розшук по державі. Рік шукали і сказали, що є по дві, а трьох дівок-близниць ніде нема. Наймолодший серед близнюків сказав:</p>
	<p>— Дайте нам, тату, по коневі і бесаги з грішми й продуктами. І ми самі поїдемо в світ шукати трьох дівок-близниць.</p>
	<p>Дав їм цар то все, і вони поїхали.</p>
	<p>По дорозі надибали старого чоловіка. І він їм сказав:</p>
	<p>— Я знаю, куди ви їдете, але то дуже трудна справа. Коли ви приїдете до берега моря, там буде стовп із мармуру, написаний на штири сторони. Як хто з вас прочитає все, що написане на тому стовпі, то морем має приїхати пором і забрати вас.</p>
	<p>Прийшли вони до того стовпа, розташувалися недалеко від нього. Послали старшого читати на стовпі. Той прочитав два боки і ще трохи. І вернувся. На другий день пішов середній. Трохи не дочитав третю сторону і теж вернувся. А на третій день пішов найменший і прочитав усі чотири сторони. І приїхав за ними пором. Посідали вони на пором і переїхали на другу сторону моря. Зійшли з порома, посідали на коней і далі пішли у мандрівку, а пором лишився.</p>
	<p>Пішли вони степом і побачили дім. Приходять до того дому, приси-люють коней до паркана, а самі йдуть на подвір’я. Ніде нікого нема. Відтворяють двері і зайшли в сіни — нікого нема. Відтворяють другі двері і зайшли на кухню. А там файна дівчина. Старший каже:</p>
	<p>— Це буде моя жінка.</p>
	<p>А вона заплакала і каже:</p>
	<p>— Хлопці, хто вас сюди привів? Мій пан — змій. Він вас вимордує всіх.</p>
	<p>— А що ж нам робити? — питають.</p>
	<p>— Ви, — каже дівчина, — маєте зброю. Він там нагорі спить. Ідіть і відрубайте йому всі три голови.</p>
	<p>Пішли вони, відрубали сонному змійови голови і вернулися вниз. А вона помила старшого брата, сказала йому одягтися в чисте і каже:</p>
	<p>— Ми двоє будемо жити, а ці два хай шукають собі жінок. Відпочили два брати, зібралися і пішли далі. Уздріли вони в пустелі ще один дім. Кажуть:</p>
	<p>— Хтось тут має бути, бо дім є.</p>
	<p>Прийшли вони, позлазили з коней, прив’язали їх. Зайшли в сіни — нікого нема. Відкривають двері на кухню, а там файна дівчина. Середущий каже:</p>
	<p>— Це буде моя жінка. А вона плаче:</p>
	<p>— Мій пан — змій з двома головами. Він вас, хлопці, вимордує.</p>
	<p>— А що ж нам робити? — питають.</p>
	<p>— У вас, — каже, — є зброя з війська. Змій спить на двадцятім поверху. Ідіть відрубайте йому голови.</p>
	<p>Вони пішли і відрубали змійови обидві голови. Та й вернулися вниз. Вона сказала середущому братові помитись, перебрала його.</p>
	<p>І стали вони жити. А наймолодший не має нічого. Іде він самий у дорогу. Шукає собі жінки. І найшов ще один дім у глибокій пустині. Зайшов у сіни — нікого нема. Відтворив двері на кухні, а там дівчина файна сидить. І каже:</p>
	<p>— Хто тебе сюди пустив? Мій пан — змій з одною головою. Він спить на двадцятому поверху. Відрубай йому голову, і будемо двоє жити.</p>
	<p>Забив він змія і зійшов кривавий надолину. Купає вона його, пере-діває і каже:</p>
	<p>— Що очима бачиш, все будеш мати. Це все наше.</p>
	<p>Прожили вони обоє кілька тижнів, і зажурився він. Вона до нього говорить:</p>
	<p>— Чого ти журишся?</p>
	<p>— У мене два браття. Вони лишилися, і я не знаю, що з ними. Може, вони повмирали?</p>
	<p>А вона каже:</p>
	<p>— Не журися, я піду до них і понесу їм їсти.</p>
	<p>— Як ти понесеш, то вже звідти не вернеш.</p>
	<p>Вона наварила, напекла, напакувала і понесла тим двом браттям і тим своїм сестрам. Подибалася вона з ними. Та й пішли до моря, сіли на пором і поїхали. А третій брат остався самий там, де вона його лишила.</p>
	<p>Ті вернулися до тата й мами. Зробили вони собі свадьби. А третю дівку дуже хотів узяти царевого брата син.</p>
	<p>А дім третього брата разом з ним потав у землю. А він сувається на ліктях і колінах по кожній цимбрі. І находить під столом дзвінок. Задзвонив тим дзвінком. Чує — хтось іде по підлозі: троп-троп-троп. Зайшов слуга.</p>
	<p>— Що вам треба, найясніший царю?</p>
	<p>— Мені треба до моря. А спочатку мені потрібне сонце і ясний день.</p>
	<p>І піднявся будинок з-під землі. Він поклав дзвінок у кишеню і вийшов з того будинку. І знову подзвонив. Приходить слуга і питає:</p>
	<p>— Що вам треба, найясніший царю?</p>
	<p>— Я ж уже сказав: мені потрібно до моря.</p>
	<p>І ось він уже коло моря. Став та й думає, як йому перейти на той бік. І задзвонив знову в дзвінок. Приходить знову до нього хлопчина:</p>
	<p>— Що вам треба, найясніший царю?</p>
	<p>— Треба, щоб через це море був міст.</p>
	<p>І зробив через море міст. Пішов він тим мостом. І йшов, аж поки не перейшов на другий бік. І знову задзвонив у дзвінок, прийшов хлопчина:</p>
	<p>— Що вам треба, найясніший царю?</p>
	<p>— Треба, щоб цього моста тут уже не було. І міст пропав, не стало моста.</p>
	<p>Заходить він до села і міняє своє воєнне вбрання на селянське. Вбрав штани, сорочку, капелюх солом’яний. Вбрався так — та й до царя, тата свого, в столицю. І проситься, аби наймили його за наймита. А йому сказали:</p>
	<p>— Ми тебе наймемо. Будеш кормити й доїти корови. І він наймився до корів.</p>
	<p>А його братанич не дає супокою третій дівці. Тій, що лишила його на пропалий дім. Каже братанич:</p>
	<p>— Давайте за мене цю челядину, бо піду на вас із своїм татом війною.</p>
	<p>А цар плаче. Через дівку має бути війна. А наймит питає царя:</p>
	<p>— Чого ви плачете?</p>
	<p>А цар і розказує йому про своїх трьох синів. Каже, що два вернулися та й привели дівчат, а третього нема. Братів син хоче брати третю дівчину за жінку, а вона не хоче. Вона каже: «Піду заміж за того, хто покладе мені на стіл такий перстень, що сам скочить мені на палець». Слуга каже:</p>
	<p>— Що дасте мені за такий перстень? Я вам його дістану.</p>
	<p>— А що ти хочеш?</p>
	<p>— Празничок мені зробите, щоби люди наїлися і напилися.</p>
	<p>— Добре, — сказав цар.</p>
	<p>Подзвонив наймит у свій дзвінок. Прийшов слуга.</p>
	<p>— Чого хочеш, найясніший царю?</p>
	<p>— Хочу, щоб був тут перстень. Такий, щоб сам скочив на палець.</p>
	<p>І з’явився йому такий перстень. Поклав він його перед царем. Цар дав його женихові. А жених поклав перед нею на стіл, і вона увиділа, що це не цей його знайшов. Зрозуміла, що це її чоловік зробив. Та й сказала тому женихові:</p>
	<p>— Чим ти мене будеш везти до шлюбу?</p>
	<p>— Царськими кіньми й царською бричкою.</p>
	<p>— Ні, — каже, — я хочу, щоб були золоті коні й золота бричка.</p>
	<p>— А де я тобі таке візьму?</p>
	<p>— А ти, — каже, — запитай, відки цей перстень. Та й відти будуть коні й бричка.</p>
	<p>Знов плаче цар. Підходить до наймита і каже, яка справа. А той на те:</p>
	<p>— Я тобі все це зроблю, а що ти мені зробиш?</p>
	<p>— А що ти хочеш?</p>
	<p>— Я хочу, щоб був зроблений такий празник, щоб з усієї держави люди ся наїли й напили. Щоб пам’ятали, що в царя такий наймит був.</p>
	<p>І цар сказав, що зробить це. І пішов цар геть, а він узяв та й задзвонив. Приходить слуга і питає:</p>
	<p>— Що треба, найясніший царю?</p>
	<p>— Постав мені такі стайні, щоб були золоті підлоги, а перед кожною коровою дзеркало.</p>
	<p>— Добре.</p>
	<p>І зробилися стайні з золотими підлогами і дзеркалами. А корови полякалися, рикають. Тоді сказав цар слузі:</p>
	<p>— Зроби, щоб стайні були такі, як звичайно стайні бувають.</p>
	<p>І стали стайні, як звичайно бувають. І цар зрозумів, що можуть бути в него за тиждень і золоті коні й бричка. Минув тиждень. Подзвонив наймит у дзвінок. Прийшов хлопчина.</p>
	<p>— Чого хочеш, найясніший царю?</p>
	<p>— Хочу, щоб тут були золоті коні і золота бричка.</p>
	<p>І стоять уже золоті коні й золота бричка. І повно народу. І як вона це увиділа, то вже знала, що він тут є. Прийшла вона і сіла в ту бричку. І каже:</p>
	<p>— Хай сідає, котрий має бути жених. Але справжній жених.</p>
	<p>Сів син царевого брата — коні не йдуть, сів другий — не йдуть. Усі легіні сідали, а коні не йдуть. Вона питає:</p>
	<p>— Хто тут ще є з легінів?</p>
	<p>— Нікого, — каже цар, — нема, лиш той наймит, що коло корів.</p>
	<p>— То хай і він сідає.</p>
	<p>Прийшов цар до того слуги. А він каже:</p>
	<p>— Тату, я ваш син.</p>
	<p>— Казала молода, щоб ти прийшов.</p>
	<p>— Прийдете, — каже, — за мною за годину.</p>
	<p>Цар пішов, а він подзвонив у дзвінок. Прийшов хлопчина.</p>
	<p>— Чого треба, найясніший царю?</p>
	<p>— Треба мені, щоб був мундур до царських палат. І для тата мого такий.</p>
	<p>— Он воно все на ліжку лежить, — каже хлопчик-слуга. Приходить тато-цар, а син каже:</p>
	<p>— Тату, вбираймося.</p>
	<p>Зібралися файно обидва, пішли д’молодій. Сів син коло молодої в бричку, коні почали перебирати ногами і прясти вухами.</p>
	<p>— Ось, — каже вона, — жених.</p>
	<p>І поїхали вони до шлюбу. І поженилися, і ще нині живуть.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Верхній Березів, Косівського району, Івано-Франківської області 26 лютого 1984 року Підгородецький Микола Матвійович (1913 року народження)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Гуцульщини/">Фольклор Гуцульщини</a></li>
	</ul>
</footer>
<!--#include virtual="/-/inc/general__page_end.inc" -->
