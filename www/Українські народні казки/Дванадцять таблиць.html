<!--#include virtual="/-/inc/general__page_start.inc" -->
<title>Дванадцять таблиць ☼ Українська народна казка ☼ Народна творчість</title>
<meta name="Description" content="Українська народна казка Бойківщини «Дванадцять таблиць» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Дванадцять таблиць.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Дванадцять таблиць <br><span class="article__headerDescription">Українська народна казка Бойківщини</span></h1>
	<p>Був один багатий купець, називався Онисим, а його жінка — Марина. У них наразі дітей не було. Він мав свій магазин. Онисим достарчав усе, що потрібне для людей. І за то його люде любили, і він був поважаний у тім селі. А через кілька літ у них появилася дитина, хлопчик. Дали вони йому ім’я Петрусь. Так вони того Петруся любили, як тото родичі люблять дитину, дуже любили його. Що він захотів, то вони йому достарчали.</p>
	<p>Літа скоро пройшли, і підріс він, і говорять, що треба його в школу записати. Записали його родичі, але книжка йому не до вподоби була. Не хотів ся вчити. Дуже його родичі просили: «Петрусю, дитинко, вчися. В твоєму житті потрібно буде науки». Але тото все надармо йшло, та як би кидав горохом у стіну.</p>
	<p>І так він, знаєте, ледве закінчив чотири класи. Родичі просили — нічого не допомагало. І увиділи вони, що йому нічого не помагає, і чоловік з жінкою договорилися: «Випишемо його зі школи. Може, ліпше буде, як він буде вчитися вдома?» І виписали його зі школи.</p>
	<p>Як він довідався, що він уже виписаний з школи, що він уже вільний від школи, від науки, то з тої втіхи аж затанцював. І було погано, а то ще до гіршого дійшло. Він зараз же найшов товариство, а товариші ніколи до доброго не доводять. Вже стали його затягати по вечірках, і вже почав він пізно приходити до хати. А з часом став заглядати й до фляшки. Та й зачав уже пізно приходити до хати напитай. П’є, видите. Приходить, не розбирається й лягає на ліжко. Як десь у калюжі викачався, так і лягає в ліжко.</p>
	<p>А рано приходять родичі й дивляться, як він спить. До чого він дійшов! Постояли вони коло нього і вже його не будять. Вже най виспиться. Він виспався, а батьки стали його просити:</p>
	<p>— Петрусю, сину, до чого ти себе довів! Де ж то можна так робити! Ти ж нам встид робиш.</p>
	<p>— Добре, — каже, — вже не буду більше пити.</p>
	<p>А ввечір, скоро вийшов на вулицю, вже товариші коло нього.</p>
	<p>— Пішли в шинок.</p>
	<p>— Та пішли.</p>
	<p>І пішли. Випили по келішку. (Колись казали «келішок», а тепер говорять «сто грам».) Та й по келішку, та й по келішку. Та й так пили, що він уже знов без пам’яти валяється.</p>
	<p>Раз прийшов він додому такий замурзаний, що навіть і пізнати не можна. Мама подивилася та й плаче. А він ляг спати. Збудився, йому знов кажуть:</p>
	<p>— Не роби того, закинь ти те своє товариство.</p>
	<p>— Ну вже не буду.</p>
	<p>Все обіцяє, що вже не буде пити, і далі п’є. І родичам уже терпець урвався. Вже далі не можна то терпіти. Говорить чоловік до жінки, Онисим до Марини:</p>
	<p>— Далі ми не можемо таке терпіти. Злади йому сумку, поклади хліба, ковбаси і ще чогось. І най собі йде.</p>
	<p>І не будять вони його, а як сам і збудився, приступили до нього тато з мамою, і тато каже:</p>
	<p>— На торбу, тут маєш хліб і до хліба і дві десятки тобі даю. І йди собі в світ. Як заробиш у людей на моє прощення, то можеш приходити, а ні — то навіть не з’являйся мені до очей.</p>
	<p>Він впав на коліна і став просити:</p>
	<p>— Тату, простіть...</p>
	<p>— То уже нє! Скільки разів ти вже мені обіцяв! Ми тут нічого не договоримося.</p>
	<p>Отворив батько двері і сказав:</p>
	<p>— Іди собі.</p>
	<p>Увидів він, що тата не вдається впросити, і вийшов на вулицю. О-о-о, вже товариші коло нього. — Підем в шинок. А він їм:</p>
	<p>— Забирайтеся геть від мене. Ви мене до того довели, що мене родичі з дому вигнали.</p>
	<p>І нагнав їх від себе. Пройшов кавалок, став, обернувся, подивився на свій дім та й подумав: «Боже, до чого мене товариство довело!» І пішов він.</p>
	<p>І так іде він, місто до міста, село до села. І зайшов у одно місто. Іде по вулиці, дивиться, церква стоїть, у ній відкриті двері. Зайшов він до церкви, клякнув, помолився. І каже:</p>
	<p>— Боже, справ мене на добру дорогу.</p>
	<p>У церкві був священик. Він висповідався і пішов. Іде вулицею, та й іде. А навстріч іде якийсь панок. Зрівнявся з ним панок, а він культурно вклонився. Панок подивився на хлопця, і він йому сподобався. Питається панок:</p>
	<p>— Синочку, куди ти йдеш?</p>
	<p>— Та, — каже, — йду якоїсь роботи шукати. Треба якось жити.</p>
	<p>— То ходи до мене. Мені такого помічника треба.</p>
	<p>— Добре.</p>
	<p>Панок привів його до свої хати і сказав свої жінці:</p>
	<p>— Ото буде нам помічник.</p>
	<p>Він поцілував господиню в руку, вона дала йому їсти. Він попоїв, спитався, де є вода, то все зі столу зібрав, тоти тарелі, помив і зложив на місце. Вони подивилися — хлопець такий, що може бути, хлопець придатний. Але думають вони собі: «А може, він лиш дивиться, де в нас стоять гроші, та й може їх у нас украсти? Треба його випробувати, подивитися, що він за один. Чи не має він липкі пальці?»</p>
	<p>Взяли вони, знаєте, пулярус з грошима і підкинули в таке місце, куди він заходив. Та й дивляться вони, що він буде робити. А він дивиться — лежить якийсь пулярус. Він то підняв, і навіть не заглядає, чи є що там усередині. Поклав пулярус на креденс. А вони то побачили та й думають: «Може бути, й добрий він, як не полакомився на то». Але пару днів провелося, і вони підкинули на кухні під шафу золотий перстень. А хлопець уже давно там був, уже сміливий, скрізь робив порядки. І помітив, і вимів той перстень. Подивився на нього і поставив у креденс. Вони то побачили — не біда хлопець.</p>
	<p>Але ще такой не довіряють йому. Провівся ще якийсь час, і вони підкинули золотий годинник. На годинник то він уже напевно злакомиться, бо то дорога річ. Він зайшов туди, дивиться — годинник. Підняв та й поклав. І вони як то увиділи, то вже йому так довірили, що він уже допомагав панови в торгівлі. Бувало й так, що і сам торгував. І він довший час у тих людей перебув.</p>
	<p>А в них дітей не було. І вони кажуть йому:</p>
	<p>— Знаєш що, синочку, ти видиш, у нас дітей нема, і ми тебе озмемо за свою дитину. Ми тебе вженимо, і будеш у нас. Ми ж уже старі. А по смерти нашій, видиш, ото все, той маєток наш, ми передамо тобі.</p>
	<p>А в них уже вичерпуються товари. І говорить купець до нього:</p>
	<p>— Петрусю, в нас уже товари виходять, треба нам їхати по товари. І ти поїдеш зі мною за море.</p>
	<p>Він такий задоволений, що поїде за море. Підрихтувалися, зробили список, яких товарів потрібно, взяли грошей і поїхали.</p>
	<p>Поїхали вони за море, приїхали на ту базу, де все товари набирали. Купець його представив тому директорові. Каже:</p>
	<p>— То мій помічник. Як другий раз він сам приїде по товари, то щоби ви йому все тут оформляли і видавали, як мені.</p>
	<p>Вони то договорилися, привезли товари і їх скоро розпродали. Бо то добрий товар був. І говорить купець:</p>
	<p>— Знаєш, Петрусю, у нас уже товари вичерпуються. Треба свіжих. Тепер ти поїдеш уже сам. Вже знаєш куди. На базу сам трафиш?</p>
	<p>— Трафлю.</p>
	<p>— То добре.</p>
	<p>Він йому дав список, дав грошей, скільки треба було, зладив його до порту, оплатив йому корабельний квиток. Сів він на корабель і їде. Зірвалася буря, і така страшна, видите, що не у ту сторону корабель занесло, куди він мав їхати, а в цілком іншу. І корабель розбився. А він якусь там дошку вхопив і на тій дошці врятувався. Приплив до берега. Увиділи моряки, що якийсь пливе на дошці, сіли в човен, припливли до нього і взяли його до того човна. Та й привезли до берега.</p>
	<p>Ну а то цілком чужі люди, цілком інша мова, не розуміють його. Але помалу, помалу вони таки порозумілися, і він пояснив, що на корабли їхав і корабель розбився.</p>
	<p>Побув він у них, навчився їхньої мови, став їх розуміти. І йде він, і стрічає його якийсь пан. Він панови культурно поклонився. Пан видить, що він не є простий хлопець, і питається:</p>
	<p>— Куди ти йдеш?</p>
	<p>— Та йду якоїсь роботи шукати.</p>
	<p>— То добре, ходи до мене. Мені якраз такого помічника треба. Завів той пан його до себе додому. І каже жінці:</p>
	<p>— Такий хлопець є, буде в нас помічником.</p>
	<p>Дала вона йому їсти, він попоїв і подякував за обід. Вони задоволені, що хлопець такий удатний. Побув він у них трохи, навчився ліпше говорити на їхній мові, і став торгувати у того купця. І вони його так само випробували. Думали, що, може, любить украсти, але таки він був чемний.</p>
	<p>І вони йому цілком довіряли, і він там побув кілька років. І вони його полюбили, і так само в них дітей не було. І говорять вони:</p>
	<p>— Так, Петрусю, в нас дітей нема і ми вже старі. Ми хочемо тебе вженити. І будеш наш, і по смерти нашій маєш наш маєток.</p>
	<p>— Добре.</p>
	<p>І пожив він у них, і прийшло йому на гадку, що він хоче побачити своїх родичів. Просить він свого пана:</p>
	<p>— Позвольте мені відвідати моїх родичів. Би я поїхав до них.</p>
	<p>— А тобі зле тут?</p>
	<p>— Мені то добре, але хочу родичів побачити.</p>
	<p>— Дуже гарно, що ти за своїх родичів не забув. Але дай слово, що ти знов сюди вернеш. Як твої родичі ще живуть, забирай їх сюди, до нас.</p>
	<p>— Добре.</p>
	<p>Вони так договорилися, і він просить, щоб купець виписав йому документ, що він у них жиє і добре справується. Той написав такий документ і йому дав. Він попрощався, пішов у порт, купив собі білет корабельний. А ще дуже довго треба було чекати від’їзду. Він собі думає: «Піду я в парк. Походжу, і так скорше час пройде».</p>
	<p>Прийшов у той парк, іде, чує якийсь крик:</p>
	<p>— Хто в бога вірує, рятуйте, люде!</p>
	<p>Він біжить на той крик. Прибігає, дивиться, а там два злодії, два бандити поїмали дівчину і все з неї обдирають: кульчики золоті, перстені, коралі — все хотять зірвати з неї злодії. Прийшов він, дивиться — їх двоє, а він сам-один. Не дасть ради їм. І йому прийшло на гадку крикнути таке:</p>
	<p>— Е, товариші! Ану ходіть сюди! — кричить.</p>
	<p>Вони настрашилися, думали, що він має товаришів багато. Тоту дівчину лишили, а сами повтікали. Вони втікли, а він взяв дівчину за руку, і вони пішли на пристань. Він купив корабельний квиток і на ню. Та й привіз її додому, до своїх родичів.</p>
	<p>Він їхав до своїх родичів, але боявся їхати з нею. Думав, що тато ще має злість на нього та й його вижене разом з нею. Тоді пішов він у готель і там оплатив ліжко, кімнатку оплатив. І каже:</p>
	<p>— Ти тут зостанься, а я поїду дізнаюся, чи живі мої родичі. Може, там нікого нема. А тоді я за тобою приїду.</p>
	<p>А вона думала, що він хоче її там лишити. Стала його просити:</p>
	<p>— Щоб ти мене тут не покинув.</p>
	<p>— Нє, — каже, — я вже тебе не покину. Як я вже тебе сюди завіз, то не покину.</p>
	<p>Приїжджає він у місто, де жив, а дім той самий стоїть, як був. І видно, що в домі люде ходять. Заходить він у помешкання, а там тато й мама його. Він упав на коліна, виймає документ і подає їм.</p>
	<p>— Нате, — каже, — батьку, дивіться. Я заслужив собі прощення у вас?</p>
	<p>Вони дуже втішилися, що він прийшов. Стали вітатися. Вже гостяться. І тоді тато говорить до нього:</p>
	<p>— Петрусю, ми вже старі, не годні. Є тут дівчина гарна й чесна, ми тебе хочемо з нею женити.</p>
	<p>Він каже:</p>
	<p>— Простіть, тату, я не можу з тою дівчиною женитися. Бачите, — каже, — в мене вже є жінка.</p>
	<p>— Де вона?</p>
	<p>— Та я тут у місті, в готелі лишив.</p>
	<p>— А чого ж ти її не привіз сюди?</p>
	<p>— Я боявся, що ви мене з нею не приймете.</p>
	<p>— Зараз їхай по жінку.</p>
	<p>Взяв він фіякра, поїхав і забрав її там, привіз до родичів. Родичі подивилися і дуже її собі сподобали. І питаються:</p>
	<p>— А ти шлюба з нею брав? Він говорить:</p>
	<p>— Ні.</p>
	<p>— Ну а як же ти так?</p>
	<p>Він розповів батькови все, як було.</p>
	<p>— Ну добре.</p>
	<p>Вони пішли до священика, договорилися, взяли шлюб і жиють. Появилася в них дитина, хлопчик. Назвали його Онуфрейком. Дідо й баба дуже хлопчика любили.</p>
	<p>А його тато, купець, каже:</p>
	<p>— Петрусю, треба поїхати по товар за кордон.</p>
	<p>— Добре, — каже він.</p>
	<p>А жінка його вчула, що родичі посилають його по товар за кордон, і взяла вишила таку хоругву маленьку, такий прапорець. А на ньому вишила свого тата ім’я, свої мами і своє. Дала йому тото і каже:</p>
	<p>— На. Як сядеш в корабель, попроси того шифкапітана, щоби тобі позволив вивісити цей прапорець на таке місце, щоб його видно було.</p>
	<p>— Добре.</p>
	<p>Попрощався він з ними, сів і поїхав.</p>
	<p>Як сідав на корабель, попросив того шифкапітана, щоб позволив йому то вивісити. А шифкапітан на то не дивився та й сказав:</p>
	<p>— Та що там? Прапорець? Вішай.</p>
	<p>Він йому позволив. Їдуть вони. Зірвалася буря, і їх корабель занесло не в ту сторону, де він мав їхати по товари, а цілком в іншу. Але корабель не розбився, а приїхав там цілий і неушкоджений. У чужий порт приїхав. Він там цілком чужий і знову мови не знає. Не розуміє, що говорять.</p>
	<p>А тоти люде побачили на чужому кораблі якийсь прапорець. Дивляться, а на тім прапорцю імена сім’ї царя їхньої держави. А то його жінка вишила імена свого тата і мами. І вони в тоту державу прибули. Зараз та служба дала знати царю, що якийсь незнаний корабель приплив і на тім корабли прапорець.</p>
	<p>—...На тім прапорці ваше ім’я, цариці і доньки вашої.</p>
	<p>Цар зараз післав за тим шифкапітаном і питається:</p>
	<p>— Звідки в тебе той прапорець? Хто його повісив?</p>
	<p>А він каже:</p>
	<p>— А я знаю? Якийсь пасажир прийшов, сів у корабель і попросив мене, щоби я йому позволив то вивісити. Я йому позволив, і він тото повісив там. І не сподівався, що то є вам таке противне. Я був би не позволив.</p>
	<p>— Ну а де той пасажир є?</p>
	<p>— Тут.</p>
	<p>Цар зразу післав по того пасажира. Прийшов він, і питається цар:</p>
	<p>— Звідки ти той прапорець узяв?</p>
	<p>— Та то моя жінка вишила.</p>
	<p>— А яке ж то село, де ти жінку взяв?</p>
	<p>— Я служив у одного пана і просився додому. Пан мені позволив. Я прийшов до корабля, але корабля ще треба було довго ждати, і я подумав: «Піду в парк та й там походжу. Та й час пройде». Іду я в парк і чую крик. Прибігаю на той крик, а там два розбишаки обдирають якусь дівчину. Я був один, а їх два. Я подумав, що я їм раду не дам. Тоді крикнув: «Ей, товариші! Ану ходіть сюди!» А злодії думали, що нас є багато, і повтікали. А я тоту дівчину привів до порту і привіз додому, до своїх родичів. Там ми з нею і повінчалися. І вже маєм хлопчика Онуфрейка.</p>
	<p>— І як вона? — питає цар. — Жива?</p>
	<p>— Та жива й здорова. Випитав усе цар, а тоді каже:</p>
	<p>— Зятю мій дорогий! Ти мою дівку від смерти врятував.</p>
	<p>І звелів цар, щоб усіх людей, які приїхали на тім корабли, завели до гостини, щоб їх добре нагодували і дали їм приміщення, щоби вони виспалися. І побули вони там пару днів, а тоді шифкапітан став просити:</p>
	<p>— Ви мене, — каже, — відпустіть, бо серед моїх пасажирів є люди, які не можуть тут довго сидіти.</p>
	<p>— Ба що вам зле тут у мене?</p>
	<p>— Та нє, дуже нам добре, дуже вам дякуєме за то. Але є такі пасажири, що дуже поспішають.</p>
	<p>— То, — каже, — можете від’їжджати.</p>
	<p>Шифкапітан попрощався, і корабель поїхав. А зять ще побув там. Та й говорить до нього цар, до свого зятя:</p>
	<p>— Ти вже їхай до своїх родичів. Забирай свої родичі й жінку, мою доньку, і вези їх сюди. А щоб тобі веселіше було їхати, я тобі дам свого найвірнішого міністра.</p>
	<p>Прикликав цар найвірнішого міністра і каже:</p>
	<p>— Ти поїдеш з ним.</p>
	<p>Їдуть вони, а в дорозі міністер його випитується:</p>
	<p>— Чи далеко нам ще буде їхати, як ми на берег вийдемо? Яке то місто? Як ваша хата виглядає?</p>
	<p>І той йому усе докладно описав.</p>
	<p>І вже видно берег. Той міністер каже:</p>
	<p>— Вийдім собі на поклад, нагору. Подихати свіжим повітрям. Вони вийшли нагору. Стали та й дивляться на море. А той міністер дивиться вниз і каже:</p>
	<p>— Ох, яка прекрасна риба золота! Я ще таку рибу не видів. А той каже:</p>
	<p>— Де? Де?</p>
	<p>— Тут, тут, — каже.</p>
	<p>Він нахилився, а той міністер його за ногу та й перекинув у воду.</p>
	<p>І думав, що той уже втопився. Приїхав до того міста. Просто до тої хати, бо той йому все добре описав. А родичі навіть не знали, що їхня невістка царівна була. І ніхто того не знав. Міністер говорить:</p>
	<p>— Тато післав мене, щоб я тебе привіз додому.</p>
	<p>— А де ж мій муж Петрусь?</p>
	<p>— Ох, — каже, — нещастя трафилося. Ми вийшли з ним на поклад, він сперся на поруччя, а поруччя ся обірвало, він перекинувся в море і втопився.</p>
	<p>Плачуть вони. Жінка взяла дитину на руки й плаче. А той каже:</p>
	<p>— Плач — не плач, що ся стало, то пропало, а нам пора їхати. Вони попрощалися з чоловіковими татом і мамою й поїхали. Привіз міністер цареву доньку додому. Вони дуже втішилися, що донька жива. Та й питається його цар:</p>
	<p>— А де ж зять, де Петрусь?</p>
	<p>А вона заплакала і не могла говорити. А той міністер оповідає, як вони там їхали.</p>
	<p>— Ми вийшли на поклад, він сперся на поруччя, поруччя обірвалося, він упав у воду і втопився.</p>
	<p>Тоді цар каже:</p>
	<p>— Ну що ж, пропало, то вже не вернеться. А ти ще молода, тобі ще може трафитися якийсь, ти ще зможеш вийти заміж.</p>
	<p>А вона каже:</p>
	<p>— Нє, я не хочу.</p>
	<p>— Но, — каже цар, — а той міністер? Він давно о твою руку старався. Він буде перший жених твій.</p>
	<p>А вона дивилася на то, як на покарання, не хотіла за міністра віддаватися. Та й каже:</p>
	<p>— Ну добре. Але най мені той міністер збудує таку церкву, щоб мені подобалася, і в тій церкві я візьму з ним шлюб.</p>
	<p>А той міністер задоволений, утішився, що вже вона дає згоду. А гроші в нього були. І зразу сказав возити матер’яли, скликати майстри. І за рік церкву збудував. Все розмальовано, все прекрасно, церква готова. Виходить головний майстер і каже:</p>
	<p>— Йдіть приймайте роботу, церква вже готова.</p>
	<p>Міністер бере царівну, царівна бере з собою хлопчика. Приходять до церкви. А вона ступила на поріг, подивилася, як то розмальовано, і каже:</p>
	<p>— Нічого не подобається мені.</p>
	<p>Міністер засмутився. Стільки роботи зроблено і все наново робити!</p>
	<p>...А Петро не втопився. Він умів добре плавати, бо уже мав морські пригоди. А до берега не так далеко було, і він добрався. Прийшов додому, родичі думали, що він уже неживий, і втішилися. Він питається:</p>
	<p>— А де моя жінка, де дитина?</p>
	<p>— Та, — каже, — тут приїхав якийсь міністер чи що і забрав її до родичів.</p>
	<p>«Ага, — подумав він собі, — то той драб, що мене скинув у море». І говорить батькам:</p>
	<p>— Я їду, ви не переживайте за мною, я скоро вернуся. І поїхав.</p>
	<p>Приїхав він там і зайшов у ресторан поїсти. Сидить, їсть і питається того продавця:</p>
	<p>— Що тут чувати? А той каже:</p>
	<p>— А таке! Тут, — каже, — один міністер хоче женитися з царівною. І збудував церкву, все прекрасно, а їй робота не сподобалася, і він тото все мусів зірвати. І тепер шукає малярів, жеби так змалювали, щоб їй та робота сподобалася.</p>
	<p>А Петро каже:</p>
	<p>— Дайте знати міністру: я можу так змалювати, що їй сподобається. Та й той дав знати до міністра: знайшовся маляр, що береться добре в церкві змалювати. Той втішився.</p>
	<p>— Добре, приведи його сюди.</p>
	<p>Привели його до міністра, і Петро зразу того міністра пізнав. А міністер його не пізнав, бо він перемаскувався. Та й не прийшло міністрови на гадку, що той ще може бути живий. Він не звертає на Петра уваги і каже:</p>
	<p>— Скільки ти за роботу береш? А він йому:</p>
	<p>— Наразі я не говорю, скільки. Як буде робота готова, викінчена, як вашій нареченій сподобається, тоді будеме говорити за плату.</p>
	<p>— А може, ще щось потрібно до того, якісь метер’яли?</p>
	<p>— Мені ніяких матеріалів не потрібно, тільки треба дванадцять табличок.</p>
	<p>Він дав розмір, які то мають бути таблички і як їх треба закріпити. Той зразу замовив у столяра тоти таблички, йому їх дали і він заніс їх до церкви. Взяв ключ від церкви й каже, щоби ніхто в церкву не заходив.</p>
	<p>Прийшов він до церкви, замкнув двері і дивиться, як йому ті таблички розмістити. Поприбивав він їх, став коло дверей і дивиться, чи вони добре виглядають. Дуже добре. Тоді підходить він до першої таблички і пише: «Як я був малим хлопцем, зачав ходити в школу і вчитися не хтів. Петро», — підписався.</p>
	<p>Підходить до другої таблички і пише: «А як підріс, найшов собі товариство і став заглядати до фляшки, пити. Петро». І нічого він не малював, а тільки до кожної таблички підходив і писав про ціле своє життя. І дійшов до того, як він пішов у парк і побіг захищати дівчину, яку хотіли обрабувати розбишаки. І завіз її додому, і на ній оженився. Все це він написав на одинадцятій таблиці і знову підписався: «Петро».</p>
	<p>Тоді підійшов до дванадцятої таблиці і написав, як його топив у морі міністер, а він врятувався. І останній раз підписався: «Петро». Приходить цар, подивився, прочитав усі таблиці і сказав:</p>
	<p>— Добрий майстер. Усе правильно написав. Приводить того міністра і питає Петра:</p>
	<p>— Цей тебе перекинув у море?</p>
	<p>— Цей.</p>
	<p>Цар зразу велів заарештувати того міністра. І спитав:</p>
	<p>— Яку ти кару хочеш йому дати? А Петро питає:</p>
	<p>— Є у вас такі два коні, що вони ще на подвір’ю не були? Прив’яжіть одну ногу того драба до одного коня, а другу до другого і пустіть їх у поле. І най вони собі погуляють.</p>
	<p>Так і зробили. І рознесли його коні по полю. Тоді вони стали собі гоститися, а як погостилися, цар до нього говорить:</p>
	<p>— А тепер ти їхай до своїх родичів. То, що вони там мають, роздайте все бідним. І най родичі їдуть сюди.</p>
	<p>Вибирається він з своєю жінкою і з хлопчиком, їдуть до родичів. А родичі вже справляли поминки по нім. Як вони його увиділи, дуже втішилися. А він їм каже:</p>
	<p>— Ми приїхали по вас. То все, що ви маєте, той свій маєток, ви роздайте бідним. І їхайте з нами.</p>
	<p>Він усе батькове майно пороздавав бідним. Скликав людей, зробили гостину, погостилися і попродалися. І люде плакали за тим господарем, бо він був дуже добрий для народу.</p>
	<p>Приїхали вони до царя. Каже Петро:</p>
	<p>— Це мої тато й мама. І сказав цар:</p>
	<p>— Тепер будемо жити як одна родина. А він каже до царя:</p>
	<p>— У мене є до вас ще одна просьба.</p>
	<p>— Яка? — спитав цар.</p>
	<p>— Тут є тато й мама, що мене родили й виростили. Але я ще маю тата й маму, що мене справили на добру дорогу, що не дали мені погинути. Я би вас просив, щоби й вони були з нами.</p>
	<p>— Добре. Іди привези їх.</p>
	<p>Він поїхав до них, до того пана, що в нього служив. Прийшов і каже так:</p>
	<p>— Продавайте свій маєток, все, що маєте. Або кому давайте його, або що. Як хочете. І їдете зо мною до мого тестя-царя. Ми там будеме жити.</p>
	<p>Так той і зробив, продав весь свій маєток і переїхав до Петрового тестя. Привіз їх Петро до царя і сказав:</p>
	<p>— Ото мої другі тато й мама, що справили мене на добру дорогу і не дали мені погинути.</p>
	<p>І сказав цар:</p>
	<p>— Ми тут будеме всі жити як одна родина. Ми вже є одна родина. Вибирайте собі покої.</p>
	<p>А там покоїв багато було, і вони собі вибрали. І ті три родини зробилися одною і щасливо жили.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Красне, Турківського району, Львівської області 14 листопада 1989 року Малетич Ярослав Романович (1903)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Бойківщини/">Фольклор Бойківщини</a></li>
	</ul>
</footer>
<!--#include virtual="/-/inc/general__page_end.inc" -->
