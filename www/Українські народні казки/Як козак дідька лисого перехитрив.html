<!--#include virtual="/-/inc/general__page_start.inc" -->
<title>Як козак дідька лисого перехитрив ☼ Українська народна казка ☼ Народна творчість</title>
<meta name="Description" content="Українська народна казка Чернігівщини «Як козак дідька лисого перехитрив» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Як козак дідька лисого перехитрив.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Як козак дідька лисого перехитрив <br><span class="article__headerDescription">Українська народна казка Чернігівщини</span></h1>
	<p>Посадив раз Бог на своїй нивці бурячок. А троньки насіння осталося. Ось й потягнув те насіння дідько лисий. Поволшебствував над ним, поколдував та й собі крапнув в потайнім місці.</p>
	<p>Ось Бог восени той бурячок зібрав, в погрібець склав. І нечистий те ж робить. Насмикав цілу кошулю редьки, давай на зуб пробувати. А воно таке гірке, хоч „рятуй” кричи. Та хоч не хоч, а їж, бо ж зима.</p>
	<p>Коли ж став Господь помічати, що то було нечистий ледве ковиляє на ратицях козячих, а то прямо вибрикує, пече. Таке став витворяти, що прямо спасу від нього немає.</p>
	<p>Та це не тільки Бог запримітив, а й козаки, що окремішньо проживали. А був у них на Запорожжі козак Микита, Лиха Свита. Пугачем гукнув і вже пугач. Вовком завиє — вовк. Лисом задзявулить — лис. Отакий-то мав талант.</p>
	<p>Так ото раз і каже йому чи то сотник, чи то, може, й сам полковник:</p>
	<p>— Та якби ти, братику, про той дідьків бурячок все розізнав, то добрий би від мене мав гостинець, а від товариства славу!</p>
	<p>— Що ж, — кланяється Микита, — хоч слава й лукава, та за товариство я розіб’юся, а розізнаю, що нечистий на городі садить, що козлом вибрикує та капості нам робить.</p>
	<p>Ось пугукнув Микита пугачем. І був козак при вусах, а став птах при хвості. Та й полетів. Летить, летить, аж бачить на перехресті два чорти в карти, грають. Так він покрутився, знов чоловіком зробився, та й підступає.</p>
	<p>— Помагай, молодці, нечистому до біди! — кланяється.</p>
	<p>Давай вони його приглашать. А він і одвічає:</p>
	<p>— Ваша карта щось мені, хлопці, непонятна, — каже, — а в мене ось дуже занята. Тут і гетьман, і всяка старшина, і нечиста сила страшна. Лишень карти у мене нові, а у вас пазурі здорові, подряпаєте к лиху. Хіба що їх повипрямляю.</p>
	<p>Вони й погодилися. Так Микита руки докупи їм пов’язав, дубину добренну взяв.</p>
	<p>— Ану кажіть, сатанині душі, де у вашого дідька город?!</p>
	<p>Вони ні в яку. Так він їх по зашийку раз, вдруге, втретє. Давай нечисті проситися. Там, мовляв, і там. Пугукнув тоді Микита та й полетів.</p>
	<p>А дідько лисий саме в холодочку лежав та кислички жував. Глядь пугач на грушині моститься. Як вихопить він пістоля з-за пояса.</p>
	<p>— Це ти? — питає, — Микито?! Злазь, бо поможу!</p>
	<p>Тому нікуди діватись. Знав, що хоч за сто верстов, а вцілить пуля, бо заклята, в смагльовій крові гартована. Бух обзем та й каже:</p>
	<p>— Я до вас. А іду по ділу, а ви мене лякати, в піт вгонити!</p>
	<p>Та й розповів чого його товариство послало. А дідьку одне на умі: як би овоч стосильний не віддати, а козацьку душу собі заграбастати, та зирк ненароком на грядку.</p>
	<p>— Так, а душа ж твоя должна весь вік тоді мені слугувати, вино</p>
	<p>подавати, ще й козачок гарненьких! — регоче на те дідько.</p>
	<p>Почухав на те Микита потилицю, але нічого робити, киває головою.</p>
	<p>— Ну, так ходім в чистеє поле, покличемо чорного ворона, перо позичим, клятву підпишем кров’ю.</p>
	<p>Дідько скаче, а козак за ним мало з ніг не падає.</p>
	<p>— Та дайте ж мені, — кричить, — хоч якусь шкапину, — бо згину при такій біжбі.</p>
	<p>Нечистий тільки нокнув, так зразу кінь до Микити підбігає лисенький, худенький. Дідько далі скаче, а козак щось з коником ворохобитись почав. А тоді вороном крикнув, в самого себе з крила перо смикнув й назад на козака обернувся. Та коника легенько шабелькою під гузном чирк.</p>
	<p>— Гей ! — кричить, — вертай! Ось перо, а ось і кров, я вже готовий.</p>
	<p>Дідько козакові грамоту підставляє та ще не знає, що зараз з ним случиться. Микита тілько конячою кров’ю грамоту підписав так дідько зареготав.</p>
	<p>— Чия оце кров, в тому я до самої смерті тепер і буду!</p>
	<p>Як підстрибне та так коневі в гузно й загув, тільки ратиці мелькнули.</p>
	<p>А козак того овочу набрав стосилого, на Запорожжі посадив. Того-то козака ніколи й не хворіли. Того й ми маємо чорну редьку.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>156 (4511). Як козак дідька лисого перехитрив. СУС —. Записав Просяник Іван Герасимович. Просяник Герасим Дмитрович (1896-1981). Чернігівська область, Бахмацький район, Курінь</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Чернігівщини/">Фольклор Чернігівщини</a></li>
	</ul>
</footer>
<!--#include virtual="/-/inc/general__page_end.inc" -->
