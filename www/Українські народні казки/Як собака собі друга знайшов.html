<!--#include virtual="/-/inc/general__page_start.inc" -->
<title>Як собака собі друга знайшов ☼ Українська народна казка ☼ Народна творчість</title>
<meta name="Description" content="Українська народна казка Поділля «Як собака собі друга знайшов» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Як собака собі друга знайшов.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Як собака собі друга знайшов <br><span class="article__headerDescription">Українська народна казка Поділля</span></h1>
	<p>Колись давно-давно собака жив сам-один. «Недобре жити одному, — думає собі, — от коли б знайти когось, найсміливішого, найдужчого! Я б став йому другом».</p>
	<p>І пішов собака в ліс шукати собі друга. Чув він од зайця, що немає в світі сміливішого, дужчого звіра, ніж вовк. Аж тут вовк як уродився. Іде назустріч, зубами клацає. Та не злякався собака.</p>
	<p>— Давай, вовче, з тобою дружити!</p>
	<p>— Давай! — згодився вовк. — Недобре одному!</p>
	<p>Увечері полягали вони спати на м’який мох під деревом. Опівночі собака раптом почув якийсь шерех, схопився й голосно загавкав. Вовк перелякався, підібгав хвоста й ну зацитькувати собаку.</p>
	<p>— Тихо! Тихо! Цить, не гавкай, бо ведмідь почує, прийде і розшматує мене...</p>
	<p>— Ой, який ти боягуз! — здивувався собака .- Я менший за тебе, а зовсім не боюся. Ану, покажи мені ведмедя, бо я його ще досі не бачив.</p>
	<p>Пішли вони полем. Коли бачать — лежить у сушняку кошлатий бурий ведмідь.</p>
	<p>— Онде він, — здалека показав вовк і втік, покинувши собаку самого.</p>
	<p>Підбіг собака до ведмедя й каже:</p>
	<p>— Здрастуй, ведмедю! Хочу подружити з тобою!</p>
	<p>Ведмідь блимнув на нього спідлоба й пробурчав:</p>
	<p>— Ну гаразд!</p>
	<p>І стали вони жити разом. Увечері полягали спати, та собака знов почув шерех і забурчав:</p>
	<p>— Ану тихо! Не гавкай, будь ласка, бо ще тигр почує! Наскочить і розшматує нас із тобою.</p>
	<p>«Е, ні! — подумав собака. — Що ж воно за товариш? Якогось тигра боїться».</p>
	<p>— Покажи мені тигра, — попрохав ведмедя.</p>
	<p>Вранці ведмідь тихесенько сказав:</p>
	<p>— Онде він іде. Тигр ...</p>
	<p>Сказав і дременув у хащу.</p>
	<p>— Оце то справді великий звір! А який дужий! Він, мабуть, нікого не боїться. Краще дружитиму з ним! — вирішив собака.</p>
	<p>Підбіг до тигра й каже йому:</p>
	<p>— Чуєш, тигре! Хочу з тобою дружити!</p>
	<p>Подумав, подумав тигр і погодився.</p>
	<p>Уночі, коли полягали спати, собака знов загарчав. Тигр схопився:</p>
	<p>— Ану тихо, бо лев почує! Прийде й зжере нас обох відразу!</p>
	<p>— Покажи мені, де живе той лев! — попрохав собака.</p>
	<p>Але тигр так злякався, що не схотів навіть показати собаці, де живуть леви. Стояв і трусився від жаху. Довелося собаці йти самому. Шукав, шукав аж до вечора й не знайшов лева.</p>
	<p>А вночі прокинувся від несамовитого реву — земля задвигтіла, ліс застогнав. То був лев. Собака сміливо підбіг до нього. Лев загарчав, грива йому наїжилася.</p>
	<p>— Що ти за звір? — сердито запитав лев. — Чому не боїшся мене? Я ж тебе зараз на клапті роздеру!</p>
	<p>Але собака не злякався.</p>
	<p>— Чуєш, леве! Я хочу з тобою дружити!</p>
	<p>— Ну що ж, — загарчав лев. — Коли так, ходімо зі мною!</p>
	<p>Цілий день вони блукали разом по лісах та полях, аж усі звірі від них поховалися. А ввечері лягли спати в кущах.</p>
	<p>Уночі собака прокинувся від якогось шереху, нашорошився й дзвінко загавкав. Лев розлютився:</p>
	<p>— Тихо ти! Почує людина — вб’є нас обох! У неї є вогненна залізна палиця з громовим голосом.</p>
	<p>Закортіло собаці дізнатися, що ж це воно таке — людина? Подалися вони вдвох з левом її шукати. Незабаром зустріли на дорозі малого хлопчика.</p>
	<p>— Може, це людина? — питає собака.</p>
	<p>— Це! Тільки ще не виросла, — каже лев.</p>
	<p>Рушили далі. Коли бачать на дорозі старенького дідуся. Він поволі брів, спираючись на палицю.</p>
	<p>— Це людина? — знов питає собака.</p>
	<p>— Це, тільки вже постаріла. Бачиш — на трьох ногах ходить.</p>
	<p>Через деякий час зустріли вони молодого хлопця, який їхав верхи на коні.</p>
	<p>— Оце і є людина! — гукнув лев і стрімголов кинувся тікати.</p>
	<p>Підійшов собака до хлопця, пометляв хвостом і каже:</p>
	<p>— Людино! Я шукаю собі найдужчого, найсміливішого друга. Давай дружити.</p>
	<p>— Згода! — відповів хлопець. — Тільки знай: я не люблю боягузів!</p>
	<p>Увечері полягали спати. Раптом собаці знову вчувся якийсь шерех, і він голосно загавкав. Хлопець миттю прокинувся, схопив рушницю — оту вогненну палицю з громовим голосом, що про неї казав лев, і побіг разом з собакою шукати, хто це шарудів поблизу.</p>
	<p>— Нас удвох з тобою ніякий ворог не злякає! — сказав він собаці.</p>
	<p>І збагнув собака, що знайшов нарешті справжнього друга — найдужчого, найсміливішого.</p>
	<p>З того часу собака дружить з людиною, щиро їй слугує.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>24 (6353). Як собака собі друга знайшов. СУС 157. Записала Іванченко Ю. П. 2009 року. Колотвінова Таміла Василівна (1936). Вінницька область, Вінниця</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Поділля/">Фольклор Поділля</a></li>
	</ul>
</footer>
<!--#include virtual="/-/inc/general__page_end.inc" -->
