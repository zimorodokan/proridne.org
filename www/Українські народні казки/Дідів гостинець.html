<!--#include virtual="/-/inc/general__page_start.inc" -->
<title>Дідів гостинець ☼ Українська народна казка ☼ Народна творчість</title>
<meta name="Description" content="Українська народна казка Подніпров’я (Наддніпрянщини) «Дідів гостинець» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Дідів гостинець.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Дідів гостинець <br><span class="article__headerDescription">Українська народна казка Подніпров’я (Наддніпрянщини)</span></h1>
	<p>Давним-давно, коли ще їздили в Крим по сіль волами, жила в нашому селі сім’я чумаків. З діда-прадіда чумакували. Дід передавав свою науку батькові, батько —синові. Та забрали батька на війну: турка воювати. Не повернувся з походу. Довелося старому знову рушати в дорогу. Внук ще малим був. Минув рік, другий. Геть зовсім заслаб старий, треба внука в чумаки споряджати. Спорядили. Почали прощатися. Бабуся попросила хустку привезти їй, мати — краму, сестричка — нові стрічки та сережки. Тільки дідусь нічого не замовляв.</p>
	<p>— Що ж вам, дідусю, привезти, якого гостинця? — запитав онук.</p>
	<p>— Привези мені отих шматочків хліба, що залишатимуться в тебе після обіду чи вечері. Не кидай їх, не згодовуй волами, а засушуй на сонці та складай ось у цю торбину.</p>
	<p>— Та що ви, дідусю, навіщо вам оті шматочки? Хвалити Бога, хліб цей рік уродив, є що їсти.</p>
	<p>— Ні, внучку, хочу отих шматочків, що пропахли степовим вітром та південним сонцем. З’їм шматочок — і ніби в тих краях побуваю...</p>
	<p>— Добре, дідусю, — відповів онук.</p>
	<p>Поклонився старому, рідним та й поїхав. Щасливою була перша подорож онука. Засмаглий, змужнілий, мовби вищий на зріст, завертав він воли до двору.</p>
	<p>Дід ворота відчиняв, кланявся юному чумакові, знявши шапку, чоломкалися. Чумаки хвалили молодого товариша.</p>
	<p>Коли розпрягли волів і зайшли до хати, розв’язав молодий чумак свій мішок та й став діставати подарунки. І хустку, і крам, і стрічки, і сережки — все було всім до вподоби.</p>
	<p>— А от вам, дідусю, не привіз я вашого гостинця: зібрав шматочки, та на зворотному шляху не стало в мене хліба. Довелося брати потроху ваш гостинець, так і розійшлися всі шматочки, останній ще вчора з’їв. Я вже наступного разу вам привезу.</p>
	<p>Усміхнувся задоволене старий у сиві вуса:</p>
	<p>— Не потрібні мені ті шматочки. Про тебе дбав. Для тебе їх готував, тобі вони й дісталися. Так що і я не обділений. Бережи й надалі так святий хліб, бо він усьому голова.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>200 (5393). Дідів гостинець. СУС — 981А**. Записано 2008 року. Бондар Олексій Степанович (1925). Черкаська область, Чорнобаївський район, Тимченки</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Наддніпрянщини/">Фольклор Подніпров’я (Наддніпрянщини)</a></li>
	</ul>
</footer>
<!--#include virtual="/-/inc/general__page_end.inc" -->
