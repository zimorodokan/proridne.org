<!--#include virtual="/-/inc/general__page_start.inc" -->
<title>Як кугут хазяїна врятував ☼ Українська народна казка ☼ Народна творчість</title>
<meta name="Description" content="Українська народна казка Буковини «Як кугут хазяїна врятував» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Як кугут хазяїна врятував.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Як кугут хазяїна врятував <br><span class="article__headerDescription">Українська народна казка Буковини</span></h1>
	<p>Був нежонатий хлопець. Полюбив він дівчину. І хотів ту дівчину брати, а вона каже:</p>
	<p>— Я за тебе піду, але щоб ти знав: якщо ти маєш заклясти мене гадиною, то не бери мене і най я за тебе не йду.</p>
	<p>— Та чого я маю тебе гадиною клясти? Доки жити буду, не буду тебе так заклинати.</p>
	<p>— Якщо так, то я йду за тебе.</p>
	<p>Зробили вони свадьбу, жив він з нею років з десять. І каже їй перед жнивами:</p>
	<p>— Жінко, я піду на зарібки, щось зароблю. А ти щоб зібрала хліб сама. Збереш?</p>
	<p>Вона йому:</p>
	<p>— Чого ні? Зберу.</p>
	<p>Та й пішов він на ті зарібки. А вона бачить, що люди збирають хліб, та й почала собі збирати. І що вона роби? Не жне з соломою, а самі колоски жне, а солому лишає на полі. Думає: «Солому я потому зберу, головне зібрати хліб, змолотити й занести в гамбар». Зібрала вона той хліб. Солома ще на полі, а хліб уже чистенький в гамбарі.</p>
	<p>А він кілко там був на тих зарібках та й іде вже додому. Опускається до села і бачить, що скрізь хліб зібраний, а на його полі стоїть на стеблі. Не зібраний! «Що в мене за жінка така?» — подумав та й сказав:</p>
	<p>— Ну й гадина проклята! І що вона за роботу мала, що хліб не зібрала?</p>
	<p>А вона тим моментом якраз прала при березі річки на плитці. І як він закляв її гадиною, вона й перекинулася на гадину. Та від того шмаття присунулася до хати, перелізла через їден поріг, через другий, влізла до хати й залізла під подушки. Колись були такі скрині і зверху на них подушки. Вона під ті подушки залізла, скачалася в кружало і сидить собі там.</p>
	<p>А він приходи додому і хоче сварити її, що врожай не зібрала. Приходи — скрізь двері повідкривані, а жінки нема. Він сюди, він туди — нема. Питає сусіди:</p>
	<p>— Ви не бачили мої Марії?</p>
	<p>— Та була тут. Давала курям їсти. Виділа, що несла шмаття прати. Подивіться коло річки.</p>
	<p>Пішов він до річки — є мило, сорочки лежать, їдні прані, другі не прані. Лежить усе на плитці, а її нема. Може, пішла до сусідки? Дивиться він ба сюди, ба туди — ніде нема.</p>
	<p>Думає: «Піду я до скрині, відімкну та покладу гроші, що заробив. А жінка, може, надійде». Він туди — а там багато подушок. Скидає їх на постіль. Скинув їдну подушку, скинув другу, а там гадина зрита. Він злякався — та в двері тікати: кожен злякався б. А вона каже:</p>
	<p>— Не тікай від мене. Не бійся, я ж тобі казала, щоб ти мене гадиною не заклинав, а ти закляв.</p>
	<p>Він і задумався.</p>
	<p>— Я, — каже, — хліб зібрала, хліб весь в гамбарі, а ти мене гадиною закляв.</p>
	<p>А він утік надвір — пішов подивитися: хліб у засіках. І зрозумів, що винен. Та й боїться. Вернувся до хати, а вона підоймила голову з-під подушки та й каже:</p>
	<p>— Іди до мене. А він не йде.</p>
	<p>— Що, боїшся, що будеш жити зо мною такою, як я є? Йди, йди, — каже, — не бійся. — Я тобі нічого злого не зроблю.</p>
	<p>Іде він, зі страхом, але йде до неї.</p>
	<p>— Розщепи ґудзик в сорочці, най я тобі дихну в пазуху, і ти будеш розуміти все, що німина говори. І будеш мати після мене другу жінку, але ніколи не кажи їй, що я тобі таке знання дала. Бо як скажеш, то в ту ж хвилину вмреш. Щоб ти не признавався.</p>
	<p>— Добре.</p>
	<p>Висунулася вона попри него і пішла собі. В ліс пішла. А йому жаль за нею, плаче. Але нічого не зробиш.</p>
	<p>Побув він ще, побув. І от уже сподобав у сусіднім селі дівчину, договорюється і бере її за жінку. Прийшла вона до него, жиють обоє. І прийшла Паска, і їдуть вони обоє до її тата в гості. Він мав кобилу і коло кобили лоша. Запрягли кобилу в візок, сіли собі і їдуть. А це навесні було, вже люцерна й конюшина на полі зеленіють. А лоша наперед кобили, поверне в поле та й пасеться. Кобила його минає, а воно каже:</p>
	<p>— От ти, мамо, дурна. Ти, — каже, — везеш їх. Ти перевернула б їх з воза, прийшла б до мене, та й наїлися б обоє. А то сама не їсиш і мені не даєш.</p>
	<p>А кобила заіржала до него:</p>
	<p>— Ти дуже хитре, бо ще мале. А як будеш таке, як я, як покладе тобі хазяїн в зуби зубила, як дасть тобі кілька батогів, то побачиш, як будеш пастися.</p>
	<p>А чоловік засміявся, що так кобила одвічає лошаті свому. А жінка:</p>
	<p>— Чого ти смієшся?</p>
	<p>— Просто засміявся, та й усе, — каже чоловік.</p>
	<p>— Е, ти не говори. Ти їдеш до моїх батьків їсти, пити та з них насміхаєшся.</p>
	<p>А він їй:</p>
	<p>— Та що я маю з твоїм татом чи з мамою? Чого б я з них сміявся?</p>
	<p>— А чо’ ж ти смієшся? Може, з мене?</p>
	<p>— Ну й з тебе. Та й що?</p>
	<p>— Та ж, — каже, — дурно ти не смієшся.</p>
	<p>Поганяє він ту кобилу, та й їдуть далі. Лоша вибігло з тої люцерни, доганяє кобилу. А зліва знов люцерна, і воно знов заскочило і так пилує пасти. Кобила зрівнялася з ним, а лоша знов:</p>
	<p>— Мамо, не будь дурна, переверни їх з того моста, щоб вони полетіли вдолину. Та й обертайся і будеш зо мною їсти.</p>
	<p>А кобила каже:</p>
	<p>— Ти багато розуму маєш.</p>
	<p>А він ще май більше засміявся. Та й думає: «Нічого, нічого. Виростеш, то будеш бачити, як будеш з моста перевертати, як я тебе запряжу з мамою разом».</p>
	<p>А жінка ще більше розсердилася.</p>
	<p>— Ти смієшся з моїх батьків!</p>
	<p>— Та нє, жінко.</p>
	<p>— Що «нє»? Смієшся, — каже.</p>
	<p>— Гай, — каже, — не сміюся, жінко, ні з тебе, ні з кого.</p>
	<p>— Та ж то лиш дурні самі до себе сміються. Хто ж буде отак сам до себе сміятися?</p>
	<p>— Ти знаєш що? — каже. — Мені не можна казати. Як я то скажу, то вмру. Як ти таки хочеш, щоб я сказав, то побудем у твого тата й мами в гостях, а як приїдем додому — загрій мені води, щоб я помився. Вбери мене в чисте шмаття, як треба, і тоді я тобі розкажу. Бо як я тобі скажу, то зразу вмру.</p>
	<p>— Най буде, — сказала вона. Погодилася.</p>
	<p>Приїхали вони до тата й мами. Дав він кобилі їсти, входя до хати. Кладуть їх до стола, вгощають. Чоловік хоче довше посидіти, поговорити, а жінка йому:</p>
	<p>— Гай їдем додому.</p>
	<p>— Та почекай, — каже він, — ще трохи посидим. Куди ти, Параско, спішиш? Що ти, не маєш часу?</p>
	<p>— А, там дома порося та кури, треба їм їсти дати.</p>
	<p>— Та посидьте ще трохи, — кажуть тато й мама. Ще трошки посиділи, а вона знов:</p>
	<p>— Ну, гай, впрягай кобилу, їдем. Ми вже їдем, тату.</p>
	<p>Вона не має терпіння сидіти — впрягає він кобилу, посідали та й поїхали. Приїхали, він випрягає кобилу, а жінка вже воду гріє. Нагріла, лляє в балію.</p>
	<p>— Гай розбирайся, будеш купатися.</p>
	<p>Він розібрався, сів у балію, вона помила його з милом, дала йому чисте шмаття. Він убрався, вона постелила йому на ліжку. Ляг, склав руки наперехрестя і вже хоче їй казати, з чого сміявся. Вона до того доїла його, що він муси сказати, думає він: «Як умру, то так і буде. Та й не буде вона мене більше довбати».</p>
	<p>Лежить він, а кугут вискочив на вікно та й каже:</p>
	<p>— Ей, хазяїне, який ти дурний. Я маю тридцять жінок та й їм правди не кажу, а ти, — каже, — маєш їдну і тій правду хочеш сказати. Та ади, генди нагайка висить на цвяхови коло порога. Ти встань, — каже, — та возьми ту нагайку та скропи її, щоб вона кілко жила, не хтіла від тебе правду знати.</p>
	<p>Вона стала над ним та й жде, що він буде казати. Усміхнувся він і дивиться туди, де та нагайка висить. А вона:</p>
	<p>— А чо’ ти знов смієшся?</p>
	<p>Він нічого не каже. Устає відти, з того ліжка, іде до дверей, запирає двері на гачок, бере в руки ту нагайку та як зачав її парити, як зачав парити! Вона кричить:</p>
	<p>— Чоловіче, доки жити буду з тобою, то від тебе правди не схочу, лиш зостав мене живу!</p>
	<p>Він її добре відлупив та й далі з нею жив. І вже вона від него правди не вимагала. А щоб не той кугут, то мав він пропасти.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Розкопинці, Сокирянського району, Чернівецької області 17 серпня 1986 року Панько Дьордій Іванович (1919 року народження)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Буковини/">Фольклор Буковини</a></li>
	</ul>
</footer>
<!--#include virtual="/-/inc/general__page_end.inc" -->
