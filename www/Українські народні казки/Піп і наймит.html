<!--#include virtual="/-/inc/general__page_start.inc" -->
<title>Піп і наймит ☼ Українська народна казка ☼ Народна творчість</title>
<meta name="Description" content="Українська народна казка Покуття «Піп і наймит» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Піп і наймит.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Піп і наймит <br><span class="article__headerDescription">Українська народна казка Покуття</span></h1>
	<p>Служив у ксьондза наймит — ксьондз мав корови, коні. Сметана у него в пивници в бочках стояла. І ніколи він найми-тови не давав ні сметани, ні сиру. Балакає той наймит з паламарем:</p>
	<p>— Ні сметани, ні сиру не дає. А паламар каже йому:</p>
	<p>— Чекай, ми ту сметану й той сир заберем.</p>
	<p>Украли вони тих дві бочці з сиром і сметаною, паламар заніс їх до себе додому і каже до наймита:</p>
	<p>— Ксьондз може шукати. Треба щось робити.</p>
	<p>Паламар мав ключі. Зайшов до церкви і всіх святих понамащував сметаною. А святого Николая гей дужче, бо Николай там найстарший.</p>
	<p>Ксьондз рано встав, вийшов надвір, а пивниця отворена. Подивився — сиру й сметани нема. І каже жінці:</p>
	<p>— Мовчи, нікому нічого не кажи. Я відправлю службу, тоді піду шукати.</p>
	<p>Він лиш церкву отворяє, глип — а всі святі сметаною позаїджувані. Замикає церкву і йде додому. Прийшов і каже жінці:</p>
	<p>— Нашу сметану й сир з’їли святі. Вони позаїджувані. Тоді кличе наймита:</p>
	<p>— Бери батога і йди за мною.</p>
	<p>Прийшли вони, розімкнули церкву, — заходять.</p>
	<p>— Николаю дай тричі батогом, а всім решті по батогови. Набили святих, церкву замкнули, і пішов ксьондз додому. А хлопець пішов до паламаря та й каже:</p>
	<p>— Був-им у церкві. Николаєви дав-им три рази, а тим святим по разу.</p>
	<p>Договорилися вони з паламарем і пішли вночі до церкви. Поздоймали образи, пообтирали і винесли на горище. Замкнули церкву й пішли. Той собі додому, а той собі. Хлопець думає: «Як буде мене питати ксьондз, куди пішли святі, що я буду казати?» Йде до паламаря знов. А паламар йому:</p>
	<p>— Як буде ксьондз питати, то скажи, що святі зібралися й пішли за гору.</p>
	<p>Ксьондз іде до церкви відправляти службу, глип — а то немає ні одного святого. Замкнув ксьондз церкву і йде додому. Як буде відправляти службу, як нема святих? Кличе наймита і питається:</p>
	<p>— Ти не видів, куди святі пішли? А він йому:</p>
	<p>— Видів. Пішли за ту гору.</p>
	<p>— Сідай на кобилу, здогони їх і питайся, що вони хотять, аби вернулися.</p>
	<p>— Добре.</p>
	<p>Їде кобилою, а паламар стоїть. Та й питає його, куди той їде. Він сказав паламареви, що ксьондз послав його за святими, а паламар йому каже:</p>
	<p>— Скажеш ксьондзови, що триста ринських вони хотять, аби вернулися.</p>
	<p>Поїхав хлопець за гору. Там кобилу трохи попас і приїхав додому. А піп питається:</p>
	<p>— Здогонив ти святих?</p>
	<p>— Здогонив.</p>
	<p>— І що вони сказали?</p>
	<p>— Як дасте триста ринських, то вернуть.</p>
	<p>Дав ксьондз триста ринських, поїхав наймит кобилою, трошки за горою посидів, попас кобилу і приїхав додому. А ксьондз питається:</p>
	<p>— Дав-ис їм гроші?</p>
	<p>— Дав. Але казали, би-сте зварили дві мисці пирогів і тут перед покоєм поставили, аби вони попоїли, як прийдуть.</p>
	<p>Попадя зварила пироги, поставила ввечір перед хатою, і ксьондз дивиться у вікно, що то буде. А наймит і паламар не можуть доступитися до пирогів, бо ксьондз дивиться у вікно. Так пироги й лишилися.</p>
	<p>Рано ксьондз питається наймита:</p>
	<p>— Чого ж святі не їли?</p>
	<p>— А того, що ви дивилися у вікно. Вони хотіли їсти, але би ніхто не видів. Пішли святі назад за гору.</p>
	<p>Ксьондз каже наймитови:</p>
	<p>— Сідай на кобилу і догони їх. Питайся, що вони хотять, аби вернулися.</p>
	<p>Наймит сів на кобилу й повертає до паламаря — що той скаже? А паламар йому, наймитови:</p>
	<p>— Як поїдеш за гору і вернешся, аби сказав ксьондзови, що святі хотять ще двіста ринських, аби вернулися.</p>
	<p>Хлопець вернувся з-за гори, а ксьондз питається:</p>
	<p>— А що вони хотять?</p>
	<p>— Сказали святі ще двіста ринських дати.</p>
	<p>Дав ксьондз наймитови двіста ринських, сів наймит на кобилу і поїхав за гору. Там трохи посидів, трохи попас кобилу. Та приїхав з-за гори, а ксьондз його питає:</p>
	<p>— А що святі сказали?</p>
	<p>— Гроші взяли і вернуться. Але сказали, би зварити пирогів. І поставити так, аби ніхто не дивився.</p>
	<p>Зварили пирогів, поставили перед хату. Наймит з паламарем заходять до церкви, здоймають образи з горища і кладуть, де котрий був.</p>
	<p>Вийшли з церкви, замкнули, підходять до попа наперед хати, пироги з мисками взяли, поз’їдали, а порожні миски на місце поставили.</p>
	<p>Піп рано встав, дивиться — святі пироги з’їли. Іде до церкви. Розімкнув, дивиться — святі є. Але Николай не там, де був. Бо то темно було, і наймит з паламарем поміняли їх місцями. Перед кожним святим ксьондз говорить «Отче наш», бо согрішив, що сказав наймитови святих батогом бити.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Торговиця, Городенківського району, Івано-Франківської області 8 вересня 1987 року Новосильський Іван Васильович (1911 року народження)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Покуття/">Фольклор Покуття</a></li>
	</ul>
</footer>
<!--#include virtual="/-/inc/general__page_end.inc" -->
