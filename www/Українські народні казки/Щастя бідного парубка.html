<!--#include virtual="/-/inc/general__page_start.inc" -->
<title>Щастя бідного парубка ☼ Українська народна казка ☼ Народна творчість</title>
<meta name="Description" content="Українська народна казка Гуцульщини «Щастя бідного парубка» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Щастя бідного парубка.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Щастя бідного парубка <br><span class="article__headerDescription">Українська народна казка Гуцульщини</span></h1>
	<p>В однім селі був парубок, називався Микита. Дєдя й мама у него померли. Він лишився сиротою. Від дєді й від мами він мав парце́лю&nbsp;<sup>*</sup> ґрунту за лісом, сінокос. Щоліта ходив туди косити. Тяжко йому було самому жити в хаті, скучно. І задумав він женитися. Пересватав ціле село дівок — жодна не хотіла за него йти, бо він був нефайний. Але дуже розумний був.</p>
	<p>Настало літо. Він замкнув свою хату, узяв косу з клинка та й пішов косити свою царинку. Скосив до полудня, косу через плече та й почерез ліс до хати. Дійшов до середлісу, витяг люльку з-за ременя, набив тютюну та й курить. Подивився в бік стежки, а там на пни сидить дівка. Така файна, що в світі пошукати. І в такім вбранню, що сіяє, як золото на ній. Та й каже йому:</p>
	<p>— Що так на мене задивився приязно? Що, вдалася я тобі? А він каже їй:</p>
	<p>— Що з того, що ти мені вдалася, коли ти не підеш за мене. Я пересватав ціле село дівок, та й не пішла ні одна. А ти така файна та пішла би за мене?</p>
	<p>— Я вже готова бути твоєю жінкою.</p>
	<p>Леґінь дуже зрадів, скочив до неї, узяв за руку та й каже:</p>
	<p>— Ходім до меї хати. Я самий жию.</p>
	<p>— Най буде, — сказала вона і пішла з ним. Ідуть вони стежкою, а вона йому каже:</p>
	<p>— Не йдім просто до хати, назбираймо дров.</p>
	<p>— Та як би ти, така паня, несла дрова з лісу? Я би це не дозволив, — каже леґінь. — у мене дрова є. Я самий буду носити дрова. Ти в мене будеш цілий вік під образами сидіти.</p>
	<p>— О ні, — сказала дівчина, — я би цего не зробила, щоб ти робив, а я сиділа.</p>
	<p>Та взялася набирати дров. Та й набирає тих дров, та й набирає. Так багато наскладала. Леґінь напудився тої купи дров та й каже їй:</p>
	<p>— Бери в руки дві ломачці та й тягни за собою, якщо не хочеш пусто йти.</p>
	<p>А вона йому каже:</p>
	<p>— Я це зараз беру на плечі.</p>
	<p>Вломила бгачкого&nbsp;<sup>*</sup> бучка сирого, обперезала в’язку дров та й хопнула на плечі. А леґінь імився за голову, страшенно зашкодував її вбрання, такого дорогоцінного. Та й сказав їй:</p>
	<p>— Я цего тобі не позволю. Бо на тобі таке вбрання дороге, що і в цариці нема такого.</p>
	<p>Каже вона йому:</p>
	<p>— Не шкодуй мого вбрання, це ще в мене вбрання просте. Меш видіти в мене не таке вбрання, як будемо вінчатися. Я й тебе вберу так, що почудуються всі дівки та й парубки в твойому селі.</p>
	<p>Прийшли вони до хати, зверла вона з себе дрова, аж земля задрижала. Зайшли в хату, а він їй каже, своїй панєнці:</p>
	<p>— Котрої днини ми йшли би вінчатися?</p>
	<p>Він хоче показати пурця&nbsp;<sup>*</sup> дівкам, що не хотіли за него йти. Дівчина йому каже:</p>
	<p>— Треба нам, Микито, побудуватися, великий дім поставити, щоби помістилося весілля з цілого села.</p>
	<p>— Ей, нуждо моя велика. Та я не маю переломаного гроша. А вона засміялася:</p>
	<p>— Все буде, Микито, лиш слухай мене, роби, що я буду тобі казати.</p>
	<p>Микита зачудувався та й подумав собі: «Може бути й так. Як вона таку велику в’язку дров несла, що ледве би кінь тяг, то вона велику силу має».</p>
	<p>За одну ніч такий дім був збудований, що очі не могли надивитися. Подивилися люди і лунули&nbsp;<sup>*</sup> всі до того палацу. Що то за чудо зробилося? Дивляться люди, а Микита з своєю файною дівчиною стоїть на ґанку та й радується. Гукають люди:</p>
	<p>— Микито, що це в тебе сталося?! Відки таке? А дівка підказує Микиті:</p>
	<p>— Проси їх на весілля. Усіх, які тут є. На завтра. Микита просить усіх людей:</p>
	<p>— Будьте ласкаві, приходіть завтра на полуднє на весілля. І не несіть ніякі гроші, ніякі колачі, ніяку повницю&nbsp;<sup>*</sup>.</p>
	<p>Так підказала йому дівчина. А на таке весілля, без повниці, то кожна людина прийде.</p>
	<p>А молода дівчина пішла собі по музиканти. І на другий день вони приїхали бричками, аж двадцять чотири. Почали на подвір’ю грати, і так грали, що аж на треті села було чути.</p>
	<p>Не тільки з цего села поприходили люди на весілля, а й з сусідніх сіл поприходили дивитися на чудо. Дуже дивувалися цему весіллю. Навіть дідичі поприїхали бричками. Казали, що світами їхали, та не виділи такого чуда. Хіба десь у короля чи в царя таке весілля відправлялося. Питалися в молодого подружжя, відки такі кошти. і страшно завистували. Але годі їм було до молодих приступити, бо декотрі люди доброго серця прогонили їх, не допускали до молодих. Бачили, що дідичі рвуться з настроями поганськими.</p>
	<p>Молодий князь тремтить від страху та й шепче жінці на вухо:</p>
	<p>— Зависливі дідичі та й інші зависливі люди якусь біду нам подіють, обсиротять нас.</p>
	<p>А жінка йому каже:</p>
	<p>— Не журися, чоловіче, проч їм від нас. Я маю силу від них відборотися.</p>
	<p>І повеселів чоловік.</p>
	<p>А гості собі їдять, п’ють, набуваються, гуляють і вухом не кивають. Що гостям треба?</p>
	<p>Нарешті гості порозходилися, музикантів відрядили з колачами й горівкою. Лишилися тільки чоловік із жінкою. А чоловік усе дивується, відки йому таке щастя впало. Та й каже свої жінці:</p>
	<p>— Ади, жінко, видиш, відколи ми двоє в лісі розпізналися, я в тебе не питався, що ти за одна і відки ти родом.</p>
	<p>А вона каже:</p>
	<p>— Я тобі тоді скажу, як сонце зайде.</p>
	<p>Настало передвечером, чоловік зазирає на небо, коли сонце зайде. Сонце зайшло, і Микита штрик у хату.</p>
	<p>— Кажи, жінко, вже сонце зайшло. А вона йому каже:</p>
	<p>— Моє ще не зайшло сонце.</p>
	<p>— Ну а коли твоє сонце має заходити, аби я знав та й з тебе правду почув?</p>
	<p>А вона йому каже:</p>
	<p>— Прийде час, і я тобі скажу.</p>
	<p>Та й жили вони собі рік за роком. Та й нарахували собі одно з другим, що вже прожили двіста років. Бо це, знаєте, дуже в давнині було, люди тоді жили дуже довго. А вони двоє найдовше прожили. Так, що їм сонце аж у двіста років зайшло. І тоді вони повмирали. І я був на тому похоронку. Їх діти справляли обід. Великий обід був, як весілля. І я дістав простибіж глек і струцень&nbsp;<sup>*</sup>. Ще й тепер маю на пам’ятку той глек.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__footnotes">
			<p><sup>*</sup> Парце́ля — невелика ділянка землі.</p>
			<p><sup>*</sup> Бгачки́й — гнучкий.</p>
			<p><sup>*</sup> Пу́рця показати — втерти комусь носа, зробити щось особливе.</p>
			<p><sup>*</sup> Луну́ти — кинутись до когось або до чогось.</p>
			<p><sup>*</sup> По́вниця — дарування грошей молодим на весіллі.</p>
			<p><sup>*</sup> Стру́цень — плетений колач.</p>
		</div>
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Хутір Калинки́, Косівського району, Івано-Франківської області 16 березня 1986 року Колобейчук Григорій Дмитрович (народж. 1930)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Гуцульщини/">Фольклор Гуцульщини</a></li>
	</ul>
</footer>
<!--#include virtual="/-/inc/general__page_end.inc" -->
