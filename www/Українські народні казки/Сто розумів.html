<!--#include virtual="/-/inc/general__page_start.inc" -->
<title>Сто розумів ☼ Українська народна казка ☼ Народна творчість</title>
<meta name="Description" content="Українська народна казка Подніпров’я (Наддніпрянщини) «Сто розумів» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Сто розумів.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Сто розумів <br><span class="article__headerDescription">Українська народна казка Подніпров’я (Наддніпрянщини)</span></h1>
	<p>Як стало тепло, прилетів журавель на батьківщину, опустився на рідне болото. Ногами перебирає, крилами б’є.</p>
	<p>Бігла повз нього голодна лисиця. Позаздрила вона журавлиній радості, залементувала:</p>
	<p>— Дивлюся і очам своїм не вірю — журавель танцює! А у нього бідолахи, всього дві ноги!</p>
	<p>Зупинився журавель, подивився на лисицю, а у тієї одна, дві, три, чотири лапи! Журавель навіть дзьоба роззявив.</p>
	<p>— Ой! — вигукнула лисиця. — У такому довжелезному дзьобі жодного зуба немає!</p>
	<p>А сама на весь рот посміхається, зуби показує. Закрив дзьоб журавель, голову повісив. Тут лисиця ще голосніше засміялась:</p>
	<p>— Ха-ха! Куди він свої вуха заховав? На голові вух не видно. Гей, журавлику, а у голові у тебе що?</p>
	<p>— Я сюди з-за моря шлях знайшов, — ледь не плаче журавель, — значить, у мене в голові хоч якийсь розум...</p>
	<p>— Ох, і нещасний же ти, — каже лисиця, — дві ноги і один розум. На мене подивись: чотири лапи, два вуха, повний рот зубів, сто розумів і чудовий хвіст!</p>
	<p>З горя журавель ще більше витягнув довгу шию і побачив у далині людину з луком на плечі і колчаном стріл біля пояса.</p>
	<p>— Лисице, шановна лисице, у вас чотири ноги, два вуха і чудовий хвіст, у вас повен рот зубів, у вас сто розумів. Дивіться, мисливець іде. Як нам урятуватись?</p>
	<p>— Мої сто розумів мені завжди сто порад дадуть, а ти сам своїм розумом живи, — сказала і шаснула в борсучу нору.</p>
	<p>Журавель подумав: «У неї сто розумів!» — і туди ж за нею.</p>
	<p>Ніколи мисливець такого не бачив, щоб журавель за лисицею ганявся. Сунув руку в нору, схопив журавля за довгі ноги, витягнув його на світ Божий. Крила у журавля обвисли, очі, як скляні, навіть серце не б’ється.</p>
	<p>«Задихнувся, мабуть, у норі», — подумав мисливець і кинув журавля на купину. Знову засунув руку у нору, лисицю витяг. Дряпалася, а все ж потрапила у мисливську торбинку.</p>
	<p>— Мабуть, і журавля прихоплю, — вирішив мисливець.</p>
	<p>Обернувся, глянув на купину, а журавля нема! Високо в небі летить він, і стрілою не дістанеш.</p>
	<p>Так загинула лисиця, у якої було сто розумів, повен рот зубів, чотири ноги, два вуха і чудовий хвіст.</p>
	<p>А журавель одним розумом розкинув та й здогадався, як урятуватись.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>50 (7201). Сто розумів. СУС порівн. 105. Записала Дорошенко Дарія 2009 року. Корденко Ганна Олексіївна (1934). Дніпропетровська область, Павлоградський район, Павлоград</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Наддніпрянщини/">Фольклор Подніпров’я (Наддніпрянщини)</a></li>
	</ul>
</footer>
<!--#include virtual="/-/inc/general__page_end.inc" -->
