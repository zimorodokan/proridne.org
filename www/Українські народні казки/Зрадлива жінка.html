<!--#include virtual="/-/inc/general__page_start.inc" -->
<title>Зрадлива жінка ☼ Українська народна казка ☼ Народна творчість</title>
<meta name="Description" content="Українська народна казка Буковини «Зрадлива жінка» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Зрадлива жінка.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Зрадлива жінка <br><span class="article__headerDescription">Українська народна казка Буковини</span></h1>
	<p>Був собі бідний хлопець, і вивчився він на продавця. Вивчився — і нема де стати на роботу. А потому взяв його їден багатий чоловік за продавця в магазині. А в той магазин приходила все купувати генеральська дочка. Та й дуже сподобався їй той хлопець-продавець, бо був дуже гарний. Їздить вона до того магазину та й їздить. Вже й нічого купувати їй не треба, а вона все їздить, її батько й каже:</p>
	<p>— Чого ж ти стілко їздиш туди?</p>
	<p>— Я тобі, батьку, скажу, без сорому казка, я люблю того продавця і хочу за него піти, — сказала дочка.</p>
	<p>— Як же ти за него підеш, як він нам нічого не каже?</p>
	<p>А як же він скаже, як він продавець, а то — генеральська дочка? Вона й каже:</p>
	<p>— Ідіть і скажіть йому, що я його хочу. Батько пішов до продавця та й каже:</p>
	<p>— Синку, моя дочка тебе хоче. А той йому:</p>
	<p>— Генеральська дочка мене хоче? Не вірю.</p>
	<p>— Хоче, я ж сам прийшов до тебе, — каже генерал. — Женись на моїй дочці.</p>
	<p>Хлопець зрадів та й каже:</p>
	<p>— Як вона вмре, я сам у домовину з нею ляжу.</p>
	<p>Зробили весілля та й живуть собі. І тут молода жінка заболіла і вмерла. Вирішив він лягати з нею в домовину. Його просять всі, вмовляють, а він таки хоче з нею лягти. І ляг він з нею живий. А колись у панів було так: труно з умершим на три дні й три ночі заносили в церкву і аж тоді ховали. Занесли їх обох у церкву, люде пішли, а вони ся лишили. А він встає, стає перед райськими дверми, здоймив угору руки й плаче. Так плаче, що аж ангел вчув. Спустився до него ангел і питає:</p>
	<p>— Чого ти так плачеш?</p>
	<p>— Бо вмерла моя жона. Того я й плачу.</p>
	<p>Послухав це ангел і полетів. А на другу ніч після того, як лишали їх люди самих, зачав він знов плакати. І знов прилітає ангел.</p>
	<p>— За чим ти так жалісливо плачеш?</p>
	<p>— Моя жона вмерла, і я з нею в домовину лягаю. Послухав ангел і полетів.</p>
	<p>На третю ніч він знов дуже плаче. Прилітає ангел і каже:</p>
	<p>— Почекай зо дві хвилини.</p>
	<p>Він полетів і приніс йому книжечку. — На, прочитай три сторінки — і вона воскресне.</p>
	<p>Він прочитав тих три сторінки — і вона воскресла. Приходя їх ховати, а вони обоє ходя по церкві.</p>
	<p>Розжився він і має свою крамницю. А колись їхали за тканинами в чуже царство. Він мав свій корабель, то взяв і поїхав. А через його город якраз проходило військо. Сподобався його жінці генеральський син, і пішла вона з ним у світ. Він приїжджає кораблем додому, а мама вийшла на пристань і каже:</p>
	<p>— Синку, пішла твоя жінка з генеральським сином.</p>
	<p>Тоді він все лишає і йде до війська добровольцем. Йде в ту частину, де його жінка з генеральським сином жиє. Зробив дуже гарні генеральські чоботи і гарні туфлі на ню. Генерал подивився — так гарно зробив хтось, як вилляв. Хоче побачити його і викликає до себе.</p>
	<p>Прийшов він туди, а жінка побачила його. Схотіла вона, щоб він пропав. Взяла зі стола генеральський годинник і тихенько положила йому за рукав (а рукави у воєнних були знизу підкочені). Вийшов солдат, а хазяїн кинувся — нема годинника. Де годинник? А вона й каже:</p>
	<p>— Той солдат украв.</p>
	<p>— Не може бути, — каже він, — то чесний чоловік. А вона йому:</p>
	<p>— А ти дожени його та пошукай. За рукавом пошукай.</p>
	<p>Догнав він, почав шукати — є годинник! А солдат не знав про него нічого. І каже він до товариша:</p>
	<p>— Розстріляють мене. Але ти мене глибоко не закопуй, а посторцюй у ямі до стінки. А як усі підуть, то прочитай надо мною три сторінки з цеї книжки — і я воскресну.</p>
	<p>Дали солдатів, розстріляли його, викопали яму і поховали. А як зачало присмеркати, товариш прийшов, відкопав його, прочитав над ним три сторінки — і він воскрес. Обидва щиро привиталися, поцілувалися.</p>
	<p>А в царя вмерла дочка. І вчув цар, що їден чоловік воскрешає мертвих. Де той чоловік? Прикликали його. І каже йому цар:</p>
	<p>— Воскресіть мою дочку, то дам її вам за жінку, і будете другою особою в царстві.</p>
	<p>Прочитав він над царською дочкою тих три сторінки — і вона воскресла. І роблять весілля. А як зробили весілля, сказав він до товариша:</p>
	<p>— Я буду перевіряти війська. Як буду перевіряти, то щоб ти вийшов проти мене дрантивий.</p>
	<p>Пішов він перевіряти, а той солдат такий обдертий вийшов! А він питає генерала:</p>
	<p>— Чого в тебе солдат такий обдертий? На солдатів же все видається. Де ти то все діваєш?</p>
	<p>Взяв дрантиве шмаття з солдата і сказав убрати його генералови. А генеральське шмаття поклав на того солдата і зробив його генералом. Дав тому генералови і своїй жінці маленьку хатинку, щоб вони там жили. І вони там сидять: їсти хотять і палити не мають чим. Пропадають.</p>
	<p>І я там тоже була. І дуже мене вгощали. По бороді текло, а в роті сухо було.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Ожів, Сокирянського району, Чернівецької області 30 квітня 1979 року Романишина Наталя Матвіївна (1904 року народження)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>


<article class="articleMain">
	<h1 class="articleMain__header">Зрадлива жінка <br><span class="article__headerDescription">Українська народна казка Гуцульщини</span></h1>
	<p>Був чоловік і жінка. Жінка була фальшива. Казала, що слаба, а була дужа. Чоловік все ходить їй по ліки. Він піде, а вона засмажить порося, наварить пирогів, наготує горівки, і приходить до неї дяк. Одного разу вона це все налагодила, і мав прийти до неї в гості дяк. А чоловіка вирядила по ліки до міста. Вийшов він, пройшов недалеко і здибає хлопчика.</p>
	<p>— Куди ти, хлопчику йдеш?</p>
	<p>— Я йду шукати служби, я сирота. Може, десь би хтось мене наймив.</p>
	<p>А той чоловік каже:</p>
	<p>— Може би, ти в мене наймився?</p>
	<p>А що в вас робити?</p>
	<p>— Коровку пасти.</p>
	<p>— А де ваша хата? Я піду з вами.</p>
	<p>— Іди сам, — каже чоловік. — Ади генде ворота. В мене жінка слаба. Зайди та й зачекай на мене. Я не буду баритися.</p>
	<p>Хлопець заходить у хату. А на столі вже все стоїть: поросятко печене, пироги й горівка. А вона таки:</p>
	<p>— Чого ти, хлопче?</p>
	<p>— А мене ваш вуйко прислав, би я в вас служив.</p>
	<p>— Іди собі, мені не треба ніяких слугів.</p>
	<p>А він лиш з порога й сховався в хоромах&nbsp;<sup>*</sup> за двері. Вона вийшла надвір дяка визирати, а хлопець за той час забіг у хату і заховався під ліжко. Вона ввійшла в хату й подумала: добре, що хлопця нема, бо зараз прийде дяк.</p>
	<p>За пару хвилин приходить дяк. Сідають за стіл і гостюються. Дивиться вона в вікно, а чоловік уже в воротах. Вона думала, що він так скоро не вернеться, а він скоро вернувся через того хлопця. Що тут робити? Порося й пироги в піч, горівку під подушку. А де дяка діти? І дяк заліз під піч, вона закрила його там — все.</p>
	<p>Чоловік входить до хати, кладе коло неї ліки.</p>
	<p>— А що, тобі не легше?</p>
	<p>— Йой, я така слаба, що ледве надвір вийшла.</p>
	<p>— То ти нічого не варила?</p>
	<p>— Ні, я така не годна.</p>
	<p>— То нема що їсти?</p>
	<p>— А є там борщик, що ти вчора варив. Та бери та й їж. А хлопчик вилазить з-під ліжка. Каже вуйко:</p>
	<p>— Та чого ти там заліз?</p>
	<p>— Я здрімався та й хотів спати. Та й там трохи спав. Вуйко всипав того борщу, поклав дві ложки, хліб.</p>
	<p>— Ходи сідай, хлопчику, та будемо їсти. Вуйко їсть, а хлопчик не їсть.</p>
	<p>— Чого ж, хлопчику, не їш.</p>
	<p>— Я, — каже, — такий борщ ніколи не їв.</p>
	<p>— А де ти, — каже, — служив?</p>
	<p>— У попа.</p>
	<p>— А що ти їв у попа?</p>
	<p>— Та їв такі пироги, як у вас у печі.</p>
	<p>— А що ти робив у попа?</p>
	<p>— Я пас поросятка, такі, як у вас у печі спечене. Одного разу прийшов вовк, хотів поросятко вхопити. А я взяв таку довбеньку залізну, як у вашої жінки фляшка з горівкою під подушкою. Та як дав вовкови в голову, а вовк так очі витріщив, як у вас дяк з-під штандарів&nbsp;<sup>*</sup>.</p>
	<p>Вуйко встає, дивиться в піч — є пироги й поросятко печене. Дивиться під подушку в жінки — є фляшка з горівкою. Сідають ґазда та й хлопчик і їдять.</p>
	<p>Попоїли вони, а тоді каже хлопець:</p>
	<p>— Сідайте, вуйку, на поріг, а я йду надвір.</p>
	<p>Пішов хлопець надвір і приніс два добрі буки. Такі грубенькі. Сів хлопець на поріг, а вуйко йде дивитися на дяка. Витяг вуйко дяка й маслує. Дяк до дверей тікати, а хлопець відти в чоло. Обернеться дяк назад — ґазда б’є, куди попало. Б’ють. І так набили дяка, що ледве потягся з хати.</p>
	<p>— А тепер, — каже вуйко, — будемо трохи вуйну лікувати. Стягли жінку з постелі, хлопець сів на порозі, а вуйко бив, кілько хотів. Вона навернеться в другий бік, а відти хлопець. І вуйна припала на коліна й присяглася, що поки життя її буде, таке робити не буде.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__footnotes">
			<p><sup>*</sup> Хоро́ми — сіни.</p>
			<p><sup>*</sup> Штанда́ри (штанде́ри) — ніша під піччю.</p>
		</div>
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Село Рожнів, Косівського району, Івано-Франківської області 28 березня 1986 року Намісниченко Теодозія Дмитрівна (1905 року народження)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Буковини/">Фольклор Буковини</a></li>
		<li><a href="/Фольклор Гуцульщини/">Фольклор Гуцульщини</a></li>
	</ul>
</footer>
<!--#include virtual="/-/inc/general__page_end.inc" -->
