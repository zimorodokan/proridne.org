<!--#include virtual="/-/inc/general__page_start.inc" -->
<title>Про двох шахраїв ☼ Українська народна казка ☼ Народна творчість</title>
<meta name="Description" content="Українська народна казка Поділля «Про двох шахраїв» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Про двох шахраїв.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Про двох шахраїв <br><span class="article__headerDescription">Українська народна казка Поділля</span></h1>
	<p>Жив собі Іван з жінкою. Жили вони дуже бідно. Не стало в них ні грошей, ні хліба, і залишилось хоч помирати Пішов Іван до брата, а брат у нього був багатший від нього, позичив у нього сто карбованців, щоб хоч трохи підкріпитись. Тоді пішов одного разу в шинок, наївся, напився, заплатив гроші шинкареві, більш ніяк те все коштувало, а коли шинкар давав йому здачу, він її не брав.</p>
	<p>От шинкар цьому й здивувався, та й каже Іванові:</p>
	<p>— Іване, чому ти здачі не береш?</p>
	<p>А Іван йому й відповідає:</p>
	<p>— Тепер у мене є гроші. Навіщо мені здача, коли мені цих грошей нема де дівати?</p>
	<p>— Де ж ти їх береш? — ще більш здивовано запитав шинкар.</p>
	<p>— Еге, де, — сказав Іван, — прийдеш увечері до мене, то я тобі покажу.</p>
	<p>От шинкар іде ввечері до Івана. А Іван прийшов додому, прорізав у стіні дірку, дав жінці грошей, посадив біля дірки ззовні і сказав:</p>
	<p>— Якщо я висуну лопатку з рублем, то ти і клади карбованець, якщо з трьома, то ти й клади три.</p>
	<p>І так далі, а сам сів і жде шинкаря. От шинкар прийшов та й каже:</p>
	<p>— Ну, Іване, показуй мені, де ж ти гроші береш.</p>
	<p>А Іван взяв лопатку та й каже:</p>
	<p>— Дивись. Ось у мене є лопатка. Коли я покладу на неї гроші і засуну в зроблену в стіні дірку, то тоді витягаю назад грошей вдвічі більше, ніж клав.</p>
	<p>Тоді Іван взяв карбованець, поклав на лопатку, заклав у дірку і каже:</p>
	<p>— Руб на руб.</p>
	<p>А жінка сиділа біля дірки та й поклала на лопатку карбованець. І коли Іван витяг лопатку, то на ній лежало вже два карбованці. Шинкар здивувався і каже:</p>
	<p>— Продай мені цю лопатку.</p>
	<p>А Іван йому й каже:</p>
	<p>— Навіщо ж я буду продавати, коли це готові гроші?</p>
	<p>— Та ні, продай,— каже шинкар,— я тобі дам багато грошей.</p>
	<p>Тоді Іван каже:</p>
	<p>— Ну давай, якщо даси десять тисяч карбованців, та й забирай.</p>
	<p>Шинкар заплатив Іванові десять тисяч карбованців, взяв лопатку, прийшов додому, прорізав у стіні дірку і каже жінці:</p>
	<p>— Дивись, жінко, як я буду гроші добувати.</p>
	<p>Він взяв лопатку, поклав на неї один карбованець, заклав у дірку і каже:</p>
	<p>— Руб на руб.</p>
	<p>А Іван в той час сидів біля дірки та й кинув на лопатку карбованець. А коли шинкар витяг лопатку, то на ній лежало вже два карбованці. Тоді він поклав на лопатку сто карбованців, заклав у дірку і витяг уже двісті карбованців. Тоді жінка й каже шинкареві:</p>
	<p>— Та ти не тягай по сто карбованців, а поклади цілу торбу грошей та й витягнеш дві торби і тоді досить з нас грошей на ціле життя.</p>
	<p>От шинкар так і зробив. А Іван сидів біля дірки .і коли шинкар висунув на лопатці торбу грошей, він ухопив її і побіг додому. Коли шинкар витяг лопатку назад, на ній не було нічого. Тоді він і догадався, що гроші взяв Іван. От він пішов до нього і каже:</p>
	<p>— Іване, віддай гроші, бо як не віддаси, то я подам в суд на тебе.</p>
	<p>А Іван відповідає:</p>
	<p>— Ти куди хочеш подавай, що хочеш, те й роби, а я нічого не знаю.</p>
	<p>Тоді шинкар подав у суд, прийшов до Івана і каже йому, щоб він на якийсь там день прийшов у суд. Коли настав той день, шинкар прийшов до Івана та й каже:</p>
	<p>— Ходімо, Іване, на суд. Там будеш мені гроші віддавати. А Іван і каже йому:</p>
	<p>— Ти йдеш на суд взутий і вдягнений, а в мене нема нічого. Якщо даси мені взутись та вдягнутись, то піду в суд.</p>
	<p>Шинкар дав йому чоботи і свій костюм, та й пішли вони на суд. Коли шинкар говорив, як було діло з вкраденими в нього грішми, він тільки й казав, що Іван украв у нього багато грошей. А як він украв їх, він не говорив, бо не хотів показати, що Іван його обдурив. А Іван слухав, слухав його та й каже судді:</p>
	<p>— Ви його не слухайте, бо він вам ще наговорять, що на мені його одежа.</p>
	<p>А шинкар здивувався та й аж крикнув до Івана:</p>
	<p>— А чия ж, як не моя?</p>
	<p>Тут суддя подумав, що шинкар одурів, і відпустив Івана додому, а шинкаря нагнав. А Іван прийшов додому, живе з жінкою і хліб жує.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>35 (6364). Про двох шахраїв. СУС (-1585**). Записав Мельничук Максим 2009 року. Мотрич Ф. Л. (1954). Вінницька область, Вінниця</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Поділля/">Фольклор Поділля</a></li>
	</ul>
</footer>
<!--#include virtual="/-/inc/general__page_end.inc" -->
