<!--#include virtual="/-/inc/general__page_start.inc" -->
<title>Казка-сон ☼ Українська народна казка ☼ Народна творчість</title>
<meta name="Description" content="Українська народна казка Подніпров’я (Наддніпрянщини) «Казка-сон» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Казка-сон.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Казка-сон <br><span class="article__headerDescription">Українська народна казка Подніпров’я (Наддніпрянщини)</span></h1>
	<p>Було це давно-давно. Одного разу сиділа дівчина на східцях під хатою і грілась на сонечку. Неподалік від неї, під дахом будинку, в затишному куточку давно звите ластів’їне гніздо. У ньому жебоніла ластівка до недавно вилуплених пташенят. Сонечко пригрівало. Було так затишно і спокійно, що повіки мої обважніли, і я сперлась на одвірок. Раптом почулось:</p>
	<p>— Мамо-ластівко, я хочу їсти.</p>
	<p>— Їсти, їсти! — защебетали ластів’ята всі гуртом.</p>
	<p>— Та скільки ж можна їсти? Давайте краще я вам розповім одну легенду, яку я почула, коли була у теплих краях цього року. Мені розповіли її наші земляки, соловейко і жайвір. А вони в свій час почули від своїх старих родичів. Будете слухати?</p>
	<p>— Будемо!</p>
	<p>— Слухайте. Соловей розказав, що було це давно-давно, може, років 50 тому, а то і ще раніше.</p>
	<p>Жив його пра-пра родич на березі річки Більов коло села Васютинець. Гніздечко його було звите у вільшнику неподалік болота. І от одного ранку після трудової ночі соловейко солодко спав. Та раптом його розбудили дикі гуси, які летіли від Більова на степ. Вони так голосно гелготали і було чути дуже часто:</p>
	<p>— Велика вода! Велика вода!</p>
	<p>Соловейко стривожився і почав роздивлятись навкруги. Його охопила тривога ще більш, коли він побачив, що в сторону степу бігли зайці і лисиці і теж гомоніли про велику воду, яка наступає на село.</p>
	<p>А коли соловей побачив ще й дикого кабана, з своїми смугастими дітлахами, котрі чимдуж бігли і кувічали не своїм голосом, то вирішив їх догнати і дізнатись. Він піднявсь увись і побачив, що велику рівнину з річечками, болотами, селом затоплює велика вода.</p>
	<p>Теж полетів на степ. Там він зустрівся з жайвором, який безтурботно завис у високості над ланами і виспівував «Хліборобську оду».</p>
	<p>Соловей сказав йому</p>
	<p>— Ти такий спокійний, а там наступає велика вода. Вона затопить мій вільшник, мої бузинові і бузкові зарослі, де я так любив витьохкувати вечорами і ночами.</p>
	<p>— А мені байдуже, у мене тут все добре: колосяться хліба, дозрівають овочі. Живи у мене.</p>
	<p>— Де ж мені тут поселитись. Тут так пустинно. Нема звичних мені садочків, а лісосмуги тут такі ще молоденькі і рідкі. Тут, мабуть, і слухати мене нікому.</p>
	<p>— Ти помиляєшся, слухати тебе тут є кому. І мені здається, що ти тут дуже потрібний. Тут у селі поселився великий сум, і щоб його прогнати, дуже потрібний твій солов’їний спів. Давай разом боротись з великим сумом. Ти вночі, а я вдень. Я думаю,що все навколо звеселиться.</p>
	<p>І стали вони дружити і веселити село. А сум десь глибоко сховався.</p>
	<p>Сподобалась вам розповідь, — спитала ластівка своїх діток.</p>
	<p>— Сподобалась, — сказало ластів’я, яке перед тим найголосніше кричало, що хоче їсти.</p>
	<p>— А давайте і ми будемо радісно щебетати коло нашої хати, щоб великий сум ніколи не посмів і наблизитися до села.</p>
	<p>І вони всі голосно защебетали. Я проснулась від щебету, сонечко лагідно світило…</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>209 (5405). Казка-сон. СУС —. Записано 2008 року. Пономар Раїса Семенівна (1952). Черкаська область, Чорнобаївський район, Васютинці</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Наддніпрянщини/">Фольклор Подніпров’я (Наддніпрянщини)</a></li>
	</ul>
</footer>
<!--#include virtual="/-/inc/general__page_end.inc" -->
