<!--#include virtual="/-/inc/general__page_start.inc" -->
<title>Як оженився найменший брат ☼ Українська народна казка ☼ Народна творчість</title>
<meta name="Description" content="Українська народна казка Бойківщини «Як оженився найменший брат» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Як оженився найменший брат.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Як оженився найменший брат <br><span class="article__headerDescription">Українська народна казка Бойківщини</span></h1>
	<p>Мав газда три хлопці. Вни були бідні. Найстарший каже:</p>
	<p>— Йду я, тату, заробляти хліба.</p>
	<p>Пішов він, найшов хазяя в нього. Каже газда:</p>
	<p>— Ходи. Підеш орати.</p>
	<p>Набрав йому на фіру пшениці, виніс плуг, борони, впряг, і поїхав хлопець орати. Воли сами ходили кругом, не треба було погонича.</p>
	<p>Орав він цілий день, ввечір приїжджає.</p>
	<p>— Ти зорав?</p>
	<p>— Зорав.</p>
	<p>— Заволочив?</p>
	<p>— Заволочив.</p>
	<p>— То добре.</p>
	<p>Другий день він знов набрав у міхи пшениці, поклав на віз плуг і борони.</p>
	<p>— Іди ори.</p>
	<p>Пішов той і знов цілий день орав, волочив, сіяв. А в третій день каже газда:</p>
	<p>— Сину, тепер підем орати тобі, то буде твоя заплата на цілий рік.</p>
	<p>І газда показав йому, де орати. Той подивився, а там самі корчі. Малі корчі. Як буде орати? Нема що орати. І втік додому. Лишив ті воли, хліб — все. Пішов додому. Прийшов, а браття питають:</p>
	<p>— Ти заробив хліба?</p>
	<p>— Ідіть ви та заробіть. Не заробив я нічого, не мож заробити.</p>
	<p>Прийшов середущий. Середущий так само два дни орав, третій пішов орати — не орав, бо корчі були. Наймолодший каже:</p>
	<p>— Я йду заробити хліба. Ви не можете заробити.</p>
	<p>Пішов наймолодший, орав два дни, третій день газда каже:</p>
	<p>— Іди, сину, будеш орати собі. То буде твоя заплата на цілий рік.</p>
	<p>Той йому показав, де орати, а там корчі. Шкода, би то пропало. Я б вам не орав, би то все пропало.</p>
	<p>Микає він ті корчі. Котрі малі, руками микає, котрі більші — воли присиляє канатом і вириває. Цілий день він корчує. Волам має що дати їсти, сам має що їсти.</p>
	<p>Приїжджає ввечір додому. Газда каже:</p>
	<p>— Ти орав?</p>
	<p>— Нє, я не орав, я корчвав.</p>
	<p>— Добре зробив.</p>
	<p>Другий день знов дав газда йому пшеницю, плуг, борони — все. Має йти орати. І не йде він орати, йде корчувати, хоче більшу площу зробити. Цілий другий день він корчував, вимикав ті корчі, зробив велику площу, приїжджає додому. Газда питає:</p>
	<p>— Ти орав?</p>
	<p>— Нє, я корчував. Корчі микав.</p>
	<p>Третій день пішов він орати, оре. Орав цілий день, наорав велику площу, посіяв пшеницю. Приїжджає ввечір додому, до того газди. Газда:</p>
	<p>— Ти орав?</p>
	<p>— Орав.</p>
	<p>— Посіяв?</p>
	<p>— Посіяв.</p>
	<p>— Заволочив?</p>
	<p>— Заволочив.</p>
	<p>— Добре. То є твоя заплата за цілий рік. Коли прийдуть жнива, то би-сь пильнував, щоби пшениця не перестигла, би її у порі зняв.</p>
	<p>Прийшов він додому, повідає браттям, вітцю. Вони вже пильнують, коли будуть жнива. Пішли вони всі штири, сини з вітцем, зжали ту пшеницю, пов’язали в снопи, зробили три кіпки. Батько каже так:</p>
	<p>— Ви ночуйте тут, кожний коло кіпки. А я йду додому, зладжу віз і приїду. Будем возити снопи додому.</p>
	<p>Тоти два брати позасинали коло тих кіпок, а наймолодший не спав, бо то його праця. Він то заробив, він то дуже пильнував. Надлітає птах, ухопив колос із снопа і полетів. Він за тим птахом, хтів той колос відобрати. А птах завів його в глибокий ліс. І пропав птах, не найде він його. Дивиться, далеко горить огонь. Приходить він д’тому огневи, а там дідо, великий дідо спить. Він заліз тому дідови під рукав і заснув.</p>
	<p>Рано дідо пробуджується, витрясає його з рукава.</p>
	<p>— Що ти, сину, тут робиш?</p>
	<p>— Ой, дядьку, я змерз, увидів огонь та й прийшов загрітися.</p>
	<p>— А може би ти був моїм сином?</p>
	<p>— Та буду, дядьку, буду, дідусю, вашим сином. Буду.</p>
	<p>Та й він у нього був і виріс на дорослого парубка. І каже:</p>
	<p>— Дядьку, я би ся женив.</p>
	<p>— Ба де ти будеш ся женити?</p>
	<p>— Нема де ся женити?</p>
	<p>— Та є у царя три дочки. Якби ти був розумний, ти би умів женитися, ти би оженився. Вони ходять у ставок купатися. Ти йди туди, і котру собі за подобаєш, у тої вкради верхнє шмаття. Вона буде в спіднім купатися, а ти верхнє вкради, загорнися і втікай просто до мене.</p>
	<p>Він пішов, сховався у кущах і дивиться. Ідуть три дівчини. Він за подобав собі наймолодшу і украв з неї костюм. І загорнувся, і втіче. Вона біжить за ним.</p>
	<p>— Милий мій, віддай, почекай, почекай!</p>
	<p>Він втіче дорогою, а вона його догонила, відібрала той костюм і ще його набила по писку, і пішов він до діда. Прийшов, а дідо каже:</p>
	<p>— Ти неслухняний, і ти не вженишся ніколи. Чого ти зупинився, як тікав? Втікай просто до мене.</p>
	<p>І другий день він знов прийшов туди. І знову вкрав у неї то шмаття. І загорнувся, і втіче. А вона біжить за ним і кричить:</p>
	<p>— Милий мій! Почекай, я тебе поцілую! Ти мій милий, ти такий, ти такий!</p>
	<p>А він такий милосердний був, обернувся. І вона догонила його і то відібрала. І набила його по писку, і втекла.</p>
	<p>Третій день дід на нього покричав:</p>
	<p>— Чому ти такий неслухняний?! Ти слухай мене. Ти ніколи не вженишся, як не будеш мене слухати.</p>
	<p>І він пішов третій день і знов украв у неї той верхній одяг. І вже як вона його просила, не обертався, просто до діда прийшов. І вона за ним прийшла. Дідо каже:</p>
	<p>— Дай мені той костюм.</p>
	<p>І взяв дідо той костюм і зложив у волоський горіх.</p>
	<p>І живуть вони обоє коло того діда вже багато років. Він каже:</p>
	<p>— Дідусю, я хочу дома побувати. Я мав вітця, маму, браттів. Хочу подивитися, як там удома.</p>
	<p>Дідусь каже:</p>
	<p>— Я тобі не бороню. Можеш іти додому, але ти пішки не підеш. Ти поїдеш.</p>
	<p>А дідо був чародій. Він на палиці намалював фіякір, коні. Каже він:</p>
	<p>— Бери ту палицю, удар по землі, і тобі стануть коні, фіякір і поїдеш додому до батьків.</p>
	<p>Він так зробив, приїжджає з жінкою додому. Він гарно вбраний і жінка гарно вбрана — так дідо зробив. Приїжджає додому, а там така велика забава! Много народу, набіжні пісні співають, невесела сумна забава. Він каже:</p>
	<p>— А що тут у нас таке?</p>
	<p>А його тато не спізнав. Та й каже:</p>
	<p>— Паничу, у нас таке…Я мав три сини. Та оден пішов хліба заробляти. Ми за його хліба паничами стали. Ми багачі тепер, а він пропав без вісти. Ми за ним упоминки справляємо.</p>
	<p>А він каже:</p>
	<p>— Тату, а то я. Та то я, тату.</p>
	<p>Отець втішився, почав цілуватися, почали музику справляти. Уже радісну забаву справляють, а не сумну. А його жінка дуже гарно гуляє. А він ліг собі спати, бо заморився. Він ліг, а жінка каже до його мами:</p>
	<p>— Мамо, в кишені мого чоловіка є таке й таке. Коби ви мені його дали, я би ще краще гуляла.</p>
	<p>А мама тої справи не знала, пішла розпорола кишеню і випорола той горіх з костюмом. Дала ї, і вона ще ліпше гуляє. Гуляла, гуляла, а далі зробилася голубкою, вилетіла на дерево і каже:</p>
	<p>— Ну милий, я тепер іду за гори, за моря, ти мене не найдеш.</p>
	<p>А він тоді що робить? Іде до діда. Прийшов і питає:</p>
	<p>— Діду, ви не знаєте, де ті гори і моря?</p>
	<p>— Ні, я там не був і не знаю. Але я дам тобі такого коня, що буде у воздусі летіти. І ти її найдеш.</p>
	<p>І він її найшов. А чи взяв її додому, чи жив з нею там, де найшов, не знаю, бо мене там не було.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>131 (2081). Як оженився найменший брат. СУС — . 15 листопада 1989 р. Стець Василь Прокопович (1905). Львівська область, Турківський район, село Ясінка</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Бойківщини/">Фольклор Бойківщини</a></li>
	</ul>
</footer>
<!--#include virtual="/-/inc/general__page_end.inc" -->
