<!--#include virtual="/-/inc/general__page_start.inc" -->
<title>Як померла дівчина ☼ Українська народна казка ☼ Народна творчість</title>
<meta name="Description" content="Українська народна казка Гуцульщини «Як померла дівчина» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Як померла дівчина.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Як померла дівчина <br><span class="article__headerDescription">Українська народна казка Гуцульщини</span></h1>
	<p>В однім селі жив з жінкою великий багач. Довго в них не було дітей. Аж нарешті допросили бога, що бог дав їм дитину. Народилася в них дочка. Зачала підростати, дуже файна була дівчина, і так вже нею тішилися, не давали їй ніц-нічого робити, абсолютно нічого.</p>
	<p>Доросла вона десь до вісімнадцять-дев’ятнадцять років і лягла одного разу спати в покої. І спить від полудня до вечора. Дєдя з мамою ідуть та й будять її до вечері, а вона спить мертвим сном. Ніяк не можуть її добудитися. І так уже й ніч перейшла, і вони не будили. А рано встали родичі і пішли до другої хати її будити, бо вже пора було їй уставати. Підійшли до неї, а вона мертва. Обсмотрили — вона холодна. Зачали голосити, приповідати, поскликали всіх сусідів. Що їм робити?! Сусіди сказали:</p>
	<p>— Та й що? Робити трунву та й ховати. Інакшої ради нема. Померла.</p>
	<p>Зачали її збирати у вбрання, таке делікатне, як мали вбирати до вінчання. Понатягали на одну руку перстень золотий на палець та на другу. Кугутки́ золоті, на шию намиста золоті — все в золоті сіяє.</p>
	<p>Зійшлося дуже багато народу. А з одного села йшов хлопець, уже дорослий, великий парубок, ішов попри того дому, де похоронок зійшовся, та й зайшов на це подивитися. Запитався в одної жіночки:</p>
	<p>— Що це так багато народу зійшлося перед цего дому? А жіночка каже йому:</p>
	<p>— Та тут похоронок. Ховає великий багатир свою одиночку. Та так її вбрали в золото, так сіяє на ній, що аж не мож надивитися.</p>
	<p>А цей парубок собі подумав: «Ану йду я подивитися». Просунувся помежи люди в світлицю, де та мертва дівчина лежала. Та дивиться на мертву та й думає: «Поправді мені жіночка розказувала, що її так убрали в золото».</p>
	<p>Вийшов той парубок з хати, заховався в кущі, щоби його ніхто не видів, та й чекає до вечора, коли вже її поховають на цвинтарі. І як уже добре стемнилося, підокрався він до одній хаті і вкрав з-під хати городник&nbsp;<sup>*</sup>. Коли зробилося зовсім темно, він почав той гріб відкопувати. Той, де похована була дівчина в дорогоцінних речах. Вивер усю глину, дійшов до трунви. Він собі подумав: «Я бідний хлопець, постягаю з неї все золото і буду мати великі гроші. І допоможуся, що буду мати свою господарку. А гріха не буду мати, бо все це золото закопалося в глину».</p>
	<p>Підважив він віко та й зачав стягати з рук перстені. А вона підоймилася та й їмилася йому на шию. Ожила. Але він ніц не вергся. Зачала вона його дуже обіймати й цілувати, за те, що визволив її з ями. Та й каже йому:</p>
	<p>— Велике тобі дяковать, що ти мене ізбудив. Я так твердо спала, що нічого не кімувала, що робилося. Аж тепер я прийшла до пам’яти. Мене ж поховали, подумали, що я вмерла.</p>
	<p>Парубок подумав собі: «Не буду я оббирати з неї золото. Витягаю її з трунви нагору». Та й каже:</p>
	<p>— Поведу я тебе до твеї родини, до дєді та й мами.</p>
	<p>Він собі думає: «Як приведу її живою, то вони мене нагородять, і я буду мати великі гроші». Узяв дівчину за руку та й веде. Десь так у половині ночі привів її під хату. Та й каже їй:</p>
	<p>— Сідай отут на приспу і нічого не кажи. Я сам увійду в хату. Попукав парубок у вікно та й каже:</p>
	<p>— Пустіть, ґазди, в хату.</p>
	<p>А ґазди не спали цілу ніч, все плакали та й плакали за своєю дочкою. Пустили вони в хату парубка, а він каже:</p>
	<p>— Добрий вечір, дорогі ґазди! А ґазди кажуть парубкови:</p>
	<p>— Не добрий у нас вечір, смутний вечір, бо ми поховали донечку свою найдорожчу, котрою ми вісімнадцять років тішилися і радувалися. А вона померла. Вчора поховали. А парубок каже:</p>
	<p>— А що би ви дали мені, ґазди, якби я вам зараз привів її в хату живу?</p>
	<p>— Ми би віддали за тебе свою дочку і весь свій маєток. Вийшов парубок надвір та й каже дівчині:</p>
	<p>— Ану ходи до хати, най тебе увидять твої рідні.</p>
	<p>Увів він її в хату, а вони як подивилися, так засторопіли. Затягло їм з радощів мову, і вони не могли слова промовити. І зачали її носити на руках, та все гойдати, та обіймати й цілувати. А парубок сидить на лаві та й не може надивитися на красуню, і лиш просить бога, аби так сталося, як вони пообіцяли. Аби дали за него дочку.</p>
	<p>А тут уже й розвиднілося надворі. А дочку все тягне на сон та й на сон. Їй усе спати хочеться. А вони не можуть налюбуватися нею та наговоритися.</p>
	<p>Та й повели її в світлицю, де вона була померла, та й поклали спати на постіль.</p>
	<p>А по всім селі пішла чутка, що якийсь незнайомий парубок, не знати, з котрого села та й що куди, відкопав її і привів живу до хати. Велике чудо сталося. Ціле село збіглося дивитися на чудо. Кожний глоти́вся&nbsp;<sup>*</sup> в хату, аби на свої очі видіти, чи вона жива. А вона справді жива. Дєдя, мама та й той парубок — усі троє коло дівчини, як коло писаного яйця. Очі не спущають з неї. А люди одні приходять, другі виходять. Але нараз та дівчина зачала ув’явати, зачала слабнути й жовкнути в лице. Дєдя та й мама, та й цей парубок спі́ворили&nbsp;<sup>*</sup>, сплакали дуже. І зачали просити:</p>
	<p>— Будьте добрі, люди, привезіть лікаря щонайголовнішого. Бо ми від свеї дочки не відступимо ні на хвилину. Ми вам дуже добре заплатимо, лиш привезіть лікаря.</p>
	<p>Сусіди впрягли на мах коні, привезли найголовнішого доктора з міста. Розказали докторови:</p>
	<p>— Так і так. Заслабла й умирає дочка.</p>
	<p>Доктор з найліпшими ліками від усіх слабостей увійшов до хати, де лежала слаба дівчина. Оббадав її слухавками, кожну жилку перебадав у неї. Та й зачав питати родичів, коли вона заслабла і на що слабувала раніше. Вони розказують, що ніколи вона не слабувала, ні на що не скаржилася. Лиш перевче́ра заслабла і вмерла.</p>
	<p>— На другий день ми її поховали на цвинтарі, а цей незнайомий парубок відкопав її вночі та й привів нам живу. Вона говорила.</p>
	<p>А доктор подивився на того парубка та й зрозумів, чого він її відкопував. Обрабувати хотів.</p>
	<p>— А як він привів вам вашу дочку, таку прекрасну і всю в золоті, що ви пообіцяли йому за це дати?</p>
	<p>— Пообіцяли заміж за него віддати, — кажуть родичі. Доктор далі перебадував дівчину, а вона все ухлюпа́ла&nbsp;<sup>*</sup>, ухлюпала. І сказав головний лікар до родичів та й до всіх людей, що були там:</p>
	<p>— Буває, що людина завмирає на дві добі й більше. Люди думають, що вже померла та людина, та й махом її ховають. Живу ховають. Від сьогоднішнього дня всі лікарі селами й містами будуть забороняти людям ховати мертвих другої днини. Тільки мають ховати третьої днини. І то має лікар перебадати тіло і дозволяти ховати.</p>
	<p>А ця дівчина, — сказав лікар, — має зараз умерти, бо їй так присуджено. Їй лиш стільки суджено жити.</p>
	<p>І та дівчина померла. Поховали її і сокотили гріб місяць, щоби її не обікрали, не забрали того золота. Наймив ґазда чоловіка, щоби осокочував гріб дівчини. А тому парубкови ґазда заплатив. І сказав йому, щоби він не пробував відкопувати її й оббирати золото, бо то тільки її віно&nbsp;<sup>*</sup>.</p>
	<p>І від того часу вийшов такий закон, що мертву людину ховають аж на третій день.</p>
	<p>А я пішов у місто, купив горнець, та й цій казці конець.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__footnotes">
			<p><sup>*</sup> Горо́дник — заступ, лопата.</p>
			<p><sup>*</sup> Глоти́тися — тиснутися.</p>
			<p><sup>*</sup> Спі́ворити — заверещати.</p>
			<p><sup>*</sup> Ухлюпа́ти — слабнути, втрачати сили.</p>
			<p><sup>*</sup> Ві́но — посаг нареченої.</p>
		</div>
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Хутір Калинки́, Косівського району, Івано-Франківської області 24 червня 1990 року Колобейчук Григорій Дмитрович (народж. 1930)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Гуцульщини/">Фольклор Гуцульщини</a></li>
	</ul>
</footer>
<!--#include virtual="/-/inc/general__page_end.inc" -->
