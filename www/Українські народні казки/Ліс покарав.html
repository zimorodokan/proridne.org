<!--#include virtual="/-/inc/general__page_start.inc" -->
<title>Ліс покарав ☼ Українська народна казка ☼ Народна творчість</title>
<meta name="Description" content="Українська народна казка Полтавщини «Ліс покарав» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Ліс покарав.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Ліс покарав <br><span class="article__headerDescription">Українська народна казка Полтавщини</span></h1>
	<p>Давно те діялось. Спалахнула у нашому селі страшна хвороба, люди падали, як мухи восени. Моровиця косила цілі родини, ніхто не знав, як врятуватися від неї. Село знелюднювалося і хворі, аби врятувати здорових, вирішили з доброї волі полишити рідні домівки. Поки могли ще рухатися, перебиралися на висілки у невелику діброву, або, як її називали, «дубину». Там з гілля та листя зводили сякі — такі хижки і в них покірно чекали найстрашнішого.</p>
	<p>А тим часом моровиця поволі відступала, село повернулося до нормального життя. Звісно, селяни не забували про хворих родичів: пекли хліб, варили їжу. А щоб уберегтися від хвороби, залишали харчі на узліссі і притьмом, не оглядаючись, поверталися додому.</p>
	<p>І сталося диво. Одного ранку вражені селяни побачили, як з дубини до села йшов натовп. Це були їхні «вигнанці», але тепер їх не можна було впізнати. Всі вони мовби і не дивилися смерті в обличчя. Радості не було меж.</p>
	<p>— Чим же ви порятувалися?! — допитувались ошелешені односельчани.</p>
	<p>— Ягодами, які знайшли в дубині, — відповідали родаки. — Та й саме повітря там зцілювало нас...</p>
	<p>Всі, хто жив у селі, попросили дивом порятованих земляків показати ці чудодійні ягоди. Пішли у діброву. Справді, там було тих ягід море. Відтоді дубина служила людям за лісову лікарню: занедужа хто — одразу поспішає туди по диво-ягоди. їсть на здоров’я, дихає цілющим повітрям лісу, і неміч немов вітром здуває.</p>
	<p>Що то за ягоди були, на жаль, ніхто сьогодні не знає. Бо на лихо у ті краї забрів якийсь пан, розважаючись полюванням. Завидівши добрий дубовий ліс, покликав лісорубів і наказав їм стяти його з корінням. Коріння пустити на паливо, а деревину — продати. Довідалися про це селяни, прийшли до пана з поклоном та з проханням лишити їм хоч часточку діброви з дивосильними ягодами-ліками. Але пан був невблаганним.</p>
	<p>Не встигли оглумлені люди відійти й півдороги до села, наздогнали їх крик та лемент. Повернулися вони на той лемент, аж лежить під останнім дубом, нерухоме тіло пана. Лісоруби розказували, що то нещасний випадок. Але селяни дітям і онукам переказували, як ліс покарав за знищення...</p>
	<p>Наше село потопає в лісах, та на місці дубини — рівнеє поле, тільки назва й лишилась.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>157 (4824). Ліс покарав. СУС —. Записала Жиглій Тетяна 2008 року. Лях Катерина Омелянівна (1924). Полтавська область, Зіньківський район, Лютенські Будища</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Полтавщини/">Фольклор Полтавщини</a></li>
	</ul>
</footer>
<!--#include virtual="/-/inc/general__page_end.inc" -->
