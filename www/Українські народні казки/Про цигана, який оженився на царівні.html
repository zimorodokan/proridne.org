<!--#include virtual="/-/inc/general__page_start.inc" -->
<title>Про цигана, який оженився на царівні ☼ Українська народна казка ☼ Народна творчість</title>
<meta name="Description" content="Українська народна казка Закарпаття «Про цигана, який оженився на царівні» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Про цигана, який оженився на царівні.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Про цигана, який оженився на царівні <br><span class="article__headerDescription">Українська народна казка Закарпаття</span></h1>
	<p>Був де не був один коваль. А в того коваля було багато дітей. Раз він каже старшому:</p>
	<p>— Сину, берімо міхи й ходімо по вугілля.</p>
	<p>Прийшли вони в хащу, і леґінь говорить:</p>
	<p>— Няньку, будьте тут, а я йду подивитися дуби.</p>
	<p>Пішов лісом і знайшов колоду. Почав її рубати. Прорубав колоду до дупла, а звідти раптом вискочило п’ять золотих яблук. Хлопець зібрав ті яблука, три загорнув, а два несе в руці. Та й залишив старого в хащі, вийшов на дорогу...</p>
	<p>Раз їде один граф. Побачив цигана і наказав кучерові:</p>
	<p>— Стій! Спитай циганина, що він хоче за золоті яблука. Кучер зупинив коні та й питає:</p>
	<p>— Цигане, що хочеш за ті яблука?</p>
	<p>— Хочу одежу з графа, коні, кочію і слугу.</p>
	<p>Пан дав усе, що хлопець просив, бо дуже хотів мати золоті яблука. Циганин сів собі у кочію і сказав слузі:</p>
	<p>— Жени коні просто до царя!</p>
	<p>Приїхали вони до царя. Цар дуже дивується — сякий чорний сватач у нього ще не був. А циганин вийняв три золоті яблука.</p>
	<p>— Що хочеш за ті яблука? — питає його цар.</p>
	<p>— Хочу твою доньку.</p>
	<p>— Даю. За ті три яблука — даю!</p>
	<p>Справили весілля, циган дістав царську корону, і живуть собі.</p>
	<p>Та одного разу каже йому принцеса:</p>
	<p>— Відколи ми побралися, ще не були ні разу на прогулянці. Ходімо пройтися.</p>
	<p>Пішли в сад, прогулюються. Принцеса питає:</p>
	<p>— Скажи, звідки ти? Я про тебе любила би все знати. А він їй каже по-циганськи:</p>
	<p>— Я з того села, де вугілля палять.</p>
	<p>Циганин одягнув на голову корону, пов’язав собі саблю, взяв срібну піпу, палицю, набрав повну кочію грошей і їде до батька. Їдуть вони з кучером через великі хащі. Раптом бачать: на дорозі стали дванадцять розбійників. Зняли з цигана корону й царський одяг — залишили в гатях і сорочці. Кучера убили, а кочію з грішми повезли самі.</p>
	<p>Прийшов хлопець додому, а батько дуже налякався, що він лише в гатях і сорочці.</p>
	<p>— Де ти ходив, сину?</p>
	<p>— Няню, я був царем... Мати заплакала й каже:</p>
	<p>— Дай хлопцеві спокій — бачиш, що він здурів, ходячи по хащах.</p>
	<p>Залишився циганин у батька, а жона чекає. Чекала, чекала, а далі одяглася у попівський одяг, взяла з собою чари і рушила в дорогу. Вона чула про дванадцять злодіїв і пішла у хащу. А злодії побачили, що йде якийсь піп, і почали між себе казати:</p>
	<p>— Було би добре, якби й нам відпустив гріхи... Старший вийшов наперед і спитав попа:</p>

	<figure class="illustration">
		<img class="illustration__image" loading="lazy" decoding="async" src="/Український фольклор Книги/Петро Лінтур ☼ Зачаровані казкою/ілюстрації/Петро Лінтур ☼ Зачаровані казкою ☼ Про цигана, який оженився на царівні — 01.png" alt="ПРО ЦИГАНА, ЯКИЙ ОЖЕНИВСЯ НА ЦАРІВНІ — Українська народна казка Закарпаття" title="ПРО ЦИГАНА, ЯКИЙ ОЖЕНИВСЯ НА ЦАРІВНІ — Українська народна казка Закарпаття">
		<figcaption class="illustration__caption">ПРО ЦИГАНА, ЯКИЙ ОЖЕНИВСЯ НА ЦАРІВНІ — Українська народна казка Закарпаття</figcaption>
	</figure>

	<p>— Чи не нас ви йдете сповідати?</p>
	<p>— Вас. Бо я чув, що ви дуже грішні. Поставайте в один ряд і, коли вам буду давати причастя, не посмійте глянути один на одного — не спокутуєте гріхи.</p>
	<p>Піп став до роботи: вислуховує, які хто гріхи має, і дає причастя. Та котрому дасть зі свого зілля — той нараз помирає. І отруїв усіх дванадцятьох.</p>
	<p>Принцеса залишилася в одязі попа. Взяла від старшого ключі й відімкнула злодійську пивницю. Дивиться, а там в одній кімнаті — біленька мука, у другій — діжі з грішми... Зайшла і в останню — дванадцяту кімнату: тут лежать убиті, усі без голів. Шукає між ними свого чоловіка, але не знаходить. Знайшла тільки кучера. Роздивилася і бачить царський одяг, корону і шаблю, срібну піпу й палицю. Тоді зайшла у хлів і упізнала своїх коней.</p>
	<p>Принцеса загорнула в ширінку царський одяг, набрала грошей і рушила далі. Іде одним полем. Бачить: чоловік попасує корів. Питає його:</p>
	<p>— Чи знаєте за таке село, де вугілля палять?</p>
	<p>— За село не знаю... Та є в нас циганин, який ковалює, із дров собі випалює вугілля.</p>
	<p>Зайшла вона в село й розпитала, де живе коваль. їй відповіли: там і там. І принцеса в попівському одязі прийшла до коваля. Поклонилася. А дома тільки жінка: коваль пішов із сином у хащу по вугілля.</p>
	<p>Коли повернулися, старий циган питає жону:</p>
	<p>— Що це за піп?</p>
	<p>— Не знаю... Сидить тут від ранку, хоче з вами двома говорити.</p>
	<p>Циганка наварила їм квасолі, поставила на стіл. Сіли їсти. Коваль припрошує й попа:</p>
	<p>— Пане превелебний, якщо не гидуєте, сідайте й ви до столу,</p>
	<p>— Я вдячно...</p>
	<p>Піп сів і смачно їсть квасолю. Та молодий циганин чомусь не вечеряє. Піп запитав:</p>
	<p>— А чому ваш син не хоче їсти? Може, сердиться, що я сів на його місце?</p>
	<p>— Та ні, він не голоден...</p>
	<p>Піп поїв, але не йде нікуди — хоче в циганській хаті й ночувати. Йому кажуть:</p>
	<p>— Ідіть до сусідів — там чистіша хижа та й менше дітей.</p>
	<p>— Не йду я нікуди. Де мене вбила ніч, там і заночую. Цигани зажурилися, де положити попа спати. Та хіба що в сінях, де спить старший син. І коваль каже синові:</p>
	<p>— Ти ляж скраю, а гість — від стіни.</p>
	<p>Полягали спати. Уночі піп прокинувся і питає хлопця:</p>
	<p>— Ей, легіню, в тебе була жона?</p>
	<p>— У мене ні.</p>
	<p>— Можеш на це заприсягтися?</p>
	<p>— Можу.</p>
	<p>Принцеса витягнула з-під покрівця руку і вдарила його по лицю:</p>
	<p>— А тепер ти впізнав свою жону? На мило й тихенько йди в потік — помийся.</p>
	<p>Хлопець устав, помився, потім узяв на себе корону і одяг, і вони пішли.</p>
	<p>Прийшли до злодійської пивниці. Там набрали повну кочію грошей, запрягли коней і їдуть назад, до старого коваля. По дорозі знайшли собі кучера. Проїхали мимо ковалевої хати і кинули на вулицю грошей. Коваль кричить на дітей, щоб не збирали гроші, бо цар буде вертатися і всіх покарає. А цар проїхав ще раз і знову кинув золоті. Коли проїжджав третій раз, зупинив бричку й каже:</p>
	<p>— Кучере, приклич-но коваля, хай подивиться, бо щось кінь кульгає.</p>
	<p>Коваль подивився — з конем усе в порядку. А цар і цариця зайшли собі до хати і сіли за стіл. Кажуть матері:</p>
	<p>— Ану, кличте сюди й коваля. Закликали цигана, а цар почав питати:</p>
	<p>— Кажіть мені, чи був у вас син?</p>
	<p>А коваль злякався, що цар прийшов брати його сина до війська, і відповів:</p>
	<p>— Не було в мене сина. Цар витяг шаблю:</p>
	<p>— Кажи правду, бо зніму голову!</p>
	<p>— Ой, був...</p>
	<p>— Та де є?</p>
	<p>— Пропав. Я з ним пішов у хащу по вугілля. Він у хащі заблудився і, блукаючи, зійшов, сарака, з розуму: як повернувся, то казав, що він став царем. Потім зайшов до нас якийсь піп і обоє серед ночі зникли.</p>
	<p>Тоді хлопець каже:</p>
	<p>— Няню, це ми! Видите, ви мені не вірили, що я став царем! Ну, а тепер беріть міхи і гребіть із кочії гроші.</p>
	<p>Цар з царицею іще раз поїхали в хащу, до злодійської пивниці. Набрали знову повну кочію грошей. Половину привезли старому ковалеві, а половину взяли собі.</p>
	<p>Коваль почав собі будувати великий палац і збудував у сім разів кращий, аніж у царя. Цар і цариця приїжджали до нього на гостину.</p>
	<p>І так собі жили, доки не порвалися їм жили, а наші не подужали.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p>Про цигана, який оженився на царівні. У «Сравнительный указатель сюжетов: Восточнославянская сказка / Сост. Л. Бараг, И. Березовский, К. Кабашников, Н. Новиков. — Л.: Наука, 1979.» не вказана. Подається за: «Казки одного села / Запис текстів, післямова та примітки П. В. Лінтура; Упорядник Ю. Д. Туряниця. — Ужгород: Карпати, 1979.», с. 153 — 157. У інших казкарів збірки сюжет не зафіксовано.</p>
			<p><a href="/Український фольклор Книги/Петро Лінтур ☼ Зачаровані казкою/">Зачаровані казкою: Українські народні казки Закарпаття в записах П. В. Лінтура</a> [Упорядники І. М. Сенька та В. В. Лінтур; вступна стаття, примітки та словник І. М. Сенька; післямова П. В. Лінтура; Редколегія: В. І. Данканич, О. І. Дей, П. К. Добрянський та ін.; Художник М. М. Дем’ян]. — Ужгород: Карпати, 1984. — 528 с, іл. (Бібліотека «Карпати»).</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Закарпаття/">Фольклор Закарпаття</a></li>
	</ul>
</footer>
<!--#include virtual="/-/inc/general__page_end.inc" -->
