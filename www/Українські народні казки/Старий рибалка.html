<!--#include virtual="/-/inc/general__page_start.inc" -->
<title>Старий рибалка ☼ Українська народна казка ☼ Народна творчість</title>
<meta name="Description" content="Українська народна казка Поділля «Старий рибалка» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Старий рибалка.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Старий рибалка <br><span class="article__headerDescription">Українська народна казка Поділля</span></h1>
	<p>Старий рибалка, увесь тіпаючись від холоду, йшов із гаю й ніс на спині оберемок дров. Важко ступаючи, йшов він по вкритій снігом землі повз хату козака, що доглядав ліс, і хотів перейти через міст до своєї оселі.</p>
	<p>— Де це ти узяв дров? — гукнув козак, мов з-під землі вирісши перед дідом. — Це дрова не твої! Ти їх украв!</p>
	<p>— Я їх не крав, добрий чоловіче,— злякавшись, прошепотів рибалка.</p>
	<p>— Що ти мене одурюєш! Учора я тільки зрубав дерево.</p>
	<p>— Ні, чоловіче, це я зібрав по гілочці правдиво та чесно,— відказав рибалка.</p>
	<p>— Брешеш, старий собако! Давай їх сюди!</p>
	<p>— Подивись, це ж самі тільки маленькі сухі гілочки, що я повідкопував біля дерев під снігом.</p>
	<p>— Твоя брехня тобі й трішки не поможе,— сказав козак рибалці, хоч і бачив, що той каже правду.</p>
	<p>Козак схопив оберемок дров і поніс із собою до хати. Рибалка сумно подивився на козака, і сльози закапали у нього з очей.</p>
	<p>Минуло кілька днів. На дворі потеплішало, зробилася весна, по річці несло кригу. З міста прийшов син козаків і хотів був перейти через міст. Він не важився йти, але батько гукнув до нього:</p>
	<p>— Йди швидше, міст не переломиться!</p>
	<p>І він побіг. Тільки збіг він на міст, як ось крига штовхнула об нього, міст захитався й упав у воду. Вкупі з ним упав і хлопець. Батько кинувся був за човном, але на тім березі, де він був, човна не було. Він бігав по березі, ламав руки і кричав. У цей саме час старий рибалка витягав свого човна із води і тільки побачив, що сталося з хлопцем, зіпхнув човен у воду, сів у нього й поплив рятувати козакового сина. Щасливо витяг рибалка з води хлопця, посадив у човен і привіз до берега.</p>
	<p>— Ось я віддаю тобі сина назад,— промовив він люб’язно до козака, — він здоровий, тільки трохи перелякався.</p>
	<p>Козак не вірив своїм очам і довго стояв засоромлений.</p>
	<p>— Прости мене, любий діду! — обізвався він нарешті, сльози бриніли у нього на очах.— Прости мене за моє до тебе немилосердіє!</p>
	<p>Із цими словами обняв діда і поцілував.</p>
	<p>— Хай тебе бог простить, а я на тебе й не сердився! — відказав ласкаво рибалка і пішов додому.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>20 (6349). Старий рибалка. СУС —. Записано 2009 року. Хіміч В’ячеслав Антипович (1942). Вінницька область, Вінниця</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Поділля/">Фольклор Поділля</a></li>
	</ul>
</footer>
<!--#include virtual="/-/inc/general__page_end.inc" -->
