<!--#include virtual="/-/inc/general__page_start.inc" -->
<title>Як жінці легше стало ☼ Українська народна казка ☼ Народна творчість</title>
<meta name="Description" content="Українська народна казка Бойківщини «Як жінці легше стало» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Як жінці легше стало.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Як жінці легше стало <br><span class="article__headerDescription">Українська народна казка Бойківщини</span></h1>
	<p>У єдного чоловіка була дуже хвора жінка. І чоловік возив її по лікарях. Як він оженився, то мав велике хазяйство, а як почав її возити, то до того провозив, що всі корови попродав, лишилася одна корова і один кінь. Треба було заплатити за кожне бадання двадцять п’ять — тридцять злотих. Та й пішли корови.</p>
	<p>Обвозив він її по всіх лікарях і нарешті порадили його ще везти її до Цивиняка, до приватного сільського лікаря. Він її збадав, помастив і каже:</p>
	<p>— Теперка її вже буде легше. Але ще зайдете до мене до хати і я вам дам три таблетки. Ви її дасте випити тоти таблетки. А через місяць прийдете до мене і скажете мені, чи легше її, чи ні.</p>
	<p>І господар так зробив. Виніс жінку свою від лікаря, поклав на фіру і вертається до лікаря. А лікар відводить руку і дає йому «таблетку» поза вуха. Той падає аж у кут, а лікар каже:</p>
	<p>— Встань.</p>
	<p>Він устав. Лікар дає йому другий раз, і він другий раз упав.</p>
	<p>— Встань.</p>
	<p>Він ще раз устав, і той йому третю «таблетку» дав. А після тої «таблетки» підняв його і каже:</p>
	<p>— Даш свої жінці три таких таблетки, жеб вона випила і будеш видіти, її буде легше.</p>
	<p>Привозить чоловік свою жінку додому. Треба знімати її з воза. Вона розкрячує руки, жеби її брав на руки. А він відводить руку і вдарив її так само, як його лікар поза вуха. Дав їй єдну «таблетку», вона з воза впала, схопилася й побігла в хату. Прибігла і скорше лягла в ліжко.</p>
	<p>Лежить вона в ліжку, а він ліг і переспав на дивані. А вдосвіта будить він її:</p>
	<p>— Вставай, — каже, — підем овес косити. Бо наш овес уже почорнів. Люди вже все поробили, а ти ще ні копички не зробила.</p>
	<p>Вона не хоче вставати, йойкає, що слаба. Тоді він відводить руку і дає їй єдну «таблетку». Вона схопилася і зварила їсти. Впоралися, зібралися і пішли косити.</p>
	<p>Косять вони до полудня. А в полудне вона каже:</p>
	<p>— Ти трохи відпочинь, а я побігну, видою корову і знесу тобі їсти. І будем далі косити.</p>
	<p>І як вона прийшла і знесла їсти, то потому косили вони аж до самого вечора. Вона поносила ті снопи,в ін. поскладав. Приходять додому.</p>
	<p>Переспали вони. Рано ще чоловік спить, а вона вже встала і каже:</p>
	<p>— Вставай, ідемо косити, бо вже розвидняється. Я вже їсти зварила, корову подоїла. Все покормила, ідем косити.</p>
	<p>І скосили вони весь свій овес.</p>
	<p>Проходить місяць. Третього числа чоловікови треба подякувати лікарю. Бо ж лікар сказав, щоби прийти до нього і сказати, чи легше жінці, чи не легше. Чи ще ї’ раз вести. Він приходить до лікаря і каже:</p>
	<p>— Дякуєм, пане лікарю, — каже. — Мої жоні вже легше. Дві ваші таблетки вона вже випила, а третю таблетку я вам вертаю.</p>
	<p>І повернув він лікареви ту третю «таблетку», дав йому поза вуха.</p>
	<p>А жінці так полегшало, що вони й дотеперки добре жиють.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>126 (2377). Як жінці легше стало. СУС — 1405В. вар. 273. 4 грудня 1990 р. Чудак Михайло Петрович (1931). Львівська область, Турківський район, село Ісаї</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Бойківщини/">Фольклор Бойківщини</a></li>
	</ul>
</footer>
<!--#include virtual="/-/inc/general__page_end.inc" -->
