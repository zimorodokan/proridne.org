<!--#include virtual="/-/inc/general__page_start.inc" -->
<title>Жінка бідняка ☼ Українська народна казка ☼ Народна творчість</title>
<meta name="Description" content="Українська народна казка Бойківщини «Жінка бідняка» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Жінка бідняка.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Жінка бідняка <br><span class="article__headerDescription">Українська народна казка Бойківщини</span></h1>
	<p>Був чоловік і жінка і в них було багато дітей. А їсти не мали що. І вночі батько говорив мамі:</p>
	<p>— Не маєме що їсти, то будеме різати дітей та й так будеме жити. Заріжемо найстаршого, а відтак найстаршу дочку та й так будемо годувати сім’ю.</p>
	<p>А найстарший синок те підслухав та й з сестров втекли вночі геть від батьків. І дівчина стала в однім селі на службу, а брат пішов далі. Пішов і наявся до господаря. І служив у того господаря штири роки. А п’ятого року, на самий Великдень, він вирішив іти від того господаря геть. А господар пішов до церкви паску святити. Хлопець зібрався та й іде, а газдиня каже:</p>
	<p>— Почекай, вийде господар та тобі заплатить, що ти штири роки служив.</p>
	<p>Але він не слухає, йде. Господиня увиділа, що він іде, та взяла паску, та й йому впихнула в торбу. І каже:</p>
	<p>— На тобі на дорогу паску та й іди, кой не хочеш чекати господаря, щоб з тобою розплатився.</p>
	<p>Вийшов він на дорогу та й іде. А тут якась баба незнайома притринижилася, і йде він з нею разом. Ішов, ішов та й зголоднів, і думає він собі: «Маю в мішку паску. Як сяду їсти, то треба й бабі дати». Сідає край дороги, виймає паску з мішка і ножем перерізав її наполовину. І дав половину бабі й каже:</p>
	<p>— І йди вже від мене, би ти більше зо мною не була.</p>
	<p>А баба виймає з кишені дві пляшки і каже:</p>
	<p>— На. То, — каже, — ліки. Ти будеш лікарем. Як зробиш кому операцію і змочиш рану водою з цієї пляшки, то вона так зростеться, що й не видно нічого на тому місці буде. А другі ліки такі. Коли будеш робити операцію, і людина вмре, ти змочиш рану тою водою, і людина буде жива й здорова.</p>
	<p>І вони розійшлися.</p>
	<p>Заходить він у якийсь город, а там великий сум. А він питає:</p>
	<p>— Що за сум такий у вас?</p>
	<p>Люде йому кажуть:</p>
	<p>— У царя дуже красива дочка. І так захворіла, що вже вмирає. Нема такого лікаря, щоби її вилікував. Та й тому такий сум у нас.</p>
	<p>А він каже:</p>
	<p>— Я їй дав би раду.</p>
	<p>А з них побіг хтось до царя і сказав:</p>
	<p>— Тут єден бідолаха каже, що він би дочці вашій дав раду, що її би вилікував.</p>
	<p>І цар приказав їздовому:</p>
	<p>— Запрягай коні і привези його сюди.</p>
	<p>Той приїхав за ним, а він каже:</p>
	<p>— Як хоче цар, щоби його дочка була жива й здорова, то нехай сам приїде за мною.</p>
	<p>А цар раз! — поїхав і привіз його до дочки. Привіз, завів його в ту кімнату, де його дочка була на смертній постелі. Вже нікого не пізнавала і ще хіба трохи дихала.</p>
	<p>Він каже царьови:</p>
	<p>— Давай мені ключі від цих дверей і йди. І двадцять штири години аби ти сюди не заходив і не заходив ніхто.</p>
	<p>Цар пішов, а він умиває собі руки і робить їй операцію. І дістався до серця дівчини. А коло серця якась жабка сидить. І всі жили вже відгризла жабка їй від серця. І тільки одна жила осталася їй, і вона ще дихала десь-колись.</p>
	<p>Він ту жабку викинув у склянку з водою, ту рану повмивав водою дочиста і намочив водою цілющою. І всі жили зразу при його очах приросли знов до серця. І вся рана зажила знов при його очах. І змочив він то місце другою водою, котра називалася живущою. І дівчина піднялася на ноги і буда здорова. Не чує ніякого болю і так покрасіла.</p>
	<p>Уже й двадцять чотири години минуло, цар уже стукає в двері. Коли цар зайшов до кімнати, дівчина пустилася до нього, цілує в руки й ноги і дякує, що такого лікаря їй привіз. Що її оздоровив і вона не чує жодного болю.</p>
	<p>Цар забирає дівчину і його з тої кімнати. І з’їхалося багато людей, міністрів і всякого народу. То був великий сум, а тут велика веселість настала — оздоровилася дівчина і стала красивішою, як була. І того лікаря піднімають на руки і кричать:</p>
	<p>— Гура! Гура! От лікар, от лікар!</p>
	<p>Була там велика веселість і велика гостина. Перебув він там три дни і збирається йти. Але цар його не пускає.</p>
	<p>— Ти, — каже, — вже від мене нікуди не підеш. Будеш моїм зятьом, візьмеш дівчину, що ти її оздоровив.</p>
	<p>А він каже:</p>
	<p>— Нє, я ще не женюся, я йду собі додому. Я бідняк, а віша дочка царівна. Як біднякови женитися з царівною? Не можна, — каже, — так.</p>
	<p>Цар ваидить, що він його не перемовить, та й каже:</p>
	<p>— Що тобі заплатити грішми?</p>
	<p>Він каже:</p>
	<p>— Я нічого не хочу. Я вислужив у господаря штири роки і пішов без плати. А з вас брати плату за двадцять штири години роботи? За що ви мені будете платити? Я не хочу нічого.</p>
	<p>А цар далі не питає, хоче він чи не хоче, а бере добрі коні, бричку нову, таку, що хоч би й води набрав, то не потече. А тоді приказав насипати у ту бричку грошей і накрити брезентом. І сказав йому цар:</p>
	<p>— Маєш коні, сідай на бричку і їдь, куди хочеш. Як не хочеш з моєю дочкою женитися, то їдь.</p>
	<p>Їм дуже жаль було його відпускати.</p>
	<p>Ну що ж, сів він та й їде. Та й їде, та й їде. Та й вони здибалися. Він каже тому другому:</p>
	<p>— Гоп, ставай!</p>
	<p>Стали. Та й говорить хлопець до того:</p>
	<p>— Міняймо коні на коні і віз на віз.</p>
	<p>А то був ряндюх, що лашшя збирав по селах і то лашшя тоже було брезентом накрите. Той ряндюх думає: «Хоть би й нічого у нього в возі не було, але такі гарні коні та й віз дорогоцінний». Та й помінялися. Сів той на той віз, а той на той та й поїхали в різні боки.</p>
	<p>Той, що виміняв царські коні, проїхав з кілометер, став, відкриває брезент і дивиться. А там повно грошей. Утішився він дуже і сам не знає, що робити, де ті гроші діти. А тоді подумав: « Побудую порядну хату, накуплю землі та буду господарем. Вже більше не буду ряндюхом».</p>
	<p>А той від’їхав, може з кілометер і дивиться в свій віз. Піднімає брезент, а там лашшя. Увидів він то лашшя та й думає: «Де ж мені його тепер діти?» дивиться, близь дороги корчі, що їх скидали на купу, як дорогу очищали. І то вже так висхло, що тільки сірничок приклади, і воно загориться. І він то підпалив. Воно горить, а він усе лашшя з воза на той вогонь кидає! Все кидає. Все з воза виметав, а на самім споді три мішки з чимось. Він не знає, з чим. Розв’язує він мішок, дивиться, а там ладан. А він мішок розв’язав та й бах той ладан на огень. Та й з того лашшя дим по землі розпуствися, та як мрак. А коли втряс на огень ладан, то дим пішов цівкою просто догори. Коли той дим вийшов аж до неба, Господь каже ангелу:</p>
	<p>— Іди на землю і подивився, хто таку жертву дав до мене. І дай йому за то, що він сам буде хотіти.</p>
	<p>Ангел прийшов і питає:</p>
	<p>— Що ти хочеш, чоловічку, за то, що ти дав таку жертву до Бога?</p>
	<p>А він каже:</p>
	<p>— Я нічого не хочу, хіба красну жону.</p>
	<p>Тоді ангел відійшов і приводив йому всякі красиві дівки, а він казав:</p>
	<p>— Та недобра та й та недобра.</p>
	<p>Та й витряс він на огень другий мішок ладану. І знов пішла жертва до Бога. І знов прийшов ангел до нього і зазвідався, чого він хоче.</p>
	<p>— Красну жону, — знову сказав він.</p>
	<p>І так само не дібрав йому ангел жони до вподоби. Приходить ангел до Бога та й каже:</p>
	<p>— Я йому жінки не можу знайти. Він хоче красну жону.</p>
	<p>А Господь каже:</p>
	<p>— Іди дай йому красну жону. Дай йому Вітрову і Сонцеву сестру.</p>
	<p>І коли третій раз стала коло нього дівчина, Вітрова й Сонцева сестра, то вона була така ясна, як саме сонце. Стала вона коло нього, а він і дивитися не міг на ню, така вона була красива і така ясна. І каже він:</p>
	<p>— Сідай зо мною на віз.</p>
	<p>Посідали обоє. І вона завила себе так, що лиця її видно не було. І їдуть. А вона йому говорить:</p>
	<p>— Я мушу так завиватися, бо хто би подибав нас, то тебе вб’є, а мене забере.</p>
	<p>Приїхав він у село й питає, де лісничий, керівник лісу.</p>
	<p>Нарадили його, він приїхав до лісничого. Він приїхав і просить роботи, хоче, щоб його поставили лісником. А там якраз для лісника було приготовлене приміщення в лісі. Там і на худобу, і на все місце було. А лісник, який там мав бути, десь вибув, не було його.</p>
	<p>А в тего лісничого був Підлизайко. Та такий був, що ходив, перевіряв лісників і лісничому набріхував неправду. Лісничий каже до того Підлизайка:</p>
	<p>— Іди з цим чоловіком до того приміщення і віддай йому ключі. Він буде лісником і там буде жити.</p>
	<p>Підлизайко дав йому ключі і відійшов. А вони зайшли до хати. І знає, що вже нікого немає. І вона розвиває лице. І коли розвилася, то вже не треба було світла в хаті. А Підлизайко підійшов під вікно і дивиться. І увидів Підлизайко, що світла в хаті нема, а світло йде від неї! Яка вона красна!</p>
	<p>Підлизайко приходить і каже лісничому:</p>
	<p>— У нашого нового лісника така жінка, що ніде такої вже більше нема, ніхто такої красної не бачив.</p>
	<p>Лісничому неохота йти в ліс та дивитися на лісника жінку. А Підлизайко каже йому:</p>
	<p>— Я піду та й скажу, щоби вона прийшла до вас. А іншим жінкамс кажу, щоби вони прийшли порядок тут робити: підлогу мити тощо. Вона буде дивитися за тими роботами і командувати. І ви будете добре бачити, як вона виглядає.</p>
	<p>Так Підлизайко й зробив. Пішов сказав їй:</p>
	<p>— Казав лісничий, би-с прийшла до нього, що там буде робота для тебе.</p>
	<p>Вона приходить. Жінки миють підлогу, а вона стоїть коло жінок і дащо їм розказує. І лісничий нікуди не дивиться, тільки на ню.</p>
	<p>Коли кінчили роботу, вона забралася і пішла собі до свого чоловіка у ліс. Та й тоді каже лісничий:</p>
	<p>— Що з того, що я її побачив? Що мені з того?</p>
	<p>А Підлизайко каже так:</p>
	<p>— Нє, то буде ваша жінка. Бо ми йому таку роботу завдаме, що він її не виконає. І вона буде ваша жінка.</p>
	<p>А лісничий каже:</p>
	<p>— та ж у мене є моя жінка. Де її подіємо?</p>
	<p>Підлизайко каже:</p>
	<p>— Вашу жінку уб’єме, похорониме, а йому таку роботу завдаме, що він її не виконає, і його жінка буде ваша.</p>
	<p>Пішов Підлизайко до того лісника і каже так:</p>
	<p>— Ізрубай за єдну добу, іспали і засій ту землю пшеницею. І через добу принеси з тої пшениці лісничому на сніданок булку.</p>
	<p>Він ліг і почав думати, що він то не виконає, таку роботу за одну ніч не зробить. Думає він, а жінка питає:</p>
	<p>— Чого ти так задумався?</p>
	<p>А він говорить до жінки:</p>
	<p>— Мені лісничий завдав таку роботу: зрубати весь ліс, спалити, зорати землю, засіяти пшеницею і принести лісничому на обід булку.</p>
	<p>А вона каже:</p>
	<p>— Лягай і спи, і нич не думай.</p>
	<p>Він ліг спати, а вона попросила свої брати Вітри. І як Вітри подули, весь ліс ізломили за єдну хвилину. Не осталося ані єдного дерева. Як попросила вона Сонця, Сонце припекло — все згоріло. І до рана була пшениця і з тої пшениці мука, і приносить її чоловік до лісничого булку на обід.</p>
	<p>Тоді каже лісничий до Підлизайка:</p>
	<p>— Що ти наробив?! Жінки в мене вже нема, ліс пропав, а вона не буде моя жона.</p>
	<p>І що лісничому робити? Бере фузію, наставив на Підлизайка.</p>
	<p>— Тепер уб’ю тебе.</p>
	<p>А Підлизайко каже:</p>
	<p>— Нє, не бий мене. Ми ще йому єдну роботу завдаме, таку, що він не виконає. І жінка його буде ваша.</p>
	<p>Лісничий каже:</p>
	<p>— А яку ти йому роботу завдаш, більшу за ту, яку він уже виконав? Нє, уб’ю тебе.</p>
	<p>Каже Підлизайко:</p>
	<p>— Не бий! Таку роботу завдаме, що він не виконає.</p>
	<p>— Яку ти роботу йому завдаш?</p>
	<p>Підлизайко каже так:</p>
	<p>— Я скажу йому, що й ваш батько був лісничим. І мав таку фузію, що вбивав тою фузією звірину, яку хотів. Я скажу, щоби він пішов на тамтой світ, де ваш батько живе, і спитав де батько тоту фузію подів, де її заховав. І він не зуміє піти на тот світ, і ми його вб’єме, а жінка буде ваша.</p>
	<p>Вийшов Підлизайко і каже тому лісникови:</p>
	<p>— Йди на тамтой світ і спитай батька лісничого, де фузія, що він нею убивав дичину.</p>
	<p>І він задумався. А жінка питає:</p>
	<p>— Чого ти так задумався знов?</p>
	<p>А він каже, що йому таку роботу завдали — іти на тамтой світ. А вона сказала:</p>
	<p>— Не журися, іди. Але той Підлизайко має йти з тобою і показати там, котрий то старий лісничий, бо ти його не знаєш. Няй він покаже.</p>
	<p>Приходить він до лісничого та й каже:</p>
	<p>— Но, я іду, але нехай іде зо мною Підлизайко і покаже вашого батька, бо я його не знаю.</p>
	<p>Тоді лісничий каже Підлизайкові:</p>
	<p>— Іди з ним та покажеш йому, котрий то старий лісничий, мій батько. Бо той чоловік із світу зайшов та й він не знає, який мій батько був, а ти знаєш.</p>
	<p>І пішли оба-два. Довго не йшли на тамтой світ — точно, є там лісничий. А на тім лісничім хомут желізний, ланци-побічники і тягне він дерево з галуллям за тонший кінець. А чорти з вилами кругом його дюгають, би тягнув. А він не може. І скаче він у тому хомуті. А Підлизайко:</p>
	<p>А Підлизайко:</p>
	<p>— Гоп-стоп!</p>
	<p>Зупиняють того лісничого. Підлизайко каже:</p>
	<p>— Прийшов від вашого сина чоловік до вас. Хоче запитати, де ви фузію поділи.</p>
	<p>Тут нема часу говорити. Чорти зняли з лісничого хомут та й одягли на Підлизайка. А лісничий пішов ід’тому чоловікови. Та й питає його за фузію, а той старий лісничий відповідає йому:</p>
	<p>— Іди до мої хати. Фузія закопана в земли під правим вуглом. Викопай і віддай моєму синови лісничому.</p>
	<p>І чоловік вернувся, а Підлизайко зостався там у хомуті. Бо хто під іншим яму копле, той в неї і впаде. А старий лісничий остався там на волі.</p>
	<p>Прийшов чоловік додому, відкопав фузію, віддав лісничому і пішов ід’свої жінці. І жили ще довго. Але то була така жінка, що їм не треба було ні на хліб робити, ні на що, бо що задумали, то все було.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>18 (2055). Жінка бідняка. СУС порівн.. 332+455А. 11 листопада 1989 р. Тереняк Данило Васильович (1911). Львівська область, Турківський район, село Либохора</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Бойківщини/">Фольклор Бойківщини</a></li>
	</ul>
</footer>
<!--#include virtual="/-/inc/general__page_end.inc" -->
