<!--#include virtual="/-/inc/general__page_start.inc" -->
<title>Користь для інших — добро для себе ☼ Українська народна казка ☼ Народна творчість</title>
<meta name="Description" content="Українська народна казка Подніпров’я (Наддніпрянщини) «Користь для інших — добро для себе» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Користь для інших — добро для себе.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Користь для інших — добро для себе <br><span class="article__headerDescription">Українська народна казка Подніпров’я (Наддніпрянщини)</span></h1>
	<p>Жив у одному селі хлопець Остап, який був добрим та чуйним до інших. Він вірив, що тільки той буде справді щасливим, хто робить добро. Проте рідня чомусь вважала цього парубка дурнем.</p>
	<p>Якось Остап пішов у ліс по хмиз. Назбирав цілу в’язку і вже був майже біля своєї хати, як зустрів друзів. Позабирали вони все, що ніс добрий юнак. Але хлопець не засмутився, а навпаки, зрадів, що допоміг товаришам. Батьки, довідавшись про це, розгнівались, бо самі були хворі немічні і так чекали на тепло. Вони наказали синові йти до мудрого старця вчитися розуму.</p>
	<p>Вирушив юнак у далеку дорогу. Йшов він, ішов, стомився й ліг під деревцем відпочити. Аж тут з’явилася білка і запитала:</p>
	<p>— Людино, куди мандруєш?</p>
	<p>Розповів Остап, що йде до старця розуму набиратися.</p>
	<p>— Друже, допоможи мені, будь ласка. Спитай мудреця, чому я немов прив’язана до цього дерева і не можу нікуди звідси піти.</p>
	<p>— Спробую допомогти, — відповів хлопець і рушив далі.</p>
	<p>Довго ішов містами й селами, аж ось перед ним виріс дивовижної краси палац.</p>
	<p>«Ось де люди не знають горя-біди!» — подумав юнак. Ввійшов у ворота, бачить, а біля палацу сидить та й плаче багатій,</p>
	<p>— Куди прямуєш, парубче? — питає.</p>
	<p>— До мудрого старця розуму набиратися, — відповів юнак.</p>
	<p>— Спитай його, — вів далі заможний чоловік, — як можна позбутися хвороб, які мучать мене вже багато років.</p>
	<p>Парубок кивнув головою на знак згоди й вирушив далі. Незабаром хлопець зайшов до темного прохолодного лісу. Аж назустріч йому суне бурий ведмідь, обхопивши голову лапами, страшно ревучи. Довідавшись, куди хлопець прямує, клишоногий мовив:</p>
	<p>— Спитай того чоловіка, що мені робити з жахливими головними болями.</p>
	<p>Щиро пообіцявши допомогти, Остап побрів далі. Надвечір юнак нарешті дістався до житла мудрого чоловіка.</p>
	<p>— Що тебе привело до мене? — спитав мудрець.</p>
	<p>— Добрий чоловіче! Я прийшов до тебе по поради. Білка жалілася, що ніяк не може покинути певне місце. Багатій мучиться від хвороб і не знає, що робити. А ведмідь має страшні головні болі. Скажи, як можна їм усім допомогти?</p>
	<p>Чоловік поміркував і мовив:</p>
	<p>— Щодо білки, то під її деревом зариті два великі горщики з золотом. Нехай вона віддасть комусь те багатство, тоді зможе піти звідти. Багатій теж мусить відмовитися від своїх грошей, тоді всі його хвороби пропадуть. А в бурого величезні запаси меду несправедливо відібрані в лісових бджіл. Нехай він його комусь віддасть, тоді всі його головні болі зникнуть.</p>
	<p>Ґречно подякував Остап старому та й вирушив зворотнім шляхом. Тільки тут хлопець згадав, навіщо батьки послали його до мудреця. Проте юнак не засмутився. Головне — допомога тим, кому вона справді потрібна.</p>
	<p>В лісі парубок зустрів ведмедя й розповів йому, в чому причина мук. Виніс страждалець мед із барлогу і віддав половину хлопцеві, а іншу половину повернув бджолам. Той, ідучи далі, відшукав багатія й розповів бідоласі, як позбутися тяжких хвороб.</p>
	<p>Нарешті зустрів білочку. Вона, дізнавшись причину своїх бід, розгребла під деревом землю та віддала горщики з золотом хлопцеві, дякуючи за те, що він їй дуже допоміг. Тієї ж миті білка відчула себе вільною і побігла геть.</p>
	<p>З медом і грішми повернувся щасливий парубок до своїх стареньких немічних батьків. На ті гроші вони мали можливість жити безбідно, а цілющий мед вилікував батьків Остапа. Усе своє життя він присвятив допомозі людям.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>233 (7478). Користь для інших — добро для себе. СУС —, новотвір за народними мотивами. Записано 2009 року. Грищенко Катерина Тихонівна (1925). Дніпропетровська область, Покровський район, Данилівка</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Наддніпрянщини/">Фольклор Подніпров’я (Наддніпрянщини)</a></li>
	</ul>
</footer>
<!--#include virtual="/-/inc/general__page_end.inc" -->
