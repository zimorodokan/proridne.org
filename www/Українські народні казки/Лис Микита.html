<!--#include virtual="/-/inc/general__page_start.inc" -->
<title>Лис Микита ☼ Українська народна казка ☼ Народна творчість</title>
<meta name="Description" content="Українська народна казка Гуцульщини «Лис Микита» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Лис Микита.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Лис Микита <br><span class="article__headerDescription">Українська народна казка Гуцульщини</span></h1>
	<p>Був лис Микита. Хвалився він, що дуже хитрий, що може все, що захоче, зробити, посеред дня піде на ярмарок і вкраде курку. І спробував він так зробити. Одного разу в торговий день підходить він до міста. Підійшов, а там пес гав-гав, а він поза паркан. Замітили його й інші пси. Той відти, той відти. І тут-тут його мають імити. А він підбіг на подвір’я до маляра. Там стояли бочки з різною фарбою. І скочив він у одну бочку, думав, що порожня. А там було півбочки синьої фарби. І пси загубили слід, бо фарба має інакший пух&nbsp;<sup>*</sup>. Бігали, бігали пси та й пішли.</p>
	<p>Сидів там лис Микита до пізньої ночі. А як нарешті настала тиша, він заледве виліз із фарби і пішов у ліс. Іде й чує, щось по нім погано. Підійшов до річки, кинувся у воду, змивається — нема права змити фарбу.</p>
	<p>Іде він у ліс. Що буде робити бідний лис? Зайшов у ліс, переночував під корчем, дивиться на себе — він увесь синій. Думає: «Що тут ухитрувати? Зроблюся я царем усіх звірів. Може, якось прожию».</p>
	<p>Знайшов він високий пеньок і сів собі на той пеньок. А звірі, як звикле, зачали вдень ходити лісом. І вздріли таке синє чудовисько. Бояться до него приступати, і каже одне одному, що на поляні таке чудо сидить. Та й усі цікаві то чудо видіти. Ходять кругом него, але близько не підходять. А він каже:</p>
	<p>— Любенькі мої, підійдіть ближче. Я ваш цар лісовий. Підійшли звірі ближче, вклонилися йому, вже вважають його за свого царя. І радяться, що тут робити, чим царя привитати. Зачали зносити, хто що може. Навіть їжачок наколов на голки двоє яблучок і приніс до царя.</p>
	<p>Угостили звірі царя прекрасно. Нарешті по тім прийомі зачали всі співати. І співають усі прекрасно, кожний своїм голосом, як хто вміє. Аж лиса Микиту взяло за серце, і він і сам захотів заспівати. Та як завиє-завиє лисячим голосом тоненьким, аж усі звірі задивувалися. Та це ж не цар! Це ж справжнісінький лис! І як кинулися на лиса всі.</p>
	<p>— Ти нас дуриш, проклятий лисе?! І роздерли його на шматки.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__footnotes">
			<p><sup>*</sup> Пух — тут: сопух, поганий запах.</p>
		</div>
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Село Рожнів, Косівського району, Івано-Франківської області 28 березня 1986 року Намісниченко Теодозія Дмитрівна (1905 року народження)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Гуцульщини/">Фольклор Гуцульщини</a></li>
	</ul>
</footer>
<!--#include virtual="/-/inc/general__page_end.inc" -->
