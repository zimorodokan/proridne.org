<!--#include virtual="/-/inc/general__page_start.inc" -->
<title>Осафат ☼ Українська народна казка ☼ Народна творчість</title>
<meta name="Description" content="Українська народна казка Гуцульщини «Осафат» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Осафат.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Осафат <br><span class="article__headerDescription">Українська народна казка Гуцульщини</span></h1>
	<p>Були три бідні хлопчики. Вони були сироти. А в царя були три дочки, дуже красиві. Такі вони були файні, що цар не хотів випускати їх надвір, аби хтось не знайомився з ними. Дівчата підростають і говорять татови:</p>
	<p>— Що нам з цего життя, як ми не виділи ні міста свого, ні людей — нічого.</p>
	<p>А цар говорить:</p>
	<p>— Я даю вам коні, об’їхайте місто кругом три рази і подивитеся на все.</p>
	<p>Поїхали вони, об’їхали місто раз, другий, а як третій раз об’їхали, нечиста сила духнула і їх забрала.</p>
	<p>Цар об’являє по всій своїй державі: «Хто би такий найшовся, щоби їх визволив, може, хлопці якісь, то я за них би цих дівчат дав». А ці три хлопці приходять до царя і говорять:</p>
	<p>— Ми бідні сироти. Але ми би шукали ваших дівчат.</p>
	<p>І шукали хлопці цілий рік. Так далеко зайшли в степи, що вже повернутися не годні. Голод їх мучив. Старший хлопець, Осафат, каже:</p>
	<p>— Хлопці, мені видиться, що хатина отам у лісі є. Подивилися — є хатина. Прийшли до тої хатини, а там дідо читає книжку за столом.</p>
	<p>— Вуєчку, ми би у вас не переночували?</p>
	<p>— Переночуєте.</p>
	<p>— Та бо в нас є коні.</p>
	<p>— Ведіть у стайню. Там сіно є, вода й овес.</p>
	<p>Осафат подумав собі: «Що це таке, що і сіно, і вода, і овес зразу є?» Завели коні в стайню, а там таки все є. Дідо каже:</p>
	<p>— Ану беріть риночку&nbsp;<sup>*</sup>, повечеряйте.</p>
	<p>Взяли вони ту риночку, а там трішки барабуль&nbsp;<sup>*</sup>. Осафат переділив, аби всім стало перекусити. І їли вони, і попоїли так, що вже пукають&nbsp;<sup>*</sup>, а тої барабулі скілько було, стілько й є.</p>
	<p>Рано встають і снідають. І наїдаються тої барабулі з ринки, а її далі скілько було, стільки й є. І подякували дідови, і виходять. Дідо каже: — Що ви шукаєте, що аж до мене зайшли?</p>
	<p>— В царя пропали три дівчині. Ми шукаємо їх та й не годні найти. То ми вже вам нічого про це й не казали.</p>
	<p>Дідо каже:</p>
	<p>— Ану йди сюди, Осафате. Дівчата на тридев’ятій землі присилені до залізних стовпів. Нечиста сила їх забрала. Я вам даю своїх коней, бо ваші коні не годні на тридев’яту землю залетіти. Сідайте й полетите. Там є три домики. Перший раз би ви пішли в дім залізний. Його охороняє змій з трьома головами. І будеш ти, Осафате, з ним воювати. А другий домик буде золотий, і там буде змій з шістьма головами. Ти, Осафате, будеш і з ним воювати, а брати будуть коло коней стояти. А третій домик буде дияментовий, і там буде змій з дванадцятьма головами. Ти будеш і з тим воювати. Я даю тобі, Осафате, паличку. По чому би ти тою паличкою не вдарив, усе розсиплеться.</p>
	<p>І полетіли вони туди. Прилетіли до першого домика. Вбігає Осафат у кімнату, а там дівчина, присилена до залізного стовпа. Каже йому дівчина:</p>
	<p>— Тікай, сараку, бо тебе роздеруть. Доста ми попали тут та й присилені.</p>
	<p>А Осафат питає її:</p>
	<p>— Де зміїв меч находиться?</p>
	<p>— У скрині генди, але та скриня така моцна&nbsp;<sup>*</sup>, що ніхто би не розбив її.</p>
	<p>А він тою паличкою, що дідо дав, по скрині, і скриня розсипалася. І вдарив тою паличкою по ланцах, що ними була присилена дівчина. І ланци розпалися, і вже він дівчину ослободив&nbsp;<sup>*</sup>. Вивів дівчину надвір і каже меншому братови:</p>
	<p>— На, вже маєш жінку. А я йду воювати з другим змієм.</p>
	<p>А до тих домів був міст. Він заліз під міст, а змій з трьома головами їде. А його кінь коло мосту сперся&nbsp;<sup>*</sup>. Змій каже:</p>
	<p>— Тпру, коню. Ти думаєш, я боюся, що Осафат під мостом? Змій не знає, що він уже меч у скрині взяв. Осафат виходить з-під мосту. Чорт питає його:</p>
	<p>— Осафате, хочеш битися чи миритися? Осафат каже:</p>
	<p>— Хочу битися.</p>
	<p>Як ударив змій Осафата, так Осафат заліз у землю по котики&nbsp;<sup>*</sup>. А Осафат як чахнув мечем, то так усі три голови й стяв. Убив змія.</p>
	<p>Тоді вбігає Осафат у другий домик. А там дівчина, присилена до залізного стовпа ланцами.</p>
	<p>— Йой, хлопче, чого ти тут прийшов? Зараз тебе змії на спузу&nbsp;<sup>*</sup> рознесуть. Доста ми вже в біді.</p>
	<p>Осафат питає:</p>
	<p>— Де зміїв меч?</p>
	<p>— Генди, — каже, — в скрині. Але скриня така моцна, що ніхто би її не розбив.</p>
	<p>Тоді Осафат ударив паличкою по скрині — скриня розсипалася. І вдарив по ланцах, і дівчину ослободив і привів середущому брату.</p>
	<p>— На, маєш жінку. Сидіть тут, бо я йду з другим змієм воювати.</p>
	<p>Пішов він, штрик під міст і сидить. Летить конем змій. Кінь лиш став коло мосту.</p>
	<p>— Тпру, коню, ти думаєш, я боюся, що Осафат під мостом? А Осафат виходить.</p>
	<p>— Що, Осафате, хочеш битися чи миритися? Осафат каже:</p>
	<p>— Битися.</p>
	<p>Вдарив чорт Осафата — заліз Осафат по коліна в землю. Та й виліз відти і мечем раз! І стяв шість голів. Звоював і цего.</p>
	<p>І штрик Осафат у той дияментовий дім. Там ще одна дівчина присилена ланцами до залізного стовпа. Говорить вона:</p>
	<p>— Тікай, хлопчику, звідци, бо змій з дванадцятьма головами тебе зараз на порох рознесе.</p>
	<p>А він питає:</p>
	<p>— Де зміїв меч?</p>
	<p>— Генди, — каже, — скриня, але ніхто би, — каже, — її не розбив.</p>
	<p>А він ударив паличкою по скрині, і скриня розсипалася. Тоді вдарив по тих ланцах, і ланци попустили дівчину. І проводить ту дівчину до братів.</p>
	<p>— Це буде жінка мені. Хлопці, тепер я буду боротися з найстаршим змієм, з дванадцятиголовим. Нате цю паличку і дивіться на ню. Якби я гинув, то з палички кров буде течи. Аби ви бігли мене рятувати.</p>
	<p>Хлопці раді, що вони з дівчатами. Говорять щось собі. А Осафат штрик під міст. Прилітає змій з дванадцятьма головами. Кінь став, а змій каже:</p>
	<p>— Тпру, коню. Ти думаєш, я напудився, що Осафат під мостом? Осафат виходить з-під мосту. Змій питає:</p>
	<p>— Хочеш битися чи миритися?</p>
	<p>— Хочу битися.</p>
	<p>Як ударив чорт Осафата, так Осафат заліз по груди в землю. Потрудився Осафат і виліз. І тоді змія мечем чах! — три голові стяв. Чах! — другі три. Чах! — треті три. А три стяті голові знов приросли. Осафат махнув мечем і три послідні голові стяв. І ті три, що приросли, стяв. І сам упав.</p>
	<p>А з його палички вже витекла кров, вже й вода потекла. А хлопці загуталися&nbsp;<sup>*</sup> з дівчатами і не виділи того. Глипнув оден на паличку та й каже:</p>
	<p>— О, вже Осафат загинув! Прилітають брати і його відсипали&nbsp;<sup>*</sup>.</p>
	<p>І збираються вони їхати, коли ж забули паличку. Осафат каже:</p>
	<p>— Йой, дідови треба чарівну паличку віддати.</p>
	<p>А в ті домики наскакали сестри тих зміїв: одна з трьома головами, одна з шістьма, а одна з дванадцятьма. Нема як паличку взяти. А Осафат перекинувся на кота і ходить там. Говорить тота, що з дванадцятьма головами:</p>
	<p>— Ади, тоти, що нам братів вирубали, кота забули.</p>
	<p>Старша змія, та, що з дванадцятьма головами, сказала, що змія-мама викликає меншу дочку, ту, що з трьома головами. Та й та пішла до зміїної мами. Приходить відти, а та з дванадцятьма головами питає:</p>
	<p>— Що мама казала?</p>
	<p>— Казала, щоби я перекинулася на воду. Як вони їхатимуть по цій дорозі, покушають&nbsp;<sup>*</sup> води і всі загинуть. Казала, би й ти прийшла, — каже середущій, тій, що з шістьма головами.</p>
	<p>Та пішла. Приходить вона назад від мами, а старша питає:</p>
	<p>— Що мама казала?</p>
	<p>— Як не поможе вода, то би я перекинулася на яблінку. Вони стомляться, з’їдять по яблуку і всі загинуть. Казала, би й ти прийшла.</p>
	<p>Це каже вона тій, що з дванадцятьма головами. Пішла й та. Приходить вона від мами, а ті питають:</p>
	<p>— Що мама казала?</p>
	<p>— Мама казала, би я перекинулася на вогневий дощ. Як не поможуть вода й яблука, то спалимо їх вогневим дощем. Як будуть переїхати з тридев’ятої землі у свою землю.</p>
	<p>А Осафат-кіт сидить під ліжком і все це чує. Змії полягали спати, Осафат ухопив паличку і прибігає до братів. І каже:</p>
	<p>— Присягайте мені, що будете робити то, що я буду казати в дорозі.</p>
	<p>І вони присягли. Та сіли на коні й летять. А то водичка така файна чурить&nbsp;<sup>*</sup>, що йой.</p>
	<p>— Ой ми цеї водички зараз нап’ємося. А Осафат став коло води.</p>
	<p>— Нє! Ви мені присягли. Невільно води пити.</p>
	<p>І не пили вони. Летять далі, а то яблінка стоїть.</p>
	<p>— Ох зараз покушаємо, бо гинемо, — кажуть браття. А Осафат став коло яблінки.</p>
	<p>— Нє! Невільно, ви мені присягали. А тепер летім. І буде палити нас вогневий дощ. Дивіться, — каже, — назад себе.</p>
	<p>Летять, а то хмарка позаду. Буде падати вогневий дощ. Але дідо прийшов до зустріту&nbsp;<sup>*</sup> і поміг їм відвернути ту хмару. Той, що давав їм коні та й паличку.</p>
	<p>Приїхають вони до діда, дякують дідови, подають коні й паличку подають. Та сідають на свої коні, а дівчата їдуть на тих конях, що в чортів Осафат завоював. Дідо каже на прощання:</p>
	<p>— Будете їхати по цій дорозі, покажеться вам місто. Тото, що ви маєте в него їхати. І цар вийде, буде витатися. Вам буде здаватися, що то місто, в яке ви маєте їхати. А то не то. Аби ти цареви не подав руку, бо то буде Смоляний цар.</p>
	<p>Їхають вони, їхають, і забули, що дідо казав. Виходить цар.</p>
	<p>— Ей, Осафатку, ти мені дівчата найшов! Даймо собі руку! Осафат подав руку, а то лиш імило його в смолу. Каже Осафат браттям:</p>
	<p>— Їхайте додому і ждіть мене три роки й три дні. Аби ви ні весілля не робили, нічого.</p>
	<p>Приїхали браття додому, до того царя, що дівчата його були. І говорять дівчата:</p>
	<p>— Осафат нас вирятував, але сам попав у смолу.</p>
	<p>— А вам, — каже, — нічого він на казав, як попав?</p>
	<p>— Казав, аби ждати його три роки й три дні. Цар говорить:</p>
	<p>— Ви жийте в моїм царстві, але три роки й три дні весілля не буде. Як не буде його три роки й три дні, тоді будем весілля робити.</p>
	<p>А Смоляний цар питає в Осафата:</p>
	<p>— Чи можеш ти висватати за мене дівку в найстаршого чорта? Як можеш, то я випущу тебе з цеї смоли, а як висватаєш, то випущу відци.</p>
	<p>— Можу, — сказав Осафат.</p>
	<p>Випустив його Смоляний цар і йде він. Так зголоднів, що з голоду гине. Дивиться, летить пчола. Він її хап, хоче з’їсти. А вона каже:</p>
	<p>— Не їж мене, я тобі стануся в пригоді.</p>
	<p>І випустив він пчолу. Іде далі, біжить лис. Він лап лиса, а лис каже:</p>
	<p>— Не бий мене, я тобі стануся в пригоді.</p>
	<p>І відпустив він лиса. Іде коло моря, а в морі граються рибки. Він лап рибку. А рибка заговорила:</p>
	<p>— Не їж мене, я тобі стануся в пригоді.</p>
	<p>І випустив він її. Та й думає: «Я нічого не заїв». Іде він далі, стрічає бабу. Баба каже:</p>
	<p>— Куди йдеш, синку?</p>
	<p>— Іду до найстаршого чорта в старости.</p>
	<p>— А ти би в мене не наймився на три дні кобили пасти?</p>
	<p>— Чого ні? Буду пасти.</p>
	<p>А там штахетинами навколо обгороджено. Баба приводить Осафата до себе додому й каже:</p>
	<p>— Так, синку. Усі штахетини гезди заповнені головами. А одна лишилася для тебе, як не випасеш ці кобили.</p>
	<p>Осафат подивився та й думає: «Отут моя голова буде».</p>
	<p>Переночував Осафат і на другий день пішов пасти ті кобили. Прийшла дванадцята година. Осафат заснув, кобили пропали. Тут прилітає пчола.</p>
	<p>— Ти мене не з’їв, я тобі сталася в пригоді. Кобили там, де хмарка. Я збираю всі бджоли і будемо їх кусати. Коли вчуєш, що будуть гудіти пчоли, аби ти вер капейстрами&nbsp;<sup>*</sup> і сказав: «Тпру, бабині кобили!» І ймеш їх усі три.</p>
	<p>Полетіла пчола, зібрала всіх інших пчіл і пригнала кобили. Вер він капейстрами.</p>
	<p>— Тпру, бабині кобили! І ймив їх.</p>
	<p>Уже випас він оден день, приводить кобили. Баба дала йому їсти, переночував він, а на другий день пішов знов пасти. Ходить він, бігає, співає, аби не заснув. Але прийшла дванадцята година, і він знов заснув на березі моря. І з’явилася коло него риба. Та й каже:</p>
	<p>— Ти мене не з’їв, і я тобі сталася в пригоді. Він зразу пробудився.</p>
	<p>—...Кобили на дні моря, — сказала риба. Я зберу всіх риб і піджену їх під верх. Наколи буде шум на воді, аби ти вер капейстрами і сказав: «Тпру, бабині кобили!» І ймеш їх.</p>
	<p>Пішла риба й зібрала всі риби. І гонить коні. Чує він шум на воді. Крикнув:</p>
	<p>— Тпру, бабині кобили!</p>
	<p>І вер капейстрами, і ймив їх.</p>
	<p>Випас він другий день, пригнав до баби кобили. Баба дала йому їсти, переночував він і пішов третій день пасти кобили. Став і думає: «Сьогодні я сідаю в гліг&nbsp;<sup>*</sup>, аби я не заснув». Підійшла дванадцята година, а Осафат у глозі, хоч і тикало його, заснув. І кобили пропали. Прибігає до него лис.</p>
	<p>— Ти мене не вбив, я тобі стануся в пригоді. Кобили баба сховала під себе і сидить на них. Трудно її підняти. Але є в баби п’ятдесять курок. Я йду під залізну браму видирати дірку і буду в баби виїдати кури. Баба побіжить за мною, щоб мене бити, а ти забігай ззаду, верж капейстрами та й крикни: «Тпру, бабині кобили!» Та й імеш їх.</p>
	<p>Лис видер дірку, заліз і виїдає кури. Баба побігла за лисом, а Осафат ззаду вер капейстрами та й крикнув:</p>
	<p>— Тпру, бабині кобили!</p>
	<p>І ймив він їх. Та й пригнав кобили до баби. Баба пішла рихтувати йому золото. А одна бабина дівка каже:</p>
	<p>— Осафате, ти не кобили пас, ти нас пас. Я щось тобі скажу. Буде тобі баба давати золото, аби ти не брав його. Кажи, аби дала тобі лоша, що кобила поверла на гної. Отілько й брав би плати в баби.</p>
	<p>Рано каже баба:</p>
	<p>— Осафатку, що ти в мене хочеш за то, що кобилки пас?</p>
	<p>— Ми, — каже, — договорилися так: що я маю хотіти, то ти мені маєш давати. Мені дай то лоша, що кобила виверла на гній.</p>
	<p>Баба, почувши ті його слова, аж ув’яла. Але мусила вона давати плату, яку він хотів, бо він випас кобили. І сказала баба:</p>
	<p>— Най буде.</p>
	<p>Взяв він то лоша на плечі, в міхурі, як воно було, та й несе. А той міхур пук і вийшов з него золотий кінь.</p>
	<p>— Сягай мені в праве вухо, — кінь говорить.</p>
	<p>Посяг він у праве вухо і витяг золоту капейстру. Кінь каже:</p>
	<p>— Сягай у ліве вухо.</p>
	<p>— Посяг Осафат у ліве вухо і витяг золоте сідло.</p>
	<p>— Сідлай мене. Ніхто би тебе до найстаршого чорта не заніс, а я занесу.</p>
	<p>Летять вони. Якийсь чоловік спирає його на дорозі.</p>
	<p>— Тпру, куди, чоловіче, йдеш? Ти би мене не взяв з собою?</p>
	<p>— А хто ти?</p>
	<p>— Я — Вітер.</p>
	<p>І взяв Осафат його з собою. Летять вони далі. І знов якийсь чоловік на дорозі.</p>
	<p>— Тпру, люди добрі, куди ви йдете?</p>
	<p>— До найстаршого чорта в старости.</p>
	<p>— Ви би мене не взяли?</p>
	<p>— Озмемо. Як ти називаєшся?</p>
	<p>— Мороз.</p>
	<p>Летять вони втрьох, дивляться, знов чоловік на дорозі стоїть.</p>
	<p>— Тпру, куди, люди, йдете?</p>
	<p>— До найстаршого чорта в старости.</p>
	<p>— Ви би мене не взяли?</p>
	<p>— Озмемо. А як ти називаєшся?</p>
	<p>— Я — Голод.</p>
	<p>Прилітають вони до найстаршого чорта в старости. Чорт подивився одним оком та й каже:</p>
	<p>— Осафате, ти прийшов до мене від Смоляного царя за дівчиною? Переночуйте в оцій кімнаті, а завтра будемо говорити.</p>
	<p>Осафат каже своїм товаришам:</p>
	<p>— Отепер гинемо. Той котел червоний, і ми в ньому маємо ночувати.</p>
	<p>А Мороз каже:</p>
	<p>— Вари&nbsp;<sup>*</sup> я нагрію руки в тім котлі?</p>
	<p>Загнали їх у той розпечений червоний котел, а Мороз як потиснув, та й заморозив його. А Вітер як подув — півкотла леду. Найстарший чорт каже своїм чортам:</p>
	<p>— Ідіть виметіть котел, аби й спузи не зосталося від них. Чорти утворили двері, а Мороз каже:</p>
	<p>— Йой, яка тут студінь! Ви нас у таку холодину загнали. Приходить Осафат до старшого чорта.</p>
	<p>— Ну, ти казав, щоби ми переночували та й будемо говорити Говорім.</p>
	<p>А чорт каже так:</p>
	<p>— Рихтую вам закуску. Маєте з’їсти, а тоді даю доньку. Маєте з’їсти цілий магазин продуктів.</p>
	<p>Осафат набіг і голосить:</p>
	<p>— Хто годен магазин з’їсти? А Голод каже:</p>
	<p>— Вари буде того магазину мені добре закусити?</p>
	<p>Як набіг Голод, усе повиїдав. А товариші його лиш кришки хапають.</p>
	<p>Тоді сказав найстарший чорт:</p>
	<p>— На залізний тік битися! Ти зі своєю армією, а я зі своєю. Осафат каже своїм товаришам:</p>
	<p>— Йой, зараз нас вирубають!</p>
	<p>— Тихо, Осафате, — сказав Мороз, — Усе буде добре. Прийшла чортівська армія, а Мороз як потиснув, а Вітер як подув, та й замерзла та армія. Тоді найстарший чорт сказав:</p>
	<p>— Бери вже мою доньку. Та й бери коня під ню.</p>
	<p>Їхають вони з чортовою донькою до Смоляного царя. А та донька говорить у дорозі Осафатови:</p>
	<p>— Осафате, ти мене висватав за Смоляного царя, а мені неохота йти за него. А ти від Смоляного царя маєш загинути. Як приїдемо туди, Смоляний цар скаже: «Належить вам бочку пива випити». Та й посилатиме тебе на стрих. Аби ти не йшов і йому сказав: «Має мені бути бочка тут». Та й би ти вер перед ним капелюхом. І як піде цар за бочкою, то впаде в смолу. І тоді я собі піду до свого царя, а ти до свого.</p>
	<p>Приїхають вони, а Смоляний цар каже:</p>
	<p>— Осафате, належить тобі бочка пива, йди на стрих. А Осафат вдарив наперед него капелюхом.</p>
	<p>— Мені має бути бочка тут, іди ти за нею на стрих. Смоляний цар пішов за бочкою і впав у смолу кипіти. І чортова донька пішла до свого тата, а він до свого міста.</p>
	<p>Прийшов він до свого міста та й не йде до царя, а до якоїсь баби. Та й каже:</p>
	<p>— Жіночко, я би не був у вас на квартирі? Я маю три перстені. Будете носити їх на базар і з того будемо жити.</p>
	<p>А цар каже:</p>
	<p>— Дівчата, вже Осафата нема. Вже три роки минуло, а він не вернувся. Усе є до вінчання, а перстенів нема. Треба на базар піти та купити золоті.</p>
	<p>А Осафат шле на базар з перстенем ту бабу. Баба ходить по базару й кричить:</p>
	<p>— У мене майстер перстені робить! Продаю золотий перстень! Пішла менша дівчина купувати перстень та й купила в тої баби.</p>
	<p>— Жіночко, ви би на другу середу ще принесли перстень. В мене є ще сестра, вона прийде купити.</p>
	<p>— Принесу.</p>
	<p>Пішла купувати середуща дівчина. А баба знов кричить:</p>
	<p>— У мене майстер перстені робить! Продаю золотий перстень! Купила й середуща.</p>
	<p>— Жіночко, ви би принесли у другу середу ще такий перстень, бо в мене є ще старша сестра і хоче купити.</p>
	<p>Приходить старша, а баба кричить:</p>
	<p>— У мене майстер перстені робить! Продаю золотий перстень! Купила й старша перстень. А він на тім перстені написав зсередини: «Осафат». Старша сестра каже:</p>
	<p>— Ану йдіть сюди, дівчата. Однакі перстені в нас? Обзирають вони ті перстені. Глип, а там «Осафат» написано.</p>
	<p>Тоді старша крикнула:</p>
	<p>— Осафат є в городі&nbsp;<sup>*</sup>!</p>
	<p>Цар упрягає бричку й шукає баби, що перстені продавала. Найшов ту бабу, приїхає до неї і забирає Осафата додому. Та знімає з голови свою корону, подає Осафатови і кладе&nbsp;<sup>*</sup> його на царя. І ті три хлопці осталися там царськими зятями.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__footnotes">
			<p><sup>*</sup> Барабу’ля — картопля.</p>
			<p><sup>*</sup> Пу́кати — тут: тріскати.</p>
			<p><sup>*</sup> Ри́нка — каструля.</p>
			<p><sup>*</sup> Мо́цний — міцний.</p>
			<p><sup>*</sup> Ослободи́ти — звільнити.</p>
			<p><sup>*</sup> Спе́ртись — тут: зупинитись.</p>
			<p><sup>*</sup> Котики — тут: щиколотки.</p>
			<p><sup>*</sup> Спу́за — попіл, пил.</p>
			<p><sup>*</sup> Загута́тися — забаритися.</p>
			<p><sup>*</sup> Відси́пати — відлити, привести до тями.</p>
			<p><sup>*</sup> Поку́шати — покуштувати.</p>
			<p><sup>*</sup> Чурі́ти — текти.</p>
			<p><sup>*</sup> До зістріту — назустріч.</p>
			<p><sup>*</sup> Капе́йстра — вуздечка.</p>
			<p><sup>*</sup> Гліг — глід.</p>
			<p><sup>*</sup> Вари́ — вживається для підсилення запитання.</p>
			<p><sup>*</sup> Го́род — місто.</p>
			<p><sup>*</sup> Кла́сти — тут: призначати.</p>
		</div>
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Село Снідавка (хутори), Косівського району, Івано-Франківської області 23 грудня 1985 року Шкрібляк Дмитро Федорович (1927 року народження)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Гуцульщини/">Фольклор Гуцульщини</a></li>
		<li><a href="/Українська міфологія/Чорт.html">Чорт в українській міфології</a></li>
	</ul>
</footer>
<!--#include virtual="/-/inc/general__page_end.inc" -->
