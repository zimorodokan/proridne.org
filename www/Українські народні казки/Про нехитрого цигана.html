<!--#include virtual="/-/inc/general__page_start.inc" -->
<title>Про нехитрого цигана ☼ Українська народна казка ☼ Народна творчість</title>
<meta name="Description" content="Українська народна казка Гуцульщини «Про нехитрого цигана» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Про нехитрого цигана.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Про нехитрого цигана <br><span class="article__headerDescription">Українська народна казка Гуцульщини</span></h1>
	<p>Ішов циган дорогою. Здибає його піп.</p>
	<p>— Ти, — каже, — куди йдеш?</p>
	<p>— Іду туди, куди мені треба, — відповідає циган.</p>
	<p>— Ти пірваний, в тебе тіло голе.</p>
	<p>— Нічого, — каже, — що голе. Як я буду вмирати, то викопаю собі яму та й ляжу в ту яму голий.</p>
	<p>Піп поїхав собі, а через якийсь час вертається назад. Дивиться, на дорозі викопана яма, а циган лежить у ній.</p>
	<p>— Хто там є? — питає піп.</p>
	<p>— Я, циган.</p>
	<p>— А чого ти там?</p>
	<p>— Бо я вмер.</p>
	<p>— Як же ти вмер, як ти ще говориш?</p>
	<p>— Я вмер, бо на мені тіло студене.</p>
	<p>— Вставай, най я проїду, бо коні ся боять.</p>
	<p>— Як я встану, як я вмер?</p>
	<p>Бере піп цигана за руку, витягає з ями і арапником його. Циган імився за своє гаряче тіло та й каже:</p>
	<p>— Отченьку, не той бог, що мертвить, а той, що воскресить. Дайте мені, отченьку, то воскресило.</p>
	<p>Та й піп дав йому той арапник. Іде циган далі з тим арапником. Іде попри якусь хату, а там люди плачуть.</p>
	<p>— Люде, чого ви плачете?</p>
	<p>— Та була в нас одна донька та й тота вмерла.</p>
	<p>— Ану пустіть мене д’ній, вона зараз воскресне.</p>
	<p>Люде пустили його до хати, і зачинає циган бити тоту мертву арапником. Б’є, б’є і б’є. А вона не воскресає. Люде вдерлися до хати і цигана добре набили. А циган подивився на мертву та й каже:</p>
	<p>— Гій на ті! Та я воскрес від цего. А вона не воскресає. Люде йому кажуть:</p>
	<p>— Цигане, ти дурний. Видиш, що вона нежива. Треба за її душу богови помолитися, а ти б’єш?</p>
	<p>Іде циган далі, дивиться — коло хати люде свиню зарізали. І палять її. А він укляк на коліна та й молиться богу за свинячу душу. Люде кажуть:</p>
	<p>— Ти, цигане, дурний. Якби ти був мудрий, то як вздрів, що ми свиню зарізали, було прийти д’нам і сказати: «Би вам це було в мисках та й в ринках, та ще й мені дали».</p>
	<p>Та й цигана набили, й пішов циган далі. Зайшов він у місто, а там люде з суду розходяться на обід. А один пішов, пробачте, під міст. А циган туди за ним та й каже:</p>
	<p>— Аби тобі це було в мисках та й ринках. Та й би-с ще й мені дав. А той каже:</p>
	<p>— Ти, цигане, дурний! Якби ти був мудрий, то сказав би мені: «Устидав би-с ся, запрятав би-с ся». А ти кажеш про миски та ринки?</p>
	<p>Іде циган далі, а там у вікні дві жінки чешуться і одна другій коси заплітає. А він каже:</p>
	<p>— Встидали би-с ся, запрятали би-с ся.</p>
	<p>— Ти, цигане, дурний, — кажуть вони. — Якби ти був мудрий, ти би-с сказав: «Нате ще мою головоньку розчешіть».</p>
	<p>Пішов циган далі, а там три б’ються. Один другого хапнув за волосся, вирвав, хапнув за вухо — врвав вухо. А циган прийшов та й каже:</p>
	<p>— Нате-ко ще й мою головоньку розчешіть. А вони набили цигана та й кажуть:</p>
	<p>— Якби ти був мудрий, то сказав би: «Ану розійдіться. Майте розум».</p>
	<p>Іде циган далі. А там штири пси кусаються. Циган межи них скочив.</p>
	<p>— Ану розійдіться! Майте розум!</p>
	<p>А пси покусали його, і на цім копець.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Нижній Березів, Косівського району, Івано-Франківської області 21 листопада 1983 року Повшинюк Гаврило Петрович (1915 року народження)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Гуцульщини/">Фольклор Гуцульщини</a></li>
	</ul>
</footer>
<!--#include virtual="/-/inc/general__page_end.inc" -->
