<!--#include virtual="/-/inc/general__page_start.inc" -->
<title>Про дев’ять братів розбійників і сестру Анну ☼ Українська народна казка ☼ Народна творчість</title>
<meta name="Description" content="Українська народна казка Покуття «Про дев’ять братів розбійників і сестру Анну» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Про дев’ять братів розбійників і сестру Анну.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Про дев’ять братів розбійників і сестру Анну <br><span class="article__headerDescription">Українська народна казка Покуття</span></h1>
	<p>Були чоловік і жінка. Мали вони одну дівчину, а дев’ять синів. І як усі сини повиростали, всі пішли в збуї. Навіть мама не знала, де вони. Ні мама, ні тато не знали.</p>
	<p>А донька Анна підросла і віддалася. Віддалася за такого хлопця, що не мав у селі хати. І її тато й мама не приймають зятя з дочкою до себе жити, бо вони мають ще хлопці. Хоч і не знають, де вони, але зятя не приймають. Той зять звався Адам. Він мав багато поля, і на тому полі поклав він собі хату. Та й там вони жили.</p>
	<p>А сини крали, рабували, убивали. І пішли до одної жінки. Та жінка мала одну доньку і дуже пантрувала її. І вони прийшли до неї за тою донькою. Але перше пішли до шинку пити. І там старший заздрів, що в жида є файна дівчина. Жид давав їм горівки, кілко вони хтіли, і гроші вони не платили, а вони все кажуть, щоб він їм доньку показав. Він проситься, каже, що в него доньки нема. А вони жида вбили, втворили кімнату і взяли дівчину. Жид не мав жінки, був удовець. Як умирав, то крикнув:</p>
	<p>— Хайке моє, Хайке, з ким ти будеш?!</p>
	<p>Взяли збуї жидову дочку з собою в ліс. І в лісі що вже там було, не було, і старший збуй сказав другому, кривому збую, щоби він почепив їй камінь до шиї і втопив. Він прив’язав їй камінь і хоче топити. А вона проситься, щоби він її пустив:</p>
	<p>—...Поки я буду жити, нікому не признаюся, що мене збуї брали.</p>
	<p>— Присягни.</p>
	<p>І вона присягла! І сказала:</p>
	<p>— Якщо ти хочеш, то прийдеш до мене, і я навіть стану твоєю жінкою.</p>
	<p>А було їй п’ятнадцять літ. І він її пустив. Приблукався він до тих інших збуїв, а вони питаються:</p>
	<p>— Ти втопив?</p>
	<p>— Втопив.</p>
	<p>Потому пішли вони всі разом до жінки, що мала одну дівчину. Це було зарання. Вони прийшли, а жінка вийшла надвір та й каже:</p>
	<p>— Ви чого прийшли, чого нападаєте? У мене нема нічого, нема й дітей.</p>
	<p>А старший каже:</p>
	<p>— В тебе є дівка.</p>
	<p>— Нема, — каже вона. А той каже старший:</p>
	<p>— Нема в тебе дівки, то й тебе не буде.</p>
	<p>Та й чвахнув її шаблею і зарубав. Вона впала, а дочка це через вікно виділа. І заперла вікна й двері, сіла в коморі та й там сидить. Вони добуваються до дверей. Вона взяла косу і сіла за двері. Вони проломили в дверях дошку. Один упхав голову, вона відрубала.</p>
	<p>А вони це не лишають, заходять другим боком, через вікно. А вона стоїть з косою за вікном. І ще двом голови відтяла. А вони не мали чим стріляти. Та вже й старший їхній пропав, та й вони від тої хати відбилися. Змучені й настрахані, зайшли вони всі шість до корчми.</p>
	<p>А там служила молода жидівочка, що її кривий збуй пустив. Вона перебралася й намастилася, аби вони її не пізнали. А що кривий пізнає, то вона не боїться. І кривий її зразу пізнав, але мовчав. Вони посідали пити, а вона перебралася по-циганськи і ходить помежи ними.</p>
	<p>— Дай на склянку пива, я тобі поворожу.</p>
	<p>То одному, то другому вона це каже. А той, що вже стався межи ними старший, сказав, щоби циганку вбити. А шинькар каже:</p>
	<p>— Я її не можу дати вбити, бо вона в мене робить. Я вам заплатю, що треба, лиш ви її не вбивайте.</p>
	<p>І вони її не вбили. Шинькар дав їм багато грошей. Він був старий, а вона молода і думав, що вона за него віддасться.</p>
	<p>Напилися вони теньґо і йдуть полем. А того кривого несуть, бо він уже сам не годен іти. Видять, а там хутір, хата файна стоїть. А в тій хаті жила їх сестра із своїм чоловіком Адамом. Збуї прийшли, чоловіка вбили, а її з собою взяли. Ведуть її, і зробився вечір. Зайшли в ліс і кажуть, би вона стелила, хочуть лягати спати. А вона сказала:</p>
	<p>— Мене мамка не на то віддавала, щоби я вам постіль клала. П’ять їх лягло спати, а шестий вартує коло неї. І зачав питати:</p>
	<p>— Як ся звала твоя мати? А вона каже:</p>
	<p>— Було село Соколівка і там жила вдова бідна. Мала вона дев’ять синів, а десяту дочку Анну.</p>
	<p>— Ну, а сини де?</p>
	<p>— Сини зросли, в розбій пішли...</p>
	<p>І розказала вона, як мама дала її за Адама, і не було їм де жити, і вони собі в полі хату поклали. А той старший крикнув:</p>
	<p>— Встаньте, браття, земля горить. Межи нами сестра сидить. Було тоді ся признати, як ми прийшли рабувати.</p>
	<p>Та й ті кажуть:</p>
	<p>— Лишаймо рабувати, йдем додому та й будем ґаздувати. А другий каже:</p>
	<p>— Що ми, браття, наробили, що ми свого шваґра вбили! А той кривий каже:</p>
	<p>— Я не йду додому ґаздувати, бо мушу Хайку за жінку взяти.</p>
	<p>— Ти нас піддурив і самий ся оженив. А ми що будем робити?</p>
	<p>І вони йшли додому, і їх п’ятьох заарештували. Бо як поліція надійшла, то вона все поправді сказала, хоть і були вони її брати.</p>
	<p>А той кривий пішов та й з молодою жидівкою оженився. А вона каже:</p>
	<p>— А куди підемо жити?</p>
	<p>— А твої хати вже нема?</p>
	<p>— Нема, — каже вона. А він каже:</p>
	<p>— Як так, то ходім до мої мами.</p>
	<p>І вони йдуть, а там люди говорять, що мають п’ятьох розбійників судити. Вона каже:</p>
	<p>— Чекаймо до вечора. Я занесу до тюрми пильник і дам тому, що він мене на смерть засудив, щоб розпиляв собі кайдани.</p>
	<p>І вона пішла. Подивилася по них усіх, а того нема (вона не знала, що його вже вбили). Каже вона до одного:</p>
	<p>— То ти мене засудив?</p>
	<p>Дивиться на неї і один, і другий, і третій. І всі пізнали її, і всі мовчали. І давала вона той пильник. Один кинувся до пильника, а пильник упав на цей бік, а не на той.</p>
	<p>Та й засудили їх на смерть і побили. А ті двоє пішли додому та й ще застали його маму. І найменший розбійник, той кривий, жив з жінкою коло мами.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Снятин, Снятинського району, Івано-Франківської області 1 березня 1987 року Петращук Катерина Михайлівна (1922)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Покуття/">Фольклор Покуття</a></li>
	</ul>
</footer>
<!--#include virtual="/-/inc/general__page_end.inc" -->
