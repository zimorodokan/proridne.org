<!--#include virtual="/-/inc/general__page_start.inc" -->
<title>Про королівську кашу ☼ Українська народна казка ☼ Народна творчість</title>
<meta name="Description" content="Українська народна казка Подніпров’я (Наддніпрянщини) «Про королівську кашу» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Про королівську кашу.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Про королівську кашу <br><span class="article__headerDescription">Українська народна казка Подніпров’я (Наддніпрянщини)</span></h1>
	<p>Було собі в однієї вдови два сина. Старший Петро ріс сильним, здоровим, до всякої праці беручким. А менший, Ванюшенька, слабенький вродився, кволий, був худенький і хворобливий.</p>
	<p>Мати і брат жаліли Ваню, берегли. Кращий шматок йому залишали, працювати не заставляли. Петро іграшки йому майстрував: то коника з буйною гривкою, то півника з червоним хвостом. Та Ваня нічому не радіє. Гривку конику відірве, хвостик півнику вискубе та й сидить, плаче-завиває. Вже й до ворожок мати його водила, нічого не могли й вони вдіяти, слабкість оту вивести. Ваня худ і марнів, весь час плакав без причини і майже нічого не їв. У матері аж серце від жалю боліло.</p>
	<p>Але якось одного сонячного ранку йшов селом старенький дідусь. Побачив він, як мати стелить перинку у затінку під квітучою грушею, та вкладає на неї Ваню. А хлопчик такий гарненький: чубчик біленький, хвилястий, очі голубі, великі. Але чомусь та дитина така вередлива, бліда. Чи не хворіє, бува? Ось чує дідусь, як хлопчина каже:</p>
	<p>— Тут вітер і сонце дуже пече, в мене очі болітимуть.</p>
	<p>І плаче, і схлипує. Дідусь підійшов, розпитав, яке горе трапилось з дитиною. Що це він гусочок не пасе, кроликам травички не рве, а сидить під грушею у подушках і вередує? І чому такий худий та блідий?</p>
	<p>Мати розповіла про свою біду, про те, що допомогти не може ніхто. А у дідуся очі хитрі, от він і каже:</p>
	<p>— Здалеку я приїхав, живу аж під Залізною горою за синім лісом. А як поїхати ще далі, обминути ту гору, переплисти Сонну ріку, то там на березі стоїть королівський палац, а в ньому живуть три принцеси. Вони, як були менші, теж довго хворіли, але ви здоровіли, бо їли королівську кашу. І тепер, знали б ви, які гарні дівчата стали!</p>
	<p>Ваня почув діда, почав плакати і просити:</p>
	<p>— Зваріть мені королівської каші! Не хочу звичайних харчів! Ось зовсім охляну і помру.</p>
	<p>Жаль стало рідним дитини. Осідлав Петро коника і вирушив у дальню путь по королівську кашу. Їхав три дні та три ночі попід Залізною горою, переплив Сонну ріку і побачив величезний, аж до неба, королівський палац. Кругом квіти цвітуть та павлини красуються. А скраєчку лужок. На ньому гуси пасуться, овечки, корівки, і три дівчини, вдягнені простенько, за ними наглядають. Одна чорнява, друга білява, а третя руда.</p>
	<p>— Добрий день вам, дівчатонька! — чемно привітався хлопець. — А чи не будете ви такі ласкаві та не скажете, як мені у палац пройти та з принцесами побачитись? Маю до них пильну справу.</p>
	<p>Дівчата перезирнулись, засміялись, а тоді й кажуть:</p>
	<p>— У палаці зараз нікого нема, а принцеси, яких ти шукаєш, то ми і є. Зараз найменшенька відведе тебе до хором, вмиєшся, переміниш сорочку. А тоді й ми прийдемо, та сядемо до столу, пригостимо тебе, тоді розкажеш, що у тебе.</p>
	<p>Петя прив’язав коника та й пішов до палацу. Вмився гарненько, причесався, а тут і дві старші сестриці прийшли. Сіли до столу, пригощають свого гостя. А він їсть і дивується, яка смачна їжа! Нічого добрішого раніше пробувать не доводилось. Подякував дівчатам, а тоді питає:</p>
	<p>— А що то таке смачне було? Що за страва? Як називається і з чого приготовлена? Часом, не королівською кашею мене пригостили?</p>
	<p>— Дівчата перезирнулись, усміхнулись:</p>
	<p>— Саме королівська, наша улюблена. А ти звідки знаєш про неї?</p>
	<p>— Милі та гарні принцесочки! Я їхав три дні і три ночі, щоб попросити у вас такої каші для свого недужого братика. Один добрий дідусь казав, що вам вона допомогла одужати. То, може, і братику моєму, Ванюші, допоможе.</p>
	<p>— Нам не шкода тобі дати трохи каші, та справа у тім, що каша ця не проста, а чарівна. Як тільки перенести її через Сонну річку, вона перетвориться на пісок і воду. А твого братика дуже жаль, то нехай їде до нас. Ми його тут кашею годувати будемо, і він обов’язково поправиться.</p>
	<p>Так і зробили. Приїхав Петя додому, розповів матері і Ванюші про свою подорож, про палац, про прекрасні квіти, що гордовито красуються, про гарнюсіньких принцес і їхню чарівну кашу. Цікаво стало Вані. Очі заблищали, бо хто ж з дітей пригоди і подорожі не любить?</p>
	<p>— То вони й мене у гості до себе ждуть? Давайте швидше мені коника, поїду до них!</p>
	<p>Посадили Ваню на коника. Їхав він три дні та три ночі, заморився так, що ледь живий. Аж ось вранці як розсіявся туман, стало видно височезний палац і квіти навколо нього. Під’їхав Ваня ближче, зліз з коника, а назустріч йому принцеси вже йдуть. Він їм каже:</p>
	<p>— Здорові будьте, дівчата! Ану, несіть мені вашу чарівну кашу, бо дуже голодний я і заморився з дороги!</p>
	<p>Дівчати нахмурили брови, та все ж відповіли на привітання. Відвели до палацу, дали води вмитись, в чисту сорочку переодягтись, нагодували, чим бог послав. А Іванко питає:</p>
	<p>— То де ж вона, ваша чарівна каша? Чи я дарма так далеко оце їхав?</p>
	<p>Наймолодшенька принцесочка, та,що руда, як білочка, не витримала такого нахабства, тупнула ніжкою та й каже:</p>
	<p>— Нема в нас ніякої каші, та ще й чарівної, таким грубіянам, як ти!</p>
	<p>— Як то нема? — дивується Ваня. — Хіба мій брат не просив вас, щоб ви дали мені чарівної каші? Ви ж його пригощали нею, коли він до вас приїздив? Чого йому є, а мені нема?</p>
	<p>— Він казав про свого хворого братика, а ти, ми бачимо, досить здоровий, бо проїхав три дні і три ночі, — кажуть дівчата. — Петрик твій — хороша людина, бо про тебе піклується, мамі допомагає, працює. А ти тільки вередуєш цілими днями та під грушею у холодочку лежиш, як старий дід. І до нас приїхав, то з порогу для себе вимагаєш чогось особливого. Думаю, ти й справді дуже хворий.</p>
	<p>Стидно стало Ванюші, бо правду казали принцеси. Звик він тільки до себе прислухатись, а про інших ніколи не дбав. А принцеси далі вели розмову:</p>
	<p>— Колись і ми, всі троє, такі ж були вередливі та ліниві. Так допекли слугам та рідним, що розбіглись вони, хто куди. Тепер ми самі-самісінькі у всьому палаці. На наше щастя, було в палаці багато розумних книг, а старша сестриця вміла читати. Тільки так і вижили ми. І лінуватись стало ніяк, і вередувати ні перед ким. І королівську кашу варити навчились, і тебе навчимо. Ось бери сокиру, та порубай дрівець, щоб піч розтопити. А тоді будемо разом куховарити. А про лінощі і вереди свої забудь раз і назавжди, бо вони тебе замучать і жити не дадуть.</p>
	<p>Наварили вони разом смачнючої каші, поїли гарненько. Погостював у них Ваня ще кілька днів, подякував за науку, за «лікування», та й поїхав додому, бо скучив за близькими.</p>
	<p>Як раділа мама і Петрик, коли Ваня повернувся з подорожі! Щоки у Вані стали рожевими, очі сяяли, і брався від до всякої роботи, як і старший брат. А ще він щоранку годував рідних, сусідів, друзів королівською кашею, яку навчили варити принцеси, і всі в один голос казали, що смачнішої від неї нема нічого.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>218 (7463). Про королівську кашу. СУС —, новотвір. Записано 2009 року. Тарапата Тетяна Вікторівна. Дніпропетровська область, Покровський район, Шахтарське</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Наддніпрянщини/">Фольклор Подніпров’я (Наддніпрянщини)</a></li>
	</ul>
</footer>
<!--#include virtual="/-/inc/general__page_end.inc" -->
