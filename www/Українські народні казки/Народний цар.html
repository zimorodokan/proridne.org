<!--#include virtual="/-/inc/general__page_start.inc" -->
<title>Народний цар ☼ Українська народна казка ☼ Народна творчість</title>
<meta name="Description" content="Українська народна казка Подніпров’я (Наддніпрянщини) «Народний цар» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Народний цар.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Народний цар <br><span class="article__headerDescription">Українська народна казка Подніпров’я (Наддніпрянщини)</span></h1>
	<p>Було в одній родині два сини та дочка Оленка. Старшого сина звали Іван, а меншого — Андрійко. Іван був дуже гордим, самовпевненим та байдужим до людей парубком. Андрій був доброю, лагідною та уважною людиною. Родина була не дуже багата, але роботяща і дружна.</p>
	<p>Та ось прийшло на їхні землі лихо. Напав на них дуже лютий та злий підземний цар. Він захопив в полон багато людей. Попала в лапи підземного царя і маленька Оленка. Сум та сльози оселилися в колись веселій родині. І вирішив тоді старший брат Іван піти визволяти Оленку з полону ворога. Сів він на коня та вирушив в небезпечну дорогу.</p>
	<p>Багато чи мало пройшов Іван, коли йому назустріч іде старий дідусь і просить хлопця:</p>
	<p>— Синку, дай мені води попити та підвези мене до мого села!</p>
	<p>— Ще чого! Мені самому води не вистачить та й ніколи мені з тобою возитися, старий! — відповів хлопець.</p>
	<p>Довго чи швидко не знаємо, дібрався Іван до підземного царства. А вхід до нього охороняв величезний трьохголовий пес. І почалася кривава битва. Тільки Іван відрубає голову собаці, а на її місці з’являється нова і ще з більшою силою та злістю накидається на хлопця. Розірвав жорстокий пес парубка.</p>
	<p>Чекали дома, чекали Івана та Оленку та зрозуміли, що вже їх не дочекатися. Ще більший сум та горе запанували в хаті. І вирішив відправитися на визволення сестри менший брат Андрій.</p>
	<p>Багато чи мало проскакав на своєму вірному коні Андрійко, коли назустріч йому йде той самий дідусь, що зустрічався Івану.</p>
	<p>— Синку, дай мені води попити та підвези мене до мого села! — попрохав дідусь.</p>
	<p>— Будь ласка, дідусю, випийте холодної води з хлібом, що моя матуся пекла мені в дорогу, та сідайте на коня, я вас відвезу додому!</p>
	<p>А коли дісталися вони до хатини дідуся, старий і каже парубкові:</p>
	<p>— Знаю я, в яку страшну подорож ти відправився і яка небезпека тебе чекає. Я хочу тобі допомогти. Ось тобі чарівний меч, який завжди вбиває ворога і з яким ти ніколи не будеш знати втоми. Це тобі за те, що підібрав мне посеред дороги. І ось тобі жбан з чарівною живильною водою. Поллєш з нього на померлу людину і та оживе. Це тобі за те, що поділився зі мною останніми краплями води в дорозі. Бажаю тобі успіху!</p>
	<p>— Дякую вам, дідусю, на добрім слові і за вашу підтримку, час мені вирушати в дорогу!</p>
	<p>Довго чи швидко, але дістався Андрійко до печери-входу у підземне царство, яке охороняв трьохголовий пес. Змахнув парубок чарівним мечем і зніс одразу три голови страшному охоронцю підземного царства. І завдяки чарівним властивостям цього меча, голови не виросли знову. Загинув жорстокий та злий пес! А Андрій увійшов в холодні печери підземного царства.</p>
	<p>Не очікував на таку зустріч злий, але боязкий та слабкий підземний цар, і сховався від хлопця в самі темні та глибокі свої печери, з яких більше ніколи не виходив.</p>
	<p>А Андрійко вивів всіх захоплених підземним царем людей на землю. Була там і люба сестричка Оленка, яка дуже зраділа визволенню та зустрічі з братом. Біля входу в печеру побачили Андрійко та Оленка тіло свого старшого брата Івана. Розплакалася Оленка, а Андрійко полив на брата живильної води і той розкрив очі. Підвівся, наче після довгого сну, здоровий та дужий. Нарешті всі знову разом!</p>
	<p>Серед полонених була і дочка царя цієї країни. Вона закохалася в свого визволителя Андрія, і цар з радістю погодився віддати доньку заміж за її рятівника. А коли через декілька років цар помер, новим царем став Андрійко, який правив країною справедливо та чесно, багато добрих справ зробив для простих людей країни. Його називали справжнім народним царем!</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>15 (7164). Народний цар. СУС —. Записала Волосова Єлизавета 2009 року. Волосова Лариса Пилипівна (1949). Дніпропетровська область, Жовтневий район, Дніпродзержинськ</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Наддніпрянщини/">Фольклор Подніпров’я (Наддніпрянщини)</a></li>
	</ul>
</footer>
<!--#include virtual="/-/inc/general__page_end.inc" -->
