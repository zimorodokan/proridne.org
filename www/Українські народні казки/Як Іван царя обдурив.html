<!--#include virtual="/-/inc/general__page_start.inc" -->
<title>Як Іван царя обдурив ☼ Українська народна казка ☼ Народна творчість</title>
<meta name="Description" content="Українська народна казка Гуцульщини «Як Іван царя обдурив» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Як Іван царя обдурив.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Як Іван царя обдурив <br><span class="article__headerDescription">Українська народна казка Гуцульщини</span></h1>
	<p>Жив собі в одному селі багатий піп. І написав собі на брамі: «Я не маю ніякої жури». А їде цар бричкою і з ним слуги. Дивиться; на брамі написано: «Я не маю ніякої жури». Каже цар слугам:</p>
	<p>— Покличте його.</p>
	<p>Піп виходить, привитався, а цар його питає:</p>
	<p>— Ти не маєш жури?</p>
	<p>А він говорить:</p>
	<p>— Не маю.</p>
	<p>А цар каже йому:</p>
	<p>— Як я буду вертати, щоб ти мені сказав, де серед світа. А не скажеш, то голова з плеч тобі.</p>
	<p>Цар поїхав, а піп зажурився. Підходить до него слуга Іван і питає:</p>
	<p>— Отче, чого ви такі смутні?</p>
	<p>— А що ти мені, Іване, поможеш?</p>
	<p>— Та може, й моя голова щось надумає і я поможу. Піп і каже:</p>
	<p>— Цар велів, щоб я сказав, де серед світа.</p>
	<p>— Та це, отче, просте, — каже Іван. — Я вам зараз покажу. Маєте ломик?</p>
	<p>Піп подає йому ломик, він іде в поле і піп з ним. Він забиває ломик в землю і каже:</p>
	<p>— Отут, отче, серед світа.</p>
	<p>— А як цар, — каже, — не повірить? А Іван каже:</p>
	<p>— То хай змірить.</p>
	<p>Минає якийсь час, приїхає цар. Питає попа:</p>
	<p>— А що, знаєш, де серед світа?</p>
	<p>— Знаю, — каже.</p>
	<p>І веде царя в поле і каже:</p>
	<p>— Тут серед світа.</p>
	<p>— А як це неправда? — каже цар. А піп каже:</p>
	<p>— Як не вірите, то змірте. Цар говорить:</p>
	<p>— Ти сам це не придумав. Скажи мені, хто тобі підказав? А не скажеш, голова з плеч.</p>
	<p>Попови жаль було слуги Івана, але виходу не було. І каже він:</p>
	<p>— В мене є слуга Іван. Він мене порадив. Каже цар:</p>
	<p>— Поклич його до мене. Приходить Іван, а цар говорить:</p>
	<p>— Ти, вижу, мудрий чоловік. Поїдеш, — каже, — зо мною, будеш мене дещо радити. І будеш жити в моїм дворі і за те, що ти будеш у мене, я тобі заплачу.</p>
	<p>Жив він у царя, їздили по фільварках панських. Куди їхав цар, туди брав і Івана з собою. І прожив він у царя рік-два. Тоді говорить:</p>
	<p>— Царю, я лишаю вас і йду додому. Цар говорить:</p>
	<p>— Що тобі заплатити за це, що ти був мені вірний і багато мені помагав?</p>
	<p>А Іван говорить:</p>
	<p>— Мені нічого не треба, лиш дайте мені стару кульбаку.</p>
	<p>— Та я тобі заплачу гроші, — каже цар. — Нащо тобі стара кульбака?</p>
	<p>— Нє, я хочу кульбаку.</p>
	<p>Приносять йому царські слуги ту кульбаку. А Іван говорить:</p>
	<p>— Дайте мені, — царю, на це документ з печаткою, що дійсно подарована мені царем стара кульбака.</p>
	<p>І цар дав йому такий документ. Підписав і печатку вдарив. Забрав Іван кульбаку, попрощався з царем, з царицею і з слугами, що були там. Заніс він ту стару кульбаку недалеко, викинув у яр, а царський документ у кишеню й пішов.</p>
	<p>А як він їздив колись з царем по панських фільфарках, то йому сподобався один гарний фільварок під назвою Стара Кульбака. Іде він до того пана, подав йому документ і говорить:</p>
	<p>— Це від царя. Цар передав мені все ваше майно. А пан говорить:</p>
	<p>— За що цар так мене покарав?</p>
	<p>І збирається і йде до царя. Приходить, паде цареви в ноги, плаче й питає:</p>
	<p>— За що ви, царю, мене так покарали? Я вам вірно служив, усе помагав, а ви віддали мій маєток своєму слузі Іванови.</p>
	<p>А цар говорить:</p>
	<p>— Він мене обдурив. Він мені сказав: «Дайте мені стару кульбаку. За те, що я у вас служив». І я дав йому стару кульбаку й документ на неї. Я помилився і нічого вже тепер робити не буду. Ти, пане, будеш жити в мене, я тобі ще кращий маєток дам. А Івана ми теж постараємося обдурити.</p>
	<p>Робить цар великий бал. Вкладає столи в парку і закликає всіх панів.</p>
	<p>І притому закликав цего Івана. Сідають вони за столи, слуги накладають різних страв, дають вино. І п’ють одною порцією всі по порядку. Цар оголосив, що хто буде до кого пити, той має вдарити ложкою в чоло. А хто вдарить ложкою царя, той мав позбутися всього свого маєтку. І тоді садить цар коло себе Івана, що в него служив. І приходиться Іванови пити до царя. І доки порція йде колом, Іван розказує сюю пригоду:</p>
	<p>— Я їхав бричкою і треба було проїхати мені двіста метрів. І сильна калюжа там була, така, що можна було втратити коні й потонути самому. А щоб об’їхати ту калюжу, треба було їхати штири кілометри.</p>
	<p>І запитав Іван усіх присутніх, як було краще зробити: поїхати в калюжу і втратити коні з возом, і може, самому потонути, чи об’їхати кругом штири кілометри? Присутні сказали, що краще проїхати на штири кілометри більше, ніж потонути. І цар погодився, що ліпше об’їхати.</p>
	<p>І як прийшла до Івана порція, Іван царя обминув, а ложкою вдарив другого. І так зберіг свій маєток. І всі засміялися з того, а цар сказав:</p>
	<p>— Цей обдурив мене вже два рази.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Шепіт, Косівського району, Івано-Франківської області 15 березня 1987 року Палійчук Микола Семенович (1928 року народження)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Гуцульщини/">Фольклор Гуцульщини</a></li>
	</ul>
</footer>
<!--#include virtual="/-/inc/general__page_end.inc" -->
