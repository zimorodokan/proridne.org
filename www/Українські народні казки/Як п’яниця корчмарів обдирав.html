<!--#include virtual="/-/inc/general__page_start.inc" -->
<title>Як п’яниця корчмарів обдирав ☼ Українська народна казка ☼ Народна творчість</title>
<meta name="Description" content="Українська народна казка Гуцульщини «Як п’яниця корчмарів обдирав» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Як п’яниця корчмарів обдирав.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Як п’яниця корчмарів обдирав <br><span class="article__headerDescription">Українська народна казка Гуцульщини</span></h1>
	<p>Був чоловік та й жінка. Та йшов чоловік у царину&nbsp;<sup>*</sup> косити. А жінка дала йому з собою кавалок хліба та й двоє яєць, аби попоїв там на полуднє. А той чоловік любив випити. Зайшов він у корчму та й просить жида, аби дав келішок горівки в борг. Корчмар Йось каже.</p>
	<p>— Ти вже взяв чотири. П’ятий дам, як заплатиш. А так не даю.</p>
	<p>Він просив, що просив, а той не хотів давати, та й пішов п’яниця без горівки в царину.</p>
	<p>Косив він, що косив, та взяв кошелик у руки та й пішов під корч, під ліщину. Ляг там та й лежить. Нема келішка горівки, та не хоче полуднувати. Лежить він, чує, а над ним щось каже: «Цок-цок-цок». Він подивився, а то така гадюка теньґа&nbsp;<sup>*</sup>. Бере він ножик, врубав ліщинку, ту ліщинку розколює і пхає в розкол патик. Ліщинова паличка втворена. Тоді він зловив гадюку за шию, патичок вибив, і ліщинка стулилася докупи. Гадюка зловлена. Він висипав з кошеля хлібець і яйця набік і кинув гадюку в кошіль. Та накриває кошелик корою із смереки і зав’язує фест платинкою. Та й іде косити.</p>
	<p>Косив він, що косив, увечері іде додому та й повертає до жида. А жид зсипає, що в склянках лишилося, бо скоро прийдуть п’янюги та й то вип’ють. Чоловік входить до жида до хати, кладе кошелик коло себе. П’янюги поприходили і пили, що пили, та й пішли додому. А Йось просить:</p>
	<p>— Ідіть уже й ви. Я хочу спати.</p>
	<p>А той не йде. Жде, аби жид на хвильку вийшов з хати. Лиш жид вийшов, а той узяв свій кошелик та й вивалив гадюку на постіль межи перини. Йось входить до хати та й знов каже:</p>
	<p>— Пане, ідіть уже.</p>
	<p>— Жиде, — каже чоловік — у тебе в хаті щось є.</p>
	<p>Зачав він обзиратися, а гадюка з-під перини голову показала та й цокотить. А він:</p>
	<p>— Вей-вей, що це є?! Нате вам око&nbsp;<sup>*</sup> горівки, лиш заберіть мені це з хати.</p>
	<p>А той узяв патик та й не виганяє її з хати, а ще далі жене в хату.</p>
	<p>— Жінко! Ходи, вид ітимеш, що в нас у хаті є. Дай цему дві булки, най нам то вижене з хати.</p>
	<p>А він як зачав виганяти, то жид дав йому десять булок, що по три ґрейцари були, і око горівки.</p>
	<p>А той узяв ту гадюку в кошелик та й поніс до іншого корчмаря. І той теж дав йому око горівки й десять булок, аби лиш йому гадюку від хати взяв. А тоді відніс гадюку до третього жида. І той теж йому всього надавав. А тоді п’янюга взяв ту гадюку, кинув одному ґазді через пліт на город та й пішов. Та й цілий тиждень пив і набувався. Та й на тім конець.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__footnotes">
			<p><sup>*</sup> Ца́рина — ділянка.</p>
			<p><sup>*</sup> Те́ньґий — гладкий і сильний.</p>
			<p><sup>*</sup> О́ко — міра об’єму хмільних напоїв, що дорівнює 1—1,5 л; пляшка такої місткості.</p>
		</div>
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Село Пістинь, Косівського району, Івано-Франківської області 31 травня 1987 року Третяк Марія Николаївна (1903 року народження)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Гуцульщини/">Фольклор Гуцульщини</a></li>
	</ul>
</footer>
<!--#include virtual="/-/inc/general__page_end.inc" -->
