<!--#include virtual="/-/inc/general__page_start.inc" -->
<title>Свекруха і невістки ☼ Українська народна казка ☼ Народна творчість</title>
<meta name="Description" content="Українська народна казка Бойківщини, Буковини «Свекруха і невістки» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Свекруха і невістки.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Свекруха і невістки <br><span class="article__headerDescription">Українська народна казка Бойківщини</span></h1>
	<p>Жила собі бідна вдова з трьома синами. Дуже бідувала, не мала ні їсти, ні в що вбратися, ні дітей чим прогодувати, бо була без поля і без господарства. Мусіла заробляти по людях на хліб і до хліба. Робила вона в багатих, а особливо в свої сестри, яка була багатша за неї. Сестра давала їй мізерну плату, то вона ледве прогодовувала своїх синів.</p>
	<p>Одного разу пішла вона до сестри працювати, а сестра навіть не дала їй повечеряти і сказала:</p>
	<p>— На тобі три яйця, кусок сиру і корж, щоб діти повечеряли, бо я не маю часу варити.</p>
	<p>Бідна жінка взяла то все. Корж і сир розділила між дітьми, і попросила сестру, щоб поклала тих три яйця під свою квочку. Сестра погодилася, а як курка висиділа курчат, вона їх забрала і сказала:</p>
	<p>— Тепер я розживуся. Курчата виростуть, будуть нести яйця, я їх буду продавати і щось для дітей купувати.</p>
	<p>Курчата росли, а вона заробляла і годувала і дітей, і курчат. Виросли курчата, стали дорослими курми. А вона складала яйця і не давала їх дітям їсти, а носила продавати. Наскладала грошенят і каже:</p>
	<p>— Куплю поросятко. Вигодую його, продам і куплю теля. А з теляти через рік-два діждуся корівки, і тоді розбагатієм.</p>
	<p>Діждалася вона корівки і далі носила все продавати, а дітям їсти давала погано. Сини були покірні, бо й вони хотіли, щоб були багаті. І мати дуже хотіла, щоб її сини були багаті. Наскладала вона грошей і почала будувати добру хату, а сини виросли і вже хотіли женитися. Мати каже старшому:</p>
	<p>— Піди, Юрку, до того багача Кременя. В нього дочка крива, але багата, і ти будеш багатий ґазда.</p>
	<p>Син її послухав, оженився на кривій, але багатій дівці. Справила стара весілля. Як розійшлися гості, баба зібрала зі столів, що було непочате, і віднесла в шинк продати. А недоїдки хліба засушила і годувала ними сім’ю. Невістку примушувала все робити так, що не було їй відпочинку ні вдень, ні вночі. Вночі пряла і дерла пір’я. Невістка боялася старої і годила їй.</p>
	<p>Через рік-два задумав женитися другий син. Мати й цьому невістку вибрала.</p>
	<p>— Піди, — каже, — до млинаря. Там гарна дівчина, але сліпа на око. Батько дасть їй багато віна.</p>
	<p>Послухався і середущий син. Справили весілля, і знов посушила стара недоїдки хліба і ними годувала сім’ю. Примушувала невісток тяжко працювати, а сама ходила та все продавала. Невісткам не було ні дня, ні години, а роботи все більшало.</p>
	<p>Час пролітав, задумав і молодший син оженитися, Василь. Але той не хотів послухати матері і сказав:</p>
	<p>— Жінку я буду вибирати для себе сам. І вибрав собі красуню Марійку з небагатої, але розумної сім’ї. Справила мати й молодшому сину весілля, хоч молодша невістка маєтку не привезла, але була гарна і добра жінка для її сина. А стара дуже вередувала і хотіла, щоб невістки день І ніч працювали. Удень трудилися на полі, а ввечері мусіли прясти і пір’я дерти.</p>
	<p>Не сподобалося тото все молодшій невістці. Одного разу поїхали сини на заробітки. А свекруха після тяжкої денної праці завдала невісткам великої роботи на вечір — напрясти куделі і надерти на подушку пір’я. Молодша невістка каже:</p>
	<p>— Ви працюйте, а я піду приготую вечерю, заки свекруха спить. Пішла вона в комору, взяла слив’янки, взяла смажену курку, яку стара мала нести продавати, і сіли їсти. Попоїли вони, випили слив’янки, і все пір’я пішло по хаті, а куделі зосталися недопрядені. Свекруха пробудилася і побачила розвіяне пір’я.</p>
	<p>— Ах чи сякі-такі! Ви нищите мою працю. А молодша невістка каже:</p>
	<p>— Мамо, до мене приїжджав брат, і я приготувала невеличку гостину. Стара оторопіла.</p>
	<p>— Чого ж ви не розбудили мене, щоб і я з братом твоїм повиділася? На другий вечір баба прокинулася в комірчині, зайшла і застала то саме. Вона дуже розгнівалася і почала з невістками битися. Молодша невістка не витерпіла і штовхнула бабу з одного кута в другий. Та й сказала другим невісткам, щоб робили то саме, що й вона: так вони її штовхали одна до другої, що свекруха заслабла.</p>
	<p>Повернулися з праці сини, жінки вийшли встрічати своїх чоловіків, а мати лежить. Сини питають:</p>
	<p>— Що з матір’ю?</p>
	<p>— Захворіла й лежить.</p>
	<p>Ввійшли сини в хату, а мати не може говорити, тільки мурчить і показує руками: «Ота штовхала в стіну, а та в другу стіну. А найменша трутила на підлогу». Баба показувала то на одну невістку, то на другу, то на третю, показувала на стіни й підлогу. Синам ті материні рухи були незрозумілі. А молодша невістка каже:</p>
	<p>— Я все поясню. І пояснила:</p>
	<p>— Вона показує, що старший син має жити в новій хаті по правій стороні, середущий по лівій, а я з Василем маємо жити тут, на цій господарці.</p>
	<p>І показала пальцем на підлогу.</p>
	<p>Невдовзі стара померла, невістки настелили їй пухових подушок і плакали, як люди приходили відвідати померлу. І всі сказали:</p>
	<p>— Бачите, як добре розпорядилася Ганна своїми дітьми. Як її гарно нарядили, як плачуть за нею. Хай би й з нами так невістки поводилися.</p>
	<p>А невістки по кутках сміялися в кулаки.</p>
	<p>Поховали стареньку, і кожний пішов на свою пайку. А найменша невістка зосталася на місці, на всьому готовому.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Небилів, Рожнятівського району, Івано-Франківської області 28 січня 1994 року Максимів Ольга Петрівна (1930 року народження)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>


<article class="articleMain">
	<h1 class="articleMain__header">Свекруха і невістки <br><span class="article__headerDescription">Українська народна казка Буковини</span></h1>
	<p>Був чоловік і мав три хлопці. Виросли вони, а тато їхній помер. Залишилася мама, а вона була дуже зла. Старший син оженився, а мама каже до невістки:</p>
	<p>— Робити треба день і ніч. Я вночі сплю і бачу. Як не будеш робити, то побачу, що ти не робиш.</p>
	<p>А їсти баба давала погано, не дозволяли щось добре варити. Роби невістка день і ніч. А тут оженився другий брат. Старша невістка каже меншій:</p>
	<p>— У нас дуже зла мати: робити треба день і ніч, а їсти дає погано. Та й вночі спить і бачить.</p>
	<p>І робили вони обидві день і ніч.</p>
	<p>Оженився і найменший брат. Старші невістки розказують меншій:</p>
	<p>— Робим день і ніч, а їмо лиш то, що баба скаже.</p>
	<p>Кожен брат мав свої коні. Поїхали вони на три дні з дому. Увечері баба лягла, а невісткам каже:</p>
	<p>— Я лягаю, а ви робіть, бо я сплю і бачу. Поробили вони трохи, а найменша невістка каже:</p>
	<p>— Гай, лишіть роботу. Ті боялися.</p>
	<p>— Як ми лишим, як баба бачить?</p>
	<p>— Лишіть!</p>
	<p>Лишили вони роботу, пішли в другу кімнату, сіли всі три за стіл, поставили горівку, закуски і п’ють. Пили до того, що почали співати. А баба вчула. Встає, іде до тої хати, а там — усі три невістки п’яні. Баба почала на них кричати, тоді розсердилася і пішла в другу кімнату. А найменша невістка каже:</p>
	<p>— Ви знаєте що, дівчата? Підем до баби. Станьте їдна коло дверей, а друга коло стіни — і тручайте бабу то до тої стіни, то до другої. І бийте її.</p>
	<p>Так вони й зробили. Їдна в їдну стіну бабу тручає, а друга — назад, у другу стіну. До того її тручали, що вона вже на ногах стояти не годна була. Менша невістка каже:</p>
	<p>— Лишіть її, най уже я поговорю з нею.</p>
	<p>Бере вона бабу, кидає на землю; тоді взяла голку і поколола бабі язик. Потім здоймила бабу і поклала на ліжко.</p>
	<p>Три дні лежала баба, поки вернулися додому сини. А невістки вийшли назустріч своїм чоловікам та й кажуть:</p>
	<p>— Наша мама заслабла. Лежить і не говори.</p>
	<p>Прийшли сини до хати і питають бабу. Дак вона не говори, а лиш показує рукою на старшу невістку і на стіну: «Старша тручала в цю стіну». А тоді показує на другу невістку і на другу стіну і показує, як найменша кинула її на землю і поколола язик. А найменша питає чоловіків:</p>
	<p>— Що мама каже?</p>
	<p>— Не знаєм.</p>
	<p>— А я знаю, що мама каже. І скажу вам. Вона каже: старшому братови робити хату по цей бік на городі, середньому — по другий, а меншому і мені лишитися тут, у цій хаті. А в рот баба показує, бо не годна говорити.</p>
	<p>Вони й погодилися, що так має бути. А баба пожила ще день і померла. Поховали її і побудували хати так, як «мама сказала». А найменший з жінкою лишився в старій хаті.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Вашківці, Сокирянського району, Чернівецької області 23 лютого 1980 року Скаженюк Дьордій Степанович (1907)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Бойківщини/">Фольклор Бойківщини</a></li>
		<li><a href="/Фольклор Буковини/">Фольклор Буковини</a></li>
	</ul>
</footer>
<!--#include virtual="/-/inc/general__page_end.inc" -->
