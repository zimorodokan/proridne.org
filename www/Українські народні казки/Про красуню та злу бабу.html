<!--#include virtual="/-/inc/general__page_start.inc" -->
<title>Про красуню та злу бабу ☼ Українська народна казка ☼ Народна творчість</title>
<meta name="Description" content="Українська народна казка Подніпров’я (Наддніпрянщини) «Про красуню та злу бабу» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Про красуню та злу бабу.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Про красуню та злу бабу <br><span class="article__headerDescription">Українська народна казка Подніпров’я (Наддніпрянщини)</span></h1>
	<p>Стояла серед лісу хатинка. Жили в ній чоловік та жінка, а діточок у них не було. От і пішли вони на служіння просити бога, щоб послав їм дитятко. І дав їм бог дочку. Підростає вона. А царевич, який приїхав на той час на полювання, шле свого слугу:</p>
	<p>— Зайди до хати, попроси води!</p>
	<p>Зайшов той до хати просити води, бачить, дитя плаче, а з очей перлини котяться. Мати дитя попестила, побавила, засміялося воно і вмить різні квіти розпускаються.</p>
	<p>Розповів слуга царевичу про таку чудасію. Увійшов тоді царевич до хати і навмисне дражнить дитя, аби заплакало. Плаче, а перлини так і котяться. Просить він матір, щоб побавила. І як засміється воно, бачить царевич, що різні квітки зацвітають.</p>
	<p>Росте дівчинка, а царевич усе туди заїжджає, як на полювання іде. Виросла вона. А царевич і говорить:</p>
	<p>— Віддай, чоловіче, за мене дочку.</p>
	<p>А вона вже й рушники «орлами» вишиває. А цар говорить:</p>
	<p>— Як же тобі, сину, мужичку брати?</p>
	<p>Взяв тоді царевич рушник, що вона вишила, привіз його батькові, цар лише руками розвів:</p>
	<p>— Ну що ж, женись, — каже, — сину, женись.</p>
	<p>От він і одружився, везе наречену додому. А з ними баба була, а в баби дочка. По дорозі царевич вирішив пополювати, а баба в цей час виколола нареченій очі, зняла з неї весь одяг, штовхнула в яму. Свою дочку в її одяг прибрала, от царевич і повіз її замість тієї, не впізнав.</p>
	<p>А біля ями багато чорнобильнику росло. Прийшов якийсь дід збирати чорнобильник, бачить, дівчина красна в ямі сидить, а перед нею величезна купа із перлів. Вона, сидячи наплакала, а очей не має.</p>
	<p>— Забери, — говорить, — дідусю, мене. І це намистечко забери.</p>
	<p>От дід і забрав її, а намистечко в торбу висипав. Пішли вони до діда додому. Жив дід з бабою, а дітей у них не було. От дівчина і говорить:</p>
	<p>— Візьми, дідусю, це намистечко, віднеси у місто та продай, а коли зустріне тебе якась баба, то ти їй не продавай, а скажи: «Обміняй на те, що в тебе є».</p>
	<p>Ось поніс він. Зустрічає якусь бабу. Баба говорить:</p>
	<p>— Продай намисто!</p>
	<p>— Купи.</p>
	<p>— А що за нього?</p>
	<p>— Давай те, що в тебе є.</p>
	<p>Вона йому й віддала одне око. Тоді дівчина з одним оком почала вишивати рушника. Та все плакала, а перли так і котилися. Знову поніс дід намисто продавати. А назустріч йому та сама баба:</p>
	<p>— Продай, діду, намисто.</p>
	<p>— Купи.</p>
	<p>— А що за нього?</p>
	<p>— Давай те, що в тебе є.</p>
	<p>Вона і друге око віддала. Тоді дівчина з обома очима стала ще краще рушники творити.</p>
	<p>Одного разу дід каже:</p>
	<p>— А у царя бенкет буде.</p>
	<p>А дівчина йому:</p>
	<p>— Йди, діду, на бенкет, візьми із собою горнятко та й мені юшечки принесеш.</p>
	<p>А сама пов’язала йому на шию свого рушника. Пішов дід. Угледів царевич у діда на шиї рушника та й питає:</p>
	<p>— Звідкіля ти, діду?</p>
	<p>— Та я з хутірця, що під лісом. Там живе зі мною дівчина, то дайте і їй, ваша милість, що-небудь у це горнятко.</p>
	<p>— А рушника, діду, де взяв?</p>
	<p>— Та я в ямі цю дівку знайшов. Пожалів сердешну, забрав до себе, то це вона і вишиває.</p>
	<p>А царевич її вишивку впізнав, приїхав і забрав дівчину. А бабину дочку відіслав свині пасти.</p>
	<p>Ось і казка вся. Живуть вони, хліб жують та щастя кують.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>9 (5069). Про красуню та злу бабу. Сус 870. Записала Стародуб Галина (11 клас) 2008 року. Стародуб Мотрона Володимирівна (1930). Черкаська область, Христинівський район, Ватутіне</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Наддніпрянщини/">Фольклор Подніпров’я (Наддніпрянщини)</a></li>
	</ul>
</footer>
<!--#include virtual="/-/inc/general__page_end.inc" -->
