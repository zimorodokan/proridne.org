<!--#include virtual="/-/inc/general__page_start.inc" -->
<title>Як син маму на курорт відвіз ☼ Українська народна казка ☼ Народна творчість</title>
<meta name="Description" content="Українська народна казка Закарпаття «Як син маму на курорт відвіз» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Як син маму на курорт відвіз.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Як син маму на курорт відвіз <br><span class="article__headerDescription">Українська народна казка Закарпаття</span></h1>
	<p>Була вдова й мала сина. І тяжко вона того сина годовала. Оженився він, і невістка не хотіла мами. Каже: — Треба десь її відрядити.</p>
	<p>А він робив шофером, возив сміття в городі. Подумав син та й говорить:</p>
	<p>— Слухай, мамо, ти би не пішла на курорт ліковатися?</p>
	<p>— Ай, синку, не треба.</p>
	<p>— Я вже документи виробив, чемодан напаковав. Ти підеш мало відпочити.</p>
	<p>— Ну та най буде, синку.</p>
	<p>Іде він увечері в город сміття возити, та й там сусід возив сміття, два цімбори їх було. Він набрав машину сміття, а маму з чемоданом висадив наверх, на то сміття, і їде мама «на курорт». Везеться він з города та приїхав до тої великої ями, де сміття висипають. І висипав туди все: і сміття, і маму, і чемодан її. Та й далі сміття возить.</p>
	<p>Привозить до ями сміття той цімбора його, що лиш через вулицю жив. Зупинив машину, закурив і чує, щось стогне там. Він каже:</p>
	<p>— Хто там?</p>
	<p>— Я-я-я.</p>
	<p>— Хто?</p>
	<p>— Я.</p>
	<p>Він подав вірьовку:</p>
	<p>— Імайтеся тої вірьовки!</p>
	<p>Імилася бабка вірьовки — не бірує він витягнути. Тоді він заїхав з другого боку, висипав сміття в яму, а тоді під’їхав і підтягнув бабку машиною. Взяв за руку, витягнув з ями та завів у машину, а то сусідка! Через вулицю.</p>
	<p>— Як ви туй попали?</p>
	<p>— Повіз ня син «на курорт» та й чемодан там зостався.</p>
	<p>— Не бай. Бабко, сідайте в машину. В кабіну. Дав їй чайку теплого, випила бабка й задрімала.</p>
	<p>Син до рана возив сміття, а той лишив сміття та й повіз сусідку до себе додому. У його є мама та й тоту маму привіз. Має дві мами.</p>
	<p>— Аби-сте не показувалися синови.</p>
	<p>На другий день його мамі день народження. Пішов та поскликував гості. Та й сусідів покликав. Вони ж такі цімбори два. Прийшли вони, уже все готове, зійшлися гості, гостина є, а господар рихтує одну й другу, і виходять вони на двері, обі мами! Ону під руку веде з одного боку, а другу з другого, і каже:</p>
	<p>— Щир на тобі! Де ти маму виладив?! У сміття висипав!</p>
	<p>А вони опустили голови обоє, син і невістка. А мама простила йому. І жили вже помаленьку всі разом.</p>
	<p>От видите, що то є мама. Такий удар, і вона їм простила.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Вучкове, Міжгірського району, Закарпатської області 1 серпня 2002 року Юрик Дмитро Іванович (1911 року народження)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Закарпаття/">Фольклор Закарпаття</a></li>
	</ul>
</footer>
<!--#include virtual="/-/inc/general__page_end.inc" -->
