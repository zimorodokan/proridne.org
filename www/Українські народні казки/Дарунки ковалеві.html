<!--#include virtual="/-/inc/general__page_start.inc" -->
<title>Дарунки ковалеві ☼ Українська народна казка ☼ Народна творчість</title>
<meta name="Description" content="Українська народна казка Бойківщини «Дарунки ковалеві» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Дарунки ковалеві.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Дарунки ковалеві <br><span class="article__headerDescription">Українська народна казка Бойківщини</span></h1>
	<p>Був коваль, тридцять років ковав людям. Що хто хотів, коваль’му зробив. А платні не брав він ніякої ні від кого. А тридцять років робити і нич не заробити, то як жити? Іде він до Бога за платнею. Іде він дорогою через ліс, сидить дідо на пни, сивий з бородою.</p>
	<p>— Куди? — питається.</p>
	<p>— Я йду до Бога.</p>
	<p>— Чого тобі до Бога?</p>
	<p>— Я тридцять років робив людям, ні в кого платні не брав, іду до Бога би заплатив.</p>
	<p>— Добре. На тобі отого барана. Коли будеш хотіти грошей, будеш казати: «Баранцю, потрясися!» І баран потрясеться, і будуть гроші.</p>
	<p>Коваль узяв барана і веде його. І прийшов до жида в корчму на ніч, бо то далеке ростояніє було. Жид ся питає:</p>
	<p>— Де ти ходив?</p>
	<p>— До Бога.</p>
	<p>— Чого ти до Бога ходив?</p>
	<p>— Я тридцять років ковав людям, а грошей не брав.</p>
	<p>— Ну й що тобі Бог дав?</p>
	<p>— Отого барана.</p>
	<p>— А що той баран має нівроку робити?</p>
	<p>— Я скажу: «Потрясися!» і будуть з нього гроші сипатися.</p>
	<p>— Ну-ну, добре, — жид сказав. — А ти знаєш, що в мене корчма? Переходять люди, ночують. Може хтось барана вкрасти. Треба його сховати. Я дам барана до покою, би хтось не вкрав.</p>
	<p>Коваль каже:</p>
	<p>— Добре, ховай.</p>
	<p>Жид пішов до покою і відщепив вікно. А тоді дали барана до пококю. Жид замкнув покій і дав ковалеві ключ. А сам уночі встав, відкрив вікно та й барана взяв. А в жида були вівці і теж аткий баран був. І жид кинув свого барана до покою замість того.</p>
	<p>Другий день коваль устав, відомкнув покій, узяв барана та й пішов з ним додому. Прийшов додому та й каже:</p>
	<p>— Баранцю, трясися!</p>
	<p>А баран ся не трясе і грошей нема. Іде коваль знов до Бога. Зайшов до того жида на ніч, бо все в нього ночував. Жид питається:</p>
	<p>— Де ви знов ідете?</p>
	<p>— Іду знов до Бога.</p>
	<p>— Чому?</p>
	<p>— Бо з того барана нич.</p>
	<p>—Ну-ну, як будете йти відтам, знов переночуєте в мене, — жид каже.</p>
	<p>— Добре.</p>
	<p>Прийшов коваль у ліс — сидить дідо на пни.</p>
	<p>— Ну й що, куди йдеш?</p>
	<p>— До Бога. З того барана, — каже, — нич. Нема грошей.</p>
	<p>— Добре, добре, на тобі цей клинок.</p>
	<p>І тепер суть такі млинки. Щоб перець молоти, каву молоти.</p>
	<p>—…Бери цей млинок. Що будеш хотіти — чи пирогів, чи борщу — за корбу покрутиш і будеш мати.</p>
	<p>— Добре.</p>
	<p>Подякував коваль і пішов. Ішов, ішов і зайшов до жида ночовати.</p>
	<p>— Ну-ну, що тобі Бог дав? — жид каже.</p>
	<p>— Отой млинок. Як що буду хотіти, скажу, і то в мене буде.</p>
	<p>— Ну-ну, добре, — жид каже. — Але тре’ цей млинок сховати. Бо в мене всяні люде ночують, можуть украсти.</p>
	<p>Дав коваль жидови млинок, а той замкнув його у шафу. А від шафи мав два ключики. Єден віддав ковалеві. І коваль заспав. А жид мав такий самий млинок, що молов ним перець, каву. Він уночі встав і той млинок забрав, а свій поставив.</p>
	<p>Коваль рано встав, шафу відомкнув та й млинок забрав. Прийшов додому та й крутить корбу млинка: «Змели борщ!» — не мелеться нічого. «Мели пироги!» — нема пирогів. «Мели котлети!» — не мелеться.</p>
	<p>Коваль пішов, а жид взяв собі той млинок і зачав крутити за корбу.</p>
	<p>— Мели борщ!</p>
	<p>Млинок борщ меле та й меле. А не знав жид, як млинок зупинити. Жирівка всі каструлі борщем заповнила, всі відра. Та й нема уже куди дівати борщ, а млинок далі меле. Уже по підлозі борщ пішов. Жид гойкає:</p>
	<p>— Гвавт!</p>
	<p>Уже вони в борщі топляться, бо вже попід вікна борщ, через вікна надвір ллється. І жид здогадався і закричав:</p>
	<p>— Буде!</p>
	<p>І млинок став, уже не меле.</p>
	<p>А в коваля млинок не меле нічого. Іде коваль третій раз до Бога. Зайшов до жида на ніч.</p>
	<p>— Де ви йдете-е-е? — питає жид.</p>
	<p>— Та йду до Бога, бо з того всього нема нич.</p>
	<p>— Ну-ну, як будете йти відтам, би-сьте зайшли ночувати.</p>
	<p>— Та мушу ночувати.</p>
	<p>Пішов коваль. Зайшов у ліс, на то місце, а старий дідо далі сидить на пни. Каже йому дідо:</p>
	<p>— Куди?</p>
	<p>— До Бога.</p>
	<p>— Та я вже тобі давав, що тобі треба було.</p>
	<p>— З того нич, — каже.</p>
	<p>— На оцю палицю, — каже дідо.</p>
	<p>— Що з тою палицею робити?</p>
	<p>— Як будеш хотіти, — дідо каже, — скажеш цій палиці: «Бий, палицьо!»</p>
	<p>Узяв коваль палицю й пішов. І зайшов до жида на ніч. Він уже з жидом добре знайомий, він усе ночує там.</p>
	<p>— Ну-ну, що тобі Бог казали?</p>
	<p>— Та що? Дав ми Бог палицю.</p>
	<p>— А що ця палиця буде робити?</p>
	<p>— Як скажу: «Бий, палицьо!»…</p>
	<p>А палиця як зачала жида бити! Та й б’є жида палиця, а жид пищить:</p>
	<p>— Панє майстер! Панє майстер, заберіть свою палицю! Бійтеся Бога!</p>
	<p>А палиця б’є і б’є.</p>
	<p>—…Я вам віддам ваше баран! Я вам віддам ваше млинок! Бо палиця тут нас усіх піб’є. Беріть собі свою палицю і своє все!</p>
	<p>І віддав йому жид і барана, і млинок. І будьте здорові.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>57 (1934). Дарунки ковалеві. СУС 563. 19 листопада 1988 р. Ляхман Павло Іванович (1904). Львівська область, Турківський район, село Верхнє Висоцьке</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Бойківщини/">Фольклор Бойківщини</a></li>
	</ul>
</footer>
<!--#include virtual="/-/inc/general__page_end.inc" -->
