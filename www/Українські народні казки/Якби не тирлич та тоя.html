<!--#include virtual="/-/inc/general__page_start.inc" -->
<title>Якби не тирлич та тоя ☼ Українська народна казка ☼ Народна творчість</title>
<meta name="Description" content="Українська народна казка Полтавщини «Якби не тирлич та тоя» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Якби не тирлич та тоя.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Якби не тирлич та тоя <br><span class="article__headerDescription">Українська народна казка Полтавщини</span></h1>
	<p>Люди давно подейкували, що у хаті покійної баби Талимонихи твориться щось непевне. То вогонь блищить у вікнах опівночі, то щось грюкає, а то і плаче або регоче.</p>
	<p>— Якби хто оселився в хаті та висвятив її, — говорили знаючі усе старі люди.</p>
	<p>Та молодь на це не зважала. Наближався Великодній піст. Ото ж провести м’ясниці вирішили у хаті на пустці. Запросили музик. Дівчата зранку прибрали всередині у хаті, а хлопці — знадвору. Затопили в печі, стали лагодити на стіл. Що з дому поприносили, а що доварювали у печі.</p>
	<p>По обіді прийшли музиканти. І хата ожила співом, сміхом, танцями. Але чогось лампа на стіні то пригасне, то знову засвітиться. А то і зовсім згасла. Поки в темряві знайшли сірники, щоб запалити, лампа сама по собі засвітилася, і всі заклякли з подиву. Серед хати стояли три парубки. Високі, міцні, в смушевих шапках, сірих свитах.</p>
	<p>— А чого ж музики замовкли? — гукнув той, що був з вусами. — А ушкварте веселої і швидкої!</p>
	<p>І музиканти заграли. Все закружляло у вихорі танцю. Здавалось, що й хата сама по собі танцювала. А які викрутаси виробляли ті парубки! По черзі вихвачували дівчат і носили їх у повітрі, не торкаючись долівки.</p>
	<p>Дівчата забули в сторону своїх хлопців і дивитися. Як зачаровані водили очима за кожним рухом трьох молодиків. Нікому і на думку не спало спитати, хто вони і звідкіля.</p>
	<p>Потомились музики, втомилась і молодь. Сіли за стіл вечеряти. Всі три парубки зручно вмостились, одягнуті і в шапках.</p>
	<p>— Хлопці, скидайте свити і шапки, в хаті ж тепло, — промовила до них дівчина з довгою русою косою.</p>
	<p>— Прийде час, скинемо. Ми ще не нагрілися, — відповів вусатий, — краще приберіть зі столу оте зілля.</p>
	<p>Він кивнув на глечик, у якому стояли гілочки зеленої тої і сухого тирличу.</p>
	<p>Дівчина піднялась, щоб прибрати глечик, і скинула ненароком ложку. Нагнулась, щоб підняти її і скам’яніла. У прибулих парубків замість чобіт були копита.</p>
	<p>— Матір Божа, спаси! Царице небесна, заступись! — закричала дівчина, вистрибнула з-під столу і жбурнула на прибульців глечик з тирличем і тоєю.</p>
	<p>Парубки зірвали шапки з голів і давай ними витирати свій вид. Всі за столом завмерли. На головах прибульців стирчали ріжки.</p>
	<p>А вусатий заскреготав зубами, блиснув очима, як блискавками, і глухо простогнав:</p>
	<p>— Ех, якби не тирлич і тоя, була б дівчинонька моя!</p>
	<p>І всі троє щезли раптово, як і з’явились.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>125 (4762). Якби не тирлич та тоя. СУС —. Записано Манжос О. А. 2008 року. Мельник Тетяна Данилівна (1927). Полтавська область, Лубенський район, Лубни</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Полтавщини/">Фольклор Полтавщини</a></li>
	</ul>
</footer>
<!--#include virtual="/-/inc/general__page_end.inc" -->
