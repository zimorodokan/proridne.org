<!--#include virtual="/-/inc/general__page_start.inc" -->
<title>Про трьох братів і кішку ☼ Українська народна казка ☼ Народна творчість</title>
<meta name="Description" content="Українська народна казка Поділля «Про трьох братів і кішку» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Про трьох братів і кішку.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Про трьох братів і кішку <br><span class="article__headerDescription">Українська народна казка Поділля</span></h1>
	<p>Жили давно колись на світі чоловік та жінка. І було у них три сини — Степан, Роман та Іван. Ось і виросли сини, змужніли. Настав час допомагати батькам, доглянути їх у старості. Чоловік і каже жінці:</p>
	<p>— Спечи добру паляницю Степанові. Нехай іде у світ, може, знайде свою долю, та і нас у старості звеселить.</p>
	<p>Спекла жінка паляницю, поклала синові у полотняну торбину і сказала:</p>
	<p>— Щасти тобі, синку! Іди у світ, але не будь там довго, бо нам сумно без тебе.</p>
	<p>— Добре, мамо, я швидко повернуся.</p>
	<p>Ішов Степан день, два, три. На четвертий день дійшов до великого каменя, сів відпочити. Витягнув з торби паляницю та й став їсти. Тут де не взялася наче із-під землі, кішка.</p>
	<p>— Чого тобі, кішечко? — спитав. — їсти хочеш? На, мені не жаль паляниці, мама велику спекла.</p>
	<p>Кішка з’їла шматок паляниці та й питає Степана:</p>
	<p>— Куди йдеш, хлопче?</p>
	<p>Степан здивувався дуже:</p>
	<p>— Невже ти говориш людською мовою?</p>
	<p>— Живу серед вас усе життя, то й навчилася, — відповіла кішка, — куди, питаю, йдеш?</p>
	<p>— Іду долі шукати. Можливо, десь і на роботу наймусь</p>
	<p>— Іди до мене на службу, — сказала кішка.</p>
	<p>Степан знову здивувався:</p>
	<p>— А яка в тебе робота?</p>
	<p>— Будеш мишей ловити! Якщо зловиш золоту мишу, то дам тобі великий подарунок.</p>
	<p>— Така робота не для мене, — відповів Степан. — Я вмію орати, сіяти, молотити. Якщо в селі дізнаються, що наймався мишей ловити, то засміють.</p>
	<p>— Та послужи мені хоч трохи, Степанку, — умовляла кішка. І хлопець погодився.</p>
	<p>Привела його кішка до великого палацу. Увійшов він на широке подвір’я, брама за ним зачинилася, а кішка сховалася. В ту ж мить перед ним з’явилася золота миша. Була вона дуже блискуча, довкола неї бігали срібні мишенята. Степан не став зачіпати ні мишу, ні мишенят. Дістав із торби паляницю, та й став їсти. А миша й говорить:</p>
	<p>— Я теж голодна.</p>
	<p>Степан і кинув їй шматочок паляниці. Минула ніч. Вранці з’явилася кішка. Степан і каже до неї:</p>
	<p>— Шукай собі кота, щоб ловив мишей. Не моя це справа.</p>
	<p>Кішка просила, що він ще побув, хоч одну ніч. Проте хлопець відмовився. Кішка насипала йому в торбу срібла і сказала:</p>
	<p>— Нікому не говори, що ти тут бачив.</p>
	<p>Хлопець пообіцяв кішці. А сам повернувся додому. Коли він повернувся додому, чоловік сказав жінці:</p>
	<p>— Спечи дві паляниці, нехай тепер Роман іде, пошукає свого щастя.</p>
	<p>Пішов Роман, пообіцявши матері, що швидко повернеться додому, аби за ним не сумували.</p>
	<p>Через три дні стомився, зголоднів у дорозі. Сів біля кринички, дістав із торби паляницю і почав їсти. Раптом чує, що десь кішка нявчить.</p>
	<p>— А ти звідки тут взялася, кішко? — запитав хлопець. — Мабуть, зголодніла, хочеш моєї паляниці скуштувати?</p>
	<p>Нагодував хлопець кішку. А вона й питає його людською мовою:</p>
	<p>— Куди йдеш, хлопче?</p>
	<p>— Йду у світ щастя-долі шукати. Може, хтось на службу найме.</p>
	<p>— То іди до мене працювати, — каже кішка, — будеш мишей ловити.</p>
	<p>— Е, ні, ця робота не для мене. Що люди скажуть?</p>
	<p>— Ти послужи у мене хоч дві ночі, — каже кішка, — я тобі добре заплачу.</p>
	<p>Роман погодився. Кішка наказала, щоб він зловив їй золоту мишу, і повела до палацу. Після того, як брама зачинилася, кішка щезла.</p>
	<p>Ходить Роман по двору, їсть паляницю. Коли дивиться, а перед ним золота миша із срібними мишенятами.</p>
	<p>— Дай мені шматочок паляниці, — просить.</p>
	<p>— На, їж, мені не шкода.</p>
	<p>Наступного дня Роман поділився із мишкою і другою паляницею. Прийшла кішка, запитала в Романа, чи зловив золоту мишу.</p>
	<p>— Ні, мишей ловити — не моя справа. Це ти можеш зробити сама, — сказав хлопець, — а мене відпусти додому, бо вже всі паляниці з’їв.</p>
	<p>Кішка насипала йому до торби срібла і попросила, щоб нікому не говорив, де був і що бачив. Вернувся хлопець додому, а батько і каже матері:</p>
	<p>— Спечи, жінко, три паляниці, нехай Іванко йде у світ долі шукати.</p>
	<p>Пішов і Йванко, пообіцявши швидко додому повернутися. Ішов, ішов та й притомився, сів біля кринички відпочити. Дістав паляницю, почав їсти. Де не взялася кішка.</p>
	<p>— Чого тобі, кішко? Захотіла їсти? На, мені не шкода паляниці, — сказав Іванко і дав кішці шматочок паляниці.</p>
	<p>Вона з’їла і спитала:</p>
	<p>— Куди йдеш, Іване?</p>
	<p>— У світ — щастя-долі шукати, — відповів той.</p>
	<p>— Наймися на службу. Якщо зловиш золоту мишу, то я тобі віддячу, — сказала кішка.</p>
	<p>— Хоч ловити мишей і не з руки мені, але два-три дні зможу послужити.</p>
	<p>Поклав Іван у пазуху камінь і пішов за кішкою, яка привела його до великого палацу. Коли увійшли на подвір’я, брама зачинилася, кішка зникла. Наче із-під землі вийшла золота миша із своїми срібними мишенятами. Дивився, дивився на неї Іванко, а потім розсердився:</p>
	<p>— Чого ти ходиш біля мене? Не маєш що робити?</p>
	<p>— Ходжу, бо я тебе не боюся, — сказала миша.</p>
	<p>Хлопець дуже розсердився, дістав камінь з-за пазухи та й поцілив мишу прямо в голову. Та підскочила та й упала мертва. І диво сталося: миша зникла, а на її місці з’явилася прекрасна дівчина.</p>
	<p>— Дякую, Іванку, що врятував мене від миші-чарівниці, — сказала дівчина, — це вона обернула мене, царівну, у кішку. Доки вона була жива, доти тривали і її чари. А тепер скажи, як заплатити тобі за те, що врятував мене.</p>
	<p>— Хочу, щоб стала моєю дружиною, — відповів Іванко.</p>
	<p>Дівчина погодилася. Пішли вони до палацу і справили велике весілля. Іванко забрав до палацу батька й матір, і стали вони жити-поживати і горя не знати.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>227 (6541). Про трьох братів і кішку. СУС —. Записано 2009 року. Костильова Людмила Дмитрівна (1938). Вінницька область, Козятинський район, Блажіївка</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Поділля/">Фольклор Поділля</a></li>
	</ul>
</footer>
<!--#include virtual="/-/inc/general__page_end.inc" -->
