<!--#include virtual="/-/inc/general__page_start.inc" -->
<title>Де смерть не має стичности з людиною ☼ Українська народна казка ☼ Народна творчість</title>
<meta name="Description" content="Українська народна казка Покуття «Де смерть не має стичности з людиною» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Де смерть не має стичности з людиною.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Де смерть не має стичности з людиною <br><span class="article__headerDescription">Українська народна казка Покуття</span></h1>
	<p>Був собі великий багач і мав одного сина. Той син уже став парубком. Пора вже йому женитися, а він не жениться. І зачав він слабувати, спадати з тіла, жовкнути. А тато дивиться на него та й питає жінки:</p>
	<p>— Що це наш син так подався, все слабує? Він, — каже, — щось переживає. Запиталася би ти його. Бо він у нас — одна надія. Ми ж більше дітей не маєм. Може, якась дівчина не хоче за него йти? Би він мені сказав, що з ним.</p>
	<p>Мама його питає:</p>
	<p>— Скажи, сину, що тебе болить? Ти марнієш. Може, за тебе дівчина не хоче йти, котрої ти хочеш?</p>
	<p>А він все відповідає, що «нє» та й «нє». Не то й не то. І каже він їй:</p>
	<p>— Мамо, я буду йти в світ.</p>
	<p>— Куди будеш іти? І чого тобі йти? У нас таке багатство, а ти ж у нас оден син. Повмираєм, як ти підеш.</p>
	<p>А він каже:</p>
	<p>— Мамо, я піду шукати такого краю, де смерть не має стичности з людиною.</p>
	<p>Тато й мама що просили його, що молили, нічого не помагало. Він збирається і йде. Дають йому на дорогу багато грошей, всього добра йому дають, і пішов він у світ.</p>
	<p>Іде він село від села, місто від міста і далеко зайшов. І заходить у ліс. Дивиться, а там дуже високий і грубий дуб. А на тім дубі орел дзьобає галузки і кидає на землю. Став хлопець під тим дубом і дивиться. Що цей птах робить? Раптом з орла зробився старий дід з бородою. Та й питає його той дід:</p>
	<p>— Куди ти, молодий чоловіче, мандруєш? А він каже:</p>
	<p>— Я йду шукати такого краю, де смерть не має стичности з людиною.</p>
	<p>Дід каже йому:</p>
	<p>— Добре ти попав. Я тебе переміню на птаха, ти оженишся з моєю дочкою, і ви будете ломити дзьобами цей дуб. І заки ми його вирвем з корінням, перейде тисяча років. І ми будемо тисячу років жити.</p>
	<p>Він подумав, що тисяча років перейде, а він все одно помре, і не схотів. Дід узяв його до себе на нічліг і сказав:</p>
	<p>— Подивишся на мою дочку. А він переночував і сказав:</p>
	<p>— Я собі йду далі в дорогу. А та дівчина каже:</p>
	<p>— Може, ти ще обдумаєшся і до нас прийдеш? І дала вона йому чарівну хусточку.</p>
	<p>— Щоб ти, — каже, — тримав її водно коло себе. Що задумаєш, то буде.</p>
	<p>І вони попрощалися, і хлопець пішов собі далі. І знов довго йшов, село від села, місто від міста, і зайшов у високі гори. Іде він горами, дивиться, а там дід старенький гору копає і сипле землю відром у прірву. Хлопець питає:</p>
	<p>— Діду, що ви робите, нащо ви цю гору копаєте?</p>
	<p>А дід питає його:</p>
	<p>— Куди ти йдеш?</p>
	<p>— Я йду шукати такого краю, де смерть не має стичности з людиною, щоб не вмирати.</p>
	<p>А дід каже:</p>
	<p>— Добре ти попав. У мене є внука, ти оженишся і будеш моїм зятем. І ми будем копати цю гору і будем жити дві тисячі років.</p>
	<p>Він подумав, що дві тисячі років все одно пройдуть, і він помре, і не схотів. Дід сказав:</p>
	<p>— То ходи до мене в гості. Я тебе погощу та й собі йди, як не хочеш. Прийшов він до діда в гості, дід його файно вгостив. Подивився він на ту дідову внучку. Вона дуже делікатна дівчина була. Та й каже вона йому:</p>
	<p>— Може, ти ще повернешся до нас. Я тобі даю на пам’ятку паличку. Би-с тримав її водно коло себе. Що подумаєш, то будеш мати.</p>
	<p>Попрощався він з дідом і внучкою і пішов далі в дорогу. Ішов він і дуже далеко зайшов. І прийшов у парк. Великий був той парк. Дивиться, дуже делікатний будинок стоїть триповерховий. Заходить він у той будинок — у кімнатах нема нікого. Зайшов на другий поверх — також нема нікого. Зайшов на третій поверх, і вийшла назустріч йому жінка. Дуже делікатна, файно вбрана, все блищить на ній. Питає вона:</p>
	<p>— Чого ти хочеш, молодий чоловіче?</p>
	<p>Він їй зачинає розказувати, куди він іде, що шукає. А вона каже:</p>
	<p>— Добре ти попав. Я кравчиня. Одружишся зо мною, будеш жити три тисячі років. Я тебе зараз поведу по кімнатах.</p>
	<p>Вона заводить його в одну кімнату і каже:</p>
	<p>— Видиш мою підлогу? Вона вся з голок швейних. Голки сторч стоять. І таке у всіх моїх кімнатах. Нім я всіма цими голками перешию і вони поломляться, то перейдуть три тисячі років. Аж тоді буде конець нашого життя.</p>
	<p>Він каже:</p>
	<p>— Три тисячі років перейдуть, і я все одно помру. І не схотів.</p>
	<p>— Іду я далі.</p>
	<p>А вона сказала йому:</p>
	<p>— Я даю тобі чарівний перстень. Аби ти його поклав на палець</p>
	<p>і носив з собою. Як тобі буде прикро, то перекинь його з пальця на палець, і що подумаєш, то тобі й буде.</p>
	<p>І він знов дуже довго йшов. І нарешті прийшов до річки, до такої, як у нас Прут. А на тім боці ліс. Він собі думає: «Як перейти цю річку?» І пригадав за перстень. Перекинув його з одного пальця на другий і подумав, щоб був місток, І зробився місток. Переходить він ту річку і заходить у ліс. Свіже повітря, пташки співають — краса. Дивиться він, кінчається ліс і починається сад. Яблука, грушки — всяка садовина. Рай, а не сад. А в кінці того саду прекрасний будинок стоїть, вимуруваний з мармуру. Все блищить. Приходить він ближче д’тому будинкови, а там брама велика і два леви живі стоять. З одного боку й з другого. Як уздріли ті леви чоловіка, то дуже заревіли, зарули. Бо вони ще нікого не виділи, туди ще ніхто не заходив. Виходить молода женщина, служниця, та й каже:</p>
	<p>— Що ти хочеш, молодий чоловіче? Ніхто з чоловіків не приходив до нас ніколи.</p>
	<p>А він питає:</p>
	<p>— Хто ви такі?</p>
	<p>— Я служниця нашої пані. Заходьте до покою.</p>
	<p>Заходить він у хату. Господиня його привітала і спитала, що він хоче. А він розказує:</p>
	<p>— Я шукаю такої країни, де смерть не має стичности до людини. А вона каже:</p>
	<p>— Тут вона, ця країна. Це якраз у мене. Річка, яку ти перейшов — це границя смерти. Ви не вмрете ніколи. Ми, — каже, — з вами поберемося і будемо жити вічно.</p>
	<p>І вони ся пібрали і зробили велике весілля.</p>
	<p>Жили вони удвох, і йому здавалося, що він уже там штири роки жиє. І навтямилося йому, бо там ніякої роботи не було. Він сказав до свої жінки:</p>
	<p>— Навтямилося мені. Хотів би я відвідати своїх родичів. А вона каже:</p>
	<p>— Чоловічку дорогий, на тім світі, на тім боці річки, вже перейшло штири тисячі років. Штири тисячі років уже ти в мене. Твоїх родичів уже давно нема. Там уже багато поколінь перейшло.</p>
	<p>— А я таки йду подивитися, — каже він.</p>
	<p>Ішов він довго-довго. Приходить на то подвір’я, де він колись жив, а там уже нічого нема. Питається людей, а люди кажуть:</p>
	<p>— Ми таких людей не знаємо. Оден сказав:</p>
	<p>— І дід мій не чув про таке.</p>
	<p>І подумав він: «Треба йти назад до жінки». І пустився йти. А Смерть з-за куща каже:</p>
	<p>— Я вже тебе давно шукаю. Де ти ходиш? Ти ж мій.</p>
	<p>А він перекинув перстень з пальця на палець і подумав собі: «Щоб я блискавично був коло мої жінки». А Смерть імилася його якраз коло тої річки, за якою була вже країна вічного життя. Та й тримає його Смерть. А на той берег річки виходить його жінка та й каже до Смерти:</p>
	<p>— Слухай, якось договорімся. Ти його не бери, це ж мій чоловік. А Смерть каже:</p>
	<p>— Він мій. А жінка:</p>
	<p>— Мій!</p>
	<p>І сваряться вони, а та його жінка була непроста, вона всілякі штуки вміла виробляти. І перемінила вона чоловіка на кулю, таку, як м’яч. І каже:</p>
	<p>— Він зараз високо підлетить. І як упаде на твій бік річки, то буде твій, а як на мій, то буде мій.</p>
	<p>Смерть погодилася. Тоді жінка тупнула ногою, і він полетів дуже високо. І впав на другий берег, коло свої жінки. І знов зробився чоловіком. І жиють вони з жінкою до сьогоднішнього дня.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Ганьківці, Снятинського району, Івано-Франківської області 9 серпня 1987 року Ворощук Кузьма Іванович (1917)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Покуття/">Фольклор Покуття</a></li>
	</ul>
</footer>
<!--#include virtual="/-/inc/general__page_end.inc" -->
