<!--#include virtual="/-/inc/general__page_start.inc" -->
<title>Як кіт та його друзі у світ ішли ☼ Українська народна казка ☼ Народна творчість</title>
<meta name="Description" content="Українська народна казка Подніпров’я (Наддніпрянщини) «Як кіт та його друзі у світ ішли» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Як кіт та його друзі у світ ішли.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Як кіт та його друзі у світ ішли <br><span class="article__headerDescription">Українська народна казка Подніпров’я (Наддніпрянщини)</span></h1>
	<p>Жив у діда й баби старий кіт. Він уже не міг ловити мишей і хазяїн вирішив його вивезти у ліс. От іде кіт лісом і стрічає собаку. Та й каже до нього:</p>
	<p>— Давай будемо дружити.</p>
	<p>— Давай, — каже собака.</p>
	<p>— Ти чого тут? — питає кіт.</p>
	<p>— Не можу уже сторожувати двір, то хазяїн мене і вигнав. А ти чого тут?</p>
	<p>— Бо не можу вже ловити мишей. Ну що, ходім разом?</p>
	<p>І пішли вони разом.</p>
	<p>От ідуть вони далі та й стрічають півня.</p>
	<p>— Куди йдете? — він їх питає.</p>
	<p>Вони відказують:</p>
	<p>— У світи, кращої долі шукати. А ти куди йдеш?</p>
	<p>— Я теж долі кращої шукаю. Я вже старий і мій хазяїн вирішив мене зарізати. А я почув, як він говорив із дружиною, і вночі втік.</p>
	<p>— Ми теж старі, і наші хазяї вигнали нас з дому. То ходімо разом?</p>
	<p>— Ходім.</p>
	<p>От ідуть вони далі і стрічають осла. Він їх питає:</p>
	<p>— Куди, братці, йдете?</p>
	<p>— У світи. А ти куди?</p>
	<p>— Я теж.</p>
	<p>— То ходімо разом.</p>
	<p>— Ходім.</p>
	<p>От ідуть вони вже вчотирьох. Надворі стало смеркати й холодати. Вони думають, де б їм переночувати. Бачать, у лісі хатка стоїть і в ній світиться. Підійшли вони ближче. Тут осел і каже:</p>
	<p>— Там хтось є.</p>
	<p>Півень відповідає:</p>
	<p>— То йдемо проженемо його.</p>
	<p>— Ні, не виженемо, — каже осел.</p>
	<p>— Ні, виженемо!</p>
	<p>— Ні, не виженемо!</p>
	<p>Підійшли вони до хатки і хотіли подивитися у вікно, але воно було дуже високо. Тоді осел ліг на землю, на нього виліз собака, на собаку кіт, а на кота вилетів півень і заглянув у вікно. У хаті сиділи бандити, грали в карти. От друзі почали думати, як їх звідти прогнати. А собака й каже:</p>
	<p>— Давайте закричимо всі разом. Вони злякаються і втечуть.</p>
	<p>Вони так і зробили. Бандити почули такий гамір, злякалися і втекли. Собака, осел, кіт та півень забігли до хати, а там тепло і є що їсти. Вони нагрілися, повечеряли і полягали спати. Кіт виліз на піч, собака ліг під лавкою, осел ліг в сінях, а півень виліз на гору.</p>
	<p>Вночі бандити подумали, хто ж їх з хати прогнав?</p>
	<p>— Ану ходім та подивимось.</p>
	<p>Приходять, заходять тихенько до хати. Кіт почув шурхіт, подумав, що то миші та як стрибне з печі, та й прямо в очі одному бандитові. Той злякався і почав кричати. А собака як гавкне з-під лавки та й вхопив другого бандита за бік. Вони всі полякалися і почали тікати. А осел у сінях вдарив третього копитом по п’яті. Півень почув гамір та й кричить з гори:</p>
	<p>— Ку-ку-рі-ку!</p>
	<p>Бандити розбіглися всі в різні боки, а пізніше зустрілися та й розказують один одному. Один каже:</p>
	<p>— Я зайшов, а та мара як стрибне мені в лице, трохи очей не повидряпувала.</p>
	<p>— А мене щось як схопило, та й півбока вирвало, — каже другий.</p>
	<p>— А мене як вдарило дишлем по п’яті, то мало не відбило, — бідкається третій.</p>
	<p>— А коли ми тікали з хати, то згори щось кричало: «Держи їх!», — каже перший.</p>
	<p>— Більше ми туди не повернемось, — вирішили вони.</p>
	<p>А кіт, півень, осел та собака залишилися у тій хатинці та ще довго і щасливо жили разом.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>38 (6097). Як кіт та його друзі у світ ішли. СУС —. Записано 2008 року. Зваляк Ганна Леонтіївна (1934). Черкаська область, Монастирищенський район, Аврамівка</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Наддніпрянщини/">Фольклор Подніпров’я (Наддніпрянщини)</a></li>
	</ul>
</footer>
<!--#include virtual="/-/inc/general__page_end.inc" -->
