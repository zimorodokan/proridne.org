<!--#include virtual="/-/inc/general__page_start.inc" -->
<title>Руженюк ☼ Українська народна казка ☼ Народна творчість</title>
<meta name="Description" content="Українська народна казка Гуцульщини «Руженюк» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Руженюк.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Руженюк <br><span class="article__headerDescription">Українська народна казка Гуцульщини</span></h1>
	<p>Один хлопець пас корову Ружену. І через то його назвали Руженюк. Він розкручував корові ріг і з рога пив молоко. І був рум’яний і дуже файний. А мачуха давала йому їсти лиш цибулю та й кулешу і думала, що він від того вмре. Він ту цибулю й кулешу кидав у дуплаву вербу, і верба від того всохла. А він подивився на ту вербу та й заплакав. Та й каже:</p>
	<p>— Отак і я мав би всохнути, як ця верба.</p>
	<p>Мачуха крадькома піддивилася, що він у корови п’є молоко з рога, та й каже чоловікови:</p>
	<p>— Віджени його геть, бо він нам шкоду робить, він ссе нам корову. А чоловік як чоловік. Зачала жінка йому це казати, то й мусів він</p>
	<p>її послухати. Повів хлопця в ту колибу та й сказав:</p>
	<p>— Ти готуй кашку та й кулешку, а я піду за дровами. І хлопця там лишив та й утік.</p>
	<p>А в тій колибі жила дівчина. Вона пригнала з паші корову, а в колибі її Руженюк сидить. І вона погодилася приймити його до себе в колибу. Здоїла дівчина корову, переночували вони, а на другий день Руженюк каже:</p>
	<p>— Корова най пасеться, а ти вари кашку та й кулешку. А я піду за дровами.</p>
	<p>Пішов він за дровами, чує — щось скрипить у лісі. Дивиться він, а на буці сидить чоловік та й тре руками бук до бука, а буки риплять. Руженюк каже:</p>
	<p>— Хто ти такий?</p>
	<p>— Я Крутидерево.</p>
	<p>— Як ти, — каже, — такий дужий, то ходи зо мною, може би, ми були товаришами.</p>
	<p>— А ти як ся називаєш?</p>
	<p>— Руженюк.</p>
	<p>І погодився Крутидерево бути Руженюкови товаришем. Зліз він з дерева, пішли вони оба до тої колиби, дівчина зготовила кашу та й кулешу, повечеряли вони, переночували, та й рано знов каже Руженюк:</p>
	<p>— Ми йдемо за дровами, а ти готуй кашку та й кулешку.</p>
	<p>Ідуть вони лісом, понад глибокий яр, чують — щось у яру скрипить. Прийшли ближче, а у потоці на камені сидить чоловік і тримає в руках такі два камені, як млинські, і тре камінь до каменя, а камінь скрипить. Питає Руженюк:</p>
	<p>— Що ти робиш?</p>
	<p>— Я хочу так обробити камінь, аби було з него млинське жорно.</p>
	<p>— А як ти ся називаєш?</p>
	<p>— Я, — каже, — Трикамінь. А ви як ся називаєте?</p>
	<p>— Я Руженюк, а він — Крутидерево. А ти би не був наш товариш?</p>
	<p>— Буду, — каже.</p>
	<p>— Ну то ходи разом з нами, будемо товаришами.</p>
	<p>Пішли вони до тої колиби, дівчина зготовила їм їсти, поїли вони та й радяться, що їм далі робити. Та й кажуть:</p>
	<p>— Ми будем ходити на полювання, а дівчина буде пасти корову. Пішли вони два, Руженюк та й Трикамінь, на полювання, а</p>
	<p>Крутидерево лишився дозирати хату, бо дівчина пішла з коровою пастушити. Та й дотягнулося аж до вечора. Стемнилося. Крутидерево засунув те, що наварив, у піч, аби була гаряча страва, а самий ліг на піч спати. Чує — надворі щось дубає, кричить знадвірку:</p>
	<p>— Пусти!</p>
	<p>А Крутидерево каже:</p>
	<p>— Як-ис прийшов, так і йди.</p>
	<p>А той втворив у колибі двері та й зайшов досередини. То був чоловік великий, бородатий і страшний.</p>
	<p>— Ти, — каже Крутидерево, — хто?</p>
	<p>— Я — Ліктиборода. Давай їсти, бо ти буду на груди лізти, — каже той чоловічище.</p>
	<p>А Крутидерево на те:</p>
	<p>— Ой не будеш!</p>
	<p>— Ой буду!</p>
	<p>Та й заліз у піч, та й узяв ті страви, та й їв без ложки, як порося. А що не доїв, то всадив у то бороду та й бородою викалатав. Та й гримнув дверми й пішов.</p>
	<p>Приходять товариші.</p>
	<p>— Давай їсти.</p>
	<p>— Беріть там у печі та й їжте.</p>
	<p>Вони витягли то з печі, почали їсти та й кажуть:</p>
	<p>— Ай, то якесь недобре, несмачне. Що ти то зварив? Як ти не вмієш варити, то вже не будеш більше. Ми з Трикаменем будем по черзі варити.</p>
	<p>На другий день лишився варити Трикамінь, а Руженюк і Крутидерево пішли на полювання. Зварив Трикамінь їсти і виліз на піч. Чує: «Дуб-дуб-дуб!» Дубає хтось.</p>
	<p>— Пусти, — каже.</p>
	<p>— Як прийшов, так і йди, — каже Трикамінь. А той шарпнув двері і ввійшов до колиби.</p>
	<p>— Давай їсти, бо ти буду на груди лізти.</p>
	<p>— Ой не будеш.</p>
	<p>— Ой буду.</p>
	<p>Та й перечаться оба.</p>
	<p>— А ти хто такий? — питає Трикамінь.</p>
	<p>— Я, — каже, — Ліктиборода.</p>
	<p>Заліз він у тоти горшки, їв без ложки, бовтав то, як хотів. А решту, що не доїв, поколотив бородою. Та ще стягнув Трикаменя з печі, та виліз йому на груди, та помняцкав його, та й пішов.</p>
	<p>Прийшли товариші з полювання:</p>
	<p>— Давай їсти!</p>
	<p>— Беріть там у печі. Взяли вони, зачали їсти.</p>
	<p>— Це недобре, — кажуть, — якесь перебовтане, якесь смердяче. (А Крутидерево добре знає, чого воно таке недобре, але мовчить).</p>
	<p>Каже Руженюк:</p>
	<p>— Ви не вмієте варити їсти. Дівчина буде пасти корову, а я буду варити їсти.</p>
	<p>Лишився Руженюк удома, дозирав господарство, зварив їсти, позасував страву в піч, аби було тепле, а сам виліз на піч. Чує — щось надворі «дуб-дуб-дуб». Дубає так сильно, що аж земля дрижить. Кричить:</p>
	<p>— Пусти!</p>
	<p>А Руженюк каже:</p>
	<p>— Як-ис прийшов, так ся пусти.</p>
	<p>Той шарпнув двері, увійшов досередини та й кричить:</p>
	<p>— Давай їсти, бо ти буду на груди лізти!</p>
	<p>— Не будеш.</p>
	<p>— Ой буду!</p>
	<p>Той до печі та до страви, а Руженюк скочив з печі та як ухопить того Ліктибороду! Стали вони оба боротися, та й розщиб Руженюк Лікти-бороду. Аж з него пішов дехоть.</p>
	<p>Прийшли товариші — їда добра і дехоть є серед колиби. Та й каже їм Руженюк:</p>
	<p>— Ви такі невірні. Чому ви мені зразу не сказали, що тут таке було? Я був би з ним зробив порядок швидко.</p>
	<p>А Крутидерево та й Трикамінь кажуть:</p>
	<p>— Ми ся бояли тобі казати. Ліктиборода такий, що у сім рік знов воскресне, як не запалимо цей дехоть.</p>
	<p>Нім вони пішли шукати кресела, нім прийшли, а там, де був той дехоть, лиш ся діра в землі зробила. Радяться вони:</p>
	<p>— Треба спуститися в цю діру та й запалити той дехоть, бо в сім рік Ліктиборода буде гірший, як тепер.</p>
	<p>Каже Крутидерево:</p>
	<p>— Я буду крутити з молодих буків ожівки, бо я від цего майстер. Накрутив Крутидерево ожівок, зачепили їх докупи, щоб довге ся зробило. Та й радяться:</p>
	<p>— Ну хто туди полізе? Крутидерево каже:</p>
	<p>— Я не полізу, я крутив ожівки. Трикамінь каже:</p>
	<p>— Я также не полізу, бо я не від цего. Най лізе Руженюк. Руженюк каже:</p>
	<p>— Я полізу. Запалю той дехоть та й вернуся до вас. А коло вас лишаю свою зброю та й сопілку. Як ся верну, аби було все на своїм місци.</p>
	<p>Спускають вони його в яму, на той світ, аж на дно. Іде він і надибав живого Ліктибороду. А той каже:</p>
	<p>— Ти мне аж тут найшов?</p>
	<p>— Найшов. І я вже тебе тут не лишу. Ти вже нам доста шкоди наробив.</p>
	<p>— Ну, борімся, — каже Ліктиборода Руженюкови. — Хто буде дужчий, той буде жити.</p>
	<p>Зачепилися вони боротися. Руженюк як розщиб Ліктибороду, та й пішов з него дехоть.</p>
	<p>Вертається він до тих ожівок і посіпав за них, аби його тягнули нагору. Тоти вже там вчули, що він добивається. А він не сів самий на них, а поклав великий камінь. Тоти товариші підтягнули його до половини та як пустили, то розсипався камінь на скалки. А він заплакав та й каже собі: «Отак то товариші. Мав я так розсипатися, як цей камінь». Та й журиться, як він ся добуде наверх. Аж дивиться — летить полетюща гадина, язя. Та й питає вона:</p>
	<p>— А ти що тут робиш?</p>
	<p>— Я, — каже, — хочу йти на той другий світ, а мене товариші не хочуть витягнути, і я став безрадний.</p>
	<p>Каже змія язя:</p>
	<p>— Я тебе винесу на той світ. Але то далеко, і може піти вогняний дощ і все спалити. Аби не спалив нас вогняний дощ, треба вбити дев’ять буйволів. М’ясо буде мені на харчі, а шкурами мемо ся накривати від вогняного дощу.</p>
	<p>Найшов Руженюк дев’ять буйволів, убив їх, облупив і приніс то все до змії. Поклала ті шкури змія язя на себе та й каже:</p>
	<p>— Сідай мені на потилицю. А я буду летіти, та й будемо добиватися на той світ.</p>
	<p>Сів він на ту змію, і летять вони. Каже змія язя:</p>
	<p>— Як ся подивлю направо, аби давав мені м’ясо, а як ся подивлю наліво, аби накривав буйволячими шкурами себе та й мене.</p>
	<p>Летить змія язя і Руженюк на ній. Пішов вогняний дощ. Подивилася змія наліво, і він накрив себе та й ту змію язю. Прогоріла одна шкура, прогоріла друга. Вісім шкур уже прогоріло. А вони летять вище й вище. Поклав він дев’яту шкуру. Подивилася змія язя направо, а м’яса вже нема. Тоді він відтяв собі кавалок литки та й укинув змії в пащеку.</p>
	<p>Вилетіли вони наверх, та й каже змія язя:</p>
	<p>— Якби не ті шкури та й не те м’ясо, я би тебе не змогла витягнути на берег. А це послідне м’ясо найліпше було. Відки ти його добув?</p>
	<p>А він показав литку. Змія й каже:</p>
	<p>— У мене є вода цілюща й живуща. Бий мне по потилиці. Вдарив Руженюк змію по потилиці, і вискочила в неї з горла та литка. Каже змія язя:</p>
	<p>— Притуляй то м’ясо на своє місце.</p>
	<p>Він притулив. Змія полляла цілющою водою, відтак полляла другою водою, живущою. І нога загоїлася. Та й тоді подякував він змії язі, і попрощалися вони. Змія повернулася, а він пішов на те місце, де жив.</p>
	<p>Прийшов він до тої колиби, а та дівчина, з якою він жив, така забрьохана, дрантива. Свині обходить. Подивився — його сопілка стоїть, де стояла.</p>
	<p>— А хто в цю сопілку грав? — питає Руженюк. А його товариші кажуть:</p>
	<p>— Хто грав, то грав, але його вже на світі нема, його вже кости розсипалися.</p>
	<p>І він заграв у сопілку. А вони пізнали, що то Руженюк, та й ся дуже настрашили. Він їх обох повбивав, а з тою дівчиною оженився. Зробив велике весілля. На тім весіллю я був, мід-горівку пив — бородою текло, а в роті не було. Дали мені на тім весіллю солом’яний ціпок, а ціпок переломився, а я тутки опинився.</p>
	<p>Руженюк з жінкою жиють, постолом добро возять, діти мішками носять.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Нижній Березів, Косівського району, Івано-Франківської області 7 жовтня 1983 року Ґеник Василь Семенович (1903 року народження)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Гуцульщини/">Фольклор Гуцульщини</a></li>
	</ul>
</footer>
<!--#include virtual="/-/inc/general__page_end.inc" -->
