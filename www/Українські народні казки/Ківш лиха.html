<!--#include virtual="/-/inc/general__page_start.inc" -->
<title>Ківш лиха ☼ Українська народна казка ☼ Народна творчість</title>
<meta name="Description" content="Українська народна казка Поділля «Ківш лиха» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Ківш лиха.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Ківш лиха <br><span class="article__headerDescription">Українська народна казка Поділля</span></h1>
	<p>У багатого батька був один син, а батько нажив худобу неабияк, а таки чесно. Багато поту вилилося з його, багато крові зіпсувалося, поки заблищали у його в кишені червінці. Синові про те байдуже. Він виріс серед червінців, то йому вони недорогі були. Як дасть батько, то він і сіє грішми, як половою, аж слід його сяє. Дививсь-дививсь на це батько — і гірко йому було, що син робити не хоче, а його зароблене добро так нехтує. Уже й казав, і вмовляв — нічого не вдіє. Отой надумавсь батько.</p>
	<p>Пішли якось батько з сином до річки, посідали, балакають. Іде якийсь чоловік і несе горобця продати. Син зараз і виймає золотого.</p>
	<p>— Дай мені! — каже батько.</p>
	<p>Син дає. Батько заміривсь рукою стиха на річку, наче хоче золотого кинути, а син і байдуже. Батько вдруге заміривсь. Син нічого. Узяв батько тоді та й кинув у воду червінця. Син навіть і не спитавсь у батька, нащо то й до чого, а зараз кишеню та й вийняв другого червінця. Батько бачить, що лиха година, та й каже синові:</p>
	<p>— Ось віддай мені капшок з грішми!</p>
	<p>Син дає. Тоді батько знов:</p>
	<p>— Іди ж, ти, — каже, — як оце ти єсть, та зароби червінця! Як заробиш, отоді приходь і поживеш мою худобу, а то господь з тобою — краще я на сиріт віддам.</p>
	<p>Син аж засміявся:</p>
	<p>— Піду, — каже.</p>
	<p>А собі дума: «От розумний батько! Чи диво то червінця заробити!»</p>
	<p>От і пішов він. Ішов чи довго, чи ні, та й замислився: «Що ж я робити вмію? Письмо я знаю!» От і пішов по городу шукати роботи письменської. Та куди не поткнеться — скрізь не треба.</p>
	<p>А тут уже й їсти хочеться. Продав він кожушину — ходе у легенькому, а вже холодна осінь. Прийшов у бакалійницю, проситься у крамарчука у прикажчики. Питаються в нього:</p>
	<p>— Де ж ви були? Що знаєте?</p>
	<p>— Я, — каже, — жив біля батька, був коло хліборобства.</p>
	<p>— Та й тільки? — кажуть йому. — Не треба нам таких. Узять вас хіба за хлопця-попихача, так ви більше з’їсте, ніж зробите.</p>
	<p>Що його робити? А тут холодно, а тут їсти хочеться. Пішов він до Дніпра — там пароходів та усяких суден без ліку стоїть. Нічого робити, найнявся він лантухи тягати. Як лозинка од вітру, гнувся він під тими лантухами важкими, ноги трусились, боліли. Увечері з незвички як упав на вулиці, так і заснув. Був би замерз, та солдат-поліціянт побачив, до поліції одвіз, думав, що п’яний.</p>
	<p>Другого дня те ж, третього, четвертого — усе те ж. Він уже й недоїда, недопива, щоб більше грошей зоставалося, а ще й далеко до золотого, бо й плата мала, і сили в його небагато.</p>
	<p>Робить — і так усю осінь і зиму проробив. І вже повесні зібралося у його стільки грошенят, що виміняв він за їх золотого. Тоді йде до батька. Прийшов, аж батько стоїть біля млина, саме біля річки.</p>
	<p>— Здорові, тату!</p>
	<p>— Здоров, синку! — каже батько. — Ну, синку, приніс?</p>
	<p>Лізе син у кишеню та потихеньку, як скляне, вийма щось загорнуте у ганчірочку, а потім ще й у папірець. Це червінець. Та й боїться давати батькові.</p>
	<p>Узяв батько, повертів того золотого у руках, та як замірився в річку. Син як схопить батька обома руками за руку, як крикне:</p>
	<p>— Ой, батеньку, батеньку!</p>
	<p>А сам як не свій. Тоді батько засміявся та й каже:</p>
	<p>— Ну, тепер я бачу, що ти знаєш, по чому ківш лиха, як достається червінець. Отепер ти мені син, і моя худоба буде тобі.</p>
	<p>І з того часу син годі вже гроші розкидати, такий працьовитий та хазяйновитий зробився.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>234 (6548). Ківш лиха. СУС —. Записала Рублевська Ірина 2009 року. Ступак Ніна Данилівна (1926). Вінницька область, Козятинський район, Білопілля</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Поділля/">Фольклор Поділля</a></li>
	</ul>
</footer>
<!--#include virtual="/-/inc/general__page_end.inc" -->
