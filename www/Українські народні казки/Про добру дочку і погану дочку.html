<!--#include virtual="/-/inc/general__page_start.inc" -->
<title>Про добру дочку і погану дочку ☼ Українська народна казка ☼ Народна творчість</title>
<meta name="Description" content="Українська народна казка Гуцульщини «Про добру дочку і погану дочку» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Про добру дочку і погану дочку.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Про добру дочку і погану дочку <br><span class="article__headerDescription">Українська народна казка Гуцульщини</span></h1>
	<p>Вмерла мама, а тато лишився з дівчинкою. А дівчинка була файна. Тато оженився та й узяв другу жінку. І вона вчинила чорняву дівчинку. А ту біленьку дівчинку дуже мачуха збиткувала. Та й сказала мачуха чоловікови:</p>
	<p>— Відведи свою дівчинку в ліс.</p>
	<p>Чоловік послухав мачуху та й веде дівчинку. Іде він з нею, а сад просить її:</p>
	<p>— Дівчинко, обчисти мене. Як будеш іти відти, набереш яблук, грушок, черешень, сливок, горіхів — усякого.</p>
	<p>Вона обчистила той сад та й іде з татом далі в ліс. Іде вона попри керничку, а керничка просить:</p>
	<p>— Вичисти мене. Будеш іти відти, то будеш пити водичку. Вона вичистила керничку та й іде далі. Дивиться, стоїть хатка. І проситься хатка:</p>
	<p>— Замети мене, обмий мене і вимасти піч. Будеш іти відти, то набереш собі бо́ханців.</p>
	<p>І вона це зробила. Та й пішла з татом далі. Завів її тато в ліс та й наклав ватру.</p>
	<p>— Сиди коло ватри та й жди на мене.</p>
	<p>Відійшов тато від неї та й присилив до бука довбню. Вітер віє, а довбня до бука ковт-ковт, ковт-ковт. Вона сидить коло ватри і гадає, що тато рубає дрова. А тато втік.</p>
	<p>Сидить дівчинка коло ватри, і приходить до неї старий дід лісовий. Та й каже:</p>
	<p>— Ходи, дівчинко, зо мною. А вона каже:</p>
	<p>— Не йду, бо тато рубає дрова. Я тата жду.</p>
	<p>— Нема тата, — сказав дід. — Йди дивись, хто ковтає.</p>
	<p>— Тато рубає дрова.</p>
	<p>— То не тато.</p>
	<p>Вона пішла подивилась, а то ковтає довбня до бука. І пішла вона з тим дідом. Дід привів її в свою хатку в лісі і сказав:</p>
	<p>— Бери клади ватру.</p>
	<p>Вона наклала ватру. А дід каже:</p>
	<p>— Висадь мене на піч.</p>
	<p>Вона висадила його. Дід сказав:</p>
	<p>— Сягай мені в праве вухо.</p>
	<p>Вона посягла дідови в праве вухо і витягла собі всяку лудину&nbsp;<sup>*</sup>. Що їй треба було, всяке витягла. А дід сказав:</p>
	<p>— Тепер сягай мені в ліве вухо.</p>
	<p>Посягла вона в ліве вухо і витягла бричку й коні. Та сіла вона в бричку і дід її провадить, поки ліс. Повернула в хатку, набрала на віз боханців. Їхає далі, а керничка каже:</p>
	<p>— Повертай, напій коника і сама напийся.</p>
	<p>Вона повернула, напоїла коника й напилася сама. І їде далі, а садовина каже:</p>
	<p>— Бери яблук, грушок, сливок — всього бери.</p>
	<p>Вона набрала садовини і їде додому. Привезла додому всяке добро, а мачуха каже чоловікови:</p>
	<p>— Бери веди й мою в ліс. Най і вона привезе таке всяке. Повів дід уже ту чорняву. Ідуть вони, а сад каже:</p>
	<p>— Дівчинко, обчисть мене, будеш іти відти, набереш всякої садовини.</p>
	<p>А вона каже садови:</p>
	<p>— Сам обчисть себе. Я не чищу нічого. Потому каже керничка:</p>
	<p>— Вичисти мене, дівчинко. Води нап’єшся, як будеш іти відти. А вона каже:</p>
	<p>— Вичистися сама, бо я не чищу. Іде вона далі, а хатка каже їй:</p>
	<p>— Замети мене, обмий, вимасти піч. Будеш їсти боханці, як меш іти відти.</p>
	<p>А вона каже:</p>
	<p>— Заметися сама. Я не мету, не мию і не мащу. Привів її дід у ліс, наклав ватру і сказав:</p>
	<p>— Чекай мене, а я йду рубати дров.</p>
	<p>Та й причепив довбню до бука, а вона ковтає. А дівчина гадає, що тато рубає дрова. Та й сидить коло ватри, жде тата. А довбня все ковт-ковт, ковт-ковт.</p>
	<p>І приходить до неї лісовий дід та й каже:</p>
	<p>— Іди зо мною, дівчинко. А вона каже:</p>
	<p>— Я не йду, я жду тата.</p>
	<p>— То не тато ковтає, — каже лісовий дід, — ідім дивитися. Вона пішла подивилася, а то довбня. Дід сказав знов:</p>
	<p>— Ходи зо мною.</p>
	<p>І вона пішла з дідом. Привів її лісовий дід у хатку в лісі. Та й сказав:</p>
	<p>— Клади ватру. А вона каже:</p>
	<p>— Клади собі сам.</p>
	<p>— Сажай мене на піч, — каже дід. А вона каже:</p>
	<p>— Сажайся сам.</p>
	<p>Не хоче сажати діда. І тоді дід сказав:</p>
	<p>— Іди собі додому.</p>
	<p>І вона пішла додому. І йшла попри хатчину, і нічого їй хатчина не дала, бо вона не робила. Ішла попри садовину, і нічого їй садовина не дала, бо вона не робила. Ішла попри керничку, і не дала їй керничка води, бо вона не робила. І прийшла вона додому без нічого.</p>
	<p>А мачуха каже:</p>
	<p>— Відведи свою біляву в млин.</p>
	<p>А то був такий млин, що в нім чорти були. І беруть вони людину гуляти, і так гуляють, що й кістки з людини розсиплються. Ніхто відти живий не вийшов. Хто пішов у той млин переночувати, той пропав. А мачуха джвенді́ла&nbsp;<sup>*</sup> й джвенділа, і дід мусив вести дівчину в млин.</p>
	<p>Привів він її в той млин, і ночує вона там. І чує, хтось каже:</p>
	<p>— А чуй, душа є. А чуй, душа є.</p>
	<p>На поду гримлять. Прилетіли до неї чорти й кажуть:</p>
	<p>— Іди, дівко, гуляти. А вона каже:</p>
	<p>— Треб прибратися, аби йти з вами гуляти.</p>
	<p>— А що тобі треба?</p>
	<p>— Треба мені запаски.</p>
	<p>А чорт пішов та й приніс.</p>
	<p>— Йди, дівко, гуляти.</p>
	<p>— Треба мені прибратися, аби з тобою йти гуляти.</p>
	<p>— А що тобі треба?</p>
	<p>— Треба мені сорочки.</p>
	<p>Приніс чорт сорочку.</p>
	<p>— Йди, дівко, гуляти.</p>
	<p>— Треба мені прибратися, аби з тобою йти гуляти.</p>
	<p>— А що треба?</p>
	<p>— Треба мені другої запаски. Приніс чорт другу запаску та й каже:</p>
	<p>— Йди, дівко, гуляти.</p>
	<p>— Треба мені прибратися, аби йти з тобою гуляти.</p>
	<p>— А що тобі треба?</p>
	<p>— Треба мені попружки&nbsp;<sup>*</sup>.</p>
	<p>Вона все поєдинче&nbsp;<sup>*</sup> каже, не каже за раз. Приніс їй чорт попружку.</p>
	<p>— Іди, дівко, до мене гуляти.</p>
	<p>— Треба мені прибратися, аби з тобою йти гуляти.</p>
	<p>— Що тобі треба?</p>
	<p>— Мені треба хустки.</p>
	<p>Пішов чорт та й приніс їй хустку.</p>
	<p>— Іди, дівко, гуляти.</p>
	<p>— Треба мені прибратися, аби з тобою йти гуляти.</p>
	<p>— А що тобі ще треба?</p>
	<p>— Треба мені панчіх. Чорт приніс панчохи.</p>
	<p>— Ходи, дівко, гуляти.</p>
	<p>— Треба мені прибратися, аби з тобою йти гуляти. Тепер мені треба черевик.</p>
	<p>Чорт приніс черевики.</p>
	<p>— Іди, дівко, гуляти.</p>
	<p>— Треба мені прибратися, аби з тобою йти гуляти.</p>
	<p>— А що тобі треба?</p>
	<p>— Треба мені кожушини. Приніс він кожушину.</p>
	<p>— Ходи, дівко, гуляти.</p>
	<p>— Треба мені прибратися, аби йти з тобою гуляти.</p>
	<p>— А що тобі треба?</p>
	<p>— Треба мені кожуха. Приніс він кожух.</p>
	<p>— Ходи, дівко, гуляти.</p>
	<p>— Треба мені прибратися, аби йти з тобою гуляти. Треба мені сардака.</p>
	<p>А він приніс сардака та й каже:</p>
	<p>— Ходи, дівко, гуляти.</p>
	<p>— Треба мені прибратися, аби з тобою йти гуляти.</p>
	<p>— А що тобі треба?</p>
	<p>— Треба мені ґуґлі&nbsp;<sup>*</sup>. Приніс він ґуґлю та й каже:</p>
	<p>— Ходи, дівко, гуляти.</p>
	<p>— Треба мені прибратися, аби з тобою йти гуляти.</p>
	<p>— А що тобі треба?</p>
	<p>— Треба мені пацьорок. Приніс чорт пацьорки.</p>
	<p>— Ходи, дівко, гуляти.</p>
	<p>— Треба мені прибратися, аби з тобою йти гуляти.</p>
	<p>— А що тобі ще треба?</p>
	<p>— Мені треба ще перстеня.</p>
	<p>А чорт пішов, і дванадцята година вибила, і чорт щез. Дівчина зібрала всю лудину і пішла додому. І принесла то все до хати. А мачуха каже дідови: — Веди й мою дочку туди.</p>
	<p>І мусів чоловік вести й мачушину чорняву доньку. Привів її в млин та й пішов. А чорти кажуть:</p>
	<p>— А чуй, душа є. А чуй, душа є. Прибігли та й кажуть до неї:</p>
	<p>— Ходи, дівко, гуляти. А вона каже:</p>
	<p>— Треба прибратися, аби йти з вами гуляти. Треба мені сорочки, запасок, попружки, черевиків — все мені принеси, що до шлюбу треба.</p>
	<p>А чорт пішов та й приніс їй все за раз.</p>
	<p>— Ходи, дівко, гуляти.</p>
	<p>Та й взяв її гуляти, та й розтряс із неї кістки. Та й нічого з неї нема. Прийшла мачуха, а то лиш кістки в млині.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__footnotes">
			<p><sup>*</sup> Лу́дина — одяг домашнього виготовлення.</p>
			<p><sup>*</sup> Джвенді́ти — набридати розмовами.</p>
			<p><sup>*</sup> Попру́жка — тут: крайка.</p>
			<p><sup>*</sup> Поєди́нче — окремо, роздільно.</p>
			<p><sup>*</sup> Ґу́ґля — довга жіноча свита червоного чи білого кольору.</p>
		</div>
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Село Соколівка, Косівського району, Івано-Франківської області 30 травня 1987 року Ключук Анна Лук’янівна (народж. 1914)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Гуцульщини/">Фольклор Гуцульщини</a></li>
		<li><a href="/Українська міфологія/Чорт.html">Чорт в українській міфології</a></li>
	</ul>
</footer>
<!--#include virtual="/-/inc/general__page_end.inc" -->
