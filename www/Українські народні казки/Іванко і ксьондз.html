<!--#include virtual="/-/inc/general__page_start.inc" -->
<title>Іванко і ксьондз ☼ Українська народна казка ☼ Народна творчість</title>
<meta name="Description" content="Українська народна казка Покуття «Іванко і ксьондз» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Іванко і ксьондз.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Іванко і ксьондз <br><span class="article__headerDescription">Українська народна казка Покуття</span></h1>
	<p>Були чоловік та жінка, мали три хлопці. Два були розумні, а про третього казали, що дурний. Бідно вони жили. Старший каже: — Йду до ксьондза служити. Післав його ксьондз до стодоли молотити пшеницю. Молотить він, молотить. А ксьондз приходить по полудню і приносить йому ґарчиком води.</p>
	<p>— Хлопче, ти не хочеш їсти?</p>
	<p>А вони мали такий договір: як котрий з них всердиться, то йому врубати ніс, розрізати шкіру на плечах і здерти пас від головиці до гузиці. Та й питає ксьондз хлопця:</p>
	<p>— Ти на мене не сердишся?</p>
	<p>— Та як не сердитися, як я такий голоден?</p>
	<p>І врубав йому піп ніс, шкіру від головиці аж до гузиці видер і натер рану яшною половою. І пішов хлопець плачучи додому. Дома ляг на піч, йойкається, плаче. А той найменший сміється з него.</p>
	<p>Пішов служити середущий. Прийшов до того самого ксьондза.</p>
	<p>— Слава Исусу!</p>
	<p>— Навіки слава богу.</p>
	<p>— Отче, я би у вас не служив?</p>
	<p>— Добре, мені наймита треба, — каже ксьондз. — Але такий договір: як ти вгніваєшся, то врубаю ніс, здеру шкіру від головиці до гузиці і яшною половою рану натру. А як я вгніваюся, то мені таке саме зробиш.</p>
	<p>І дав його ксьондз знов до стодоли молотити. Той молотить, молотить. Приходить ксьондз до стодоли з ґарчиком води.</p>
	<p>— Ти не хоч’, хлопче, води?</p>
	<p>— Та як «води»? Я такий голоден.</p>
	<p>— А ти, може, вгнівався?</p>
	<p>— Та як не вгніватися!</p>
	<p>І ксьондз врубав йому ніс, здер шкіру від головиці до гузиці, натер рану яшною половою, і пішов той додому. Виліз він на піч та й плаче. А той дурний сміється та й каже:</p>
	<p>— Чекайте, най я піду служити! Будете видіти, що буде! Прийшов до ксьондза найменший брат.</p>
	<p>— Слава богу!</p>
	<p>— Слава навіки богу.</p>
	<p>— Отче, я би у вас не служив?</p>
	<p>— Добре, будеш служити, Іванку. Мені наймита треба. Але буде в нас такий договір: ніс врубаю, і шкіру від головиці до гузиці здираю, і половою яшною посипаю, як ти на мене ся вгніваєш. А як я ся вгніваю, то мені таке зробиш.</p>
	<p>Повів його ксьондз до стодоли молотити. Молотив він, молотив, нарешті бере та й віє лопатою. Відвіяв пшениці, набрав у ґелетку — та й до жида. Продав пшеницю, купив ковбаси, купив булку, закурити.</p>
	<p>По полудню приходить ксьондз з ґарчиком води.</p>
	<p>— Боже помагай, Іванку!</p>
	<p>— Дякую, отче, за слово добре.</p>
	<p>— А ти не хоч’ води?</p>
	<p>— Е, дай вам Боже здоров’я, що-сте принесли, я з’їв півбіди. Ксьондз рукою до тої намолоченої пшениці, а то лиш полова, зерна нема.</p>
	<p>— Іванку, де пшениця?</p>
	<p>— Отче, ви, може, гніваєтеся?</p>
	<p>— Та де!</p>
	<p>Взяли його до хати, до кухні, дають вечеряти. Ляг він спати. А рано ксьондз каже:</p>
	<p>— Іванку, маєш вівцям їсти давати. А котра крутиться, ріж, бо то мотилична.</p>
	<p>Він узяв в’язку сіна на голову, а вівці довкола него крутяться. Він в’язку кидає і бере в руки косу. І порізав усі вівці, лиш одна втекла.</p>
	<p>— А що, Іванку, не крутилися вівці?</p>
	<p>— Отче, всі крутилися, лиш одна втекла.</p>
	<p>— Е-е-е...</p>
	<p>— Ви, може, ся гніваєте?</p>
	<p>— Нє. Не гніваюсь, завтра йдеш до дідьчого млина. Набирай десять міхів попелу, має бути з него біла мука.</p>
	<p>— Котрі коні впрягати?</p>
	<p>— Молоді впрягай.</p>
	<p>Поїхав Іванко до дідьчого млина. А там дідьки й старі, й малі, і якісь криві.</p>
	<p>— Котрий з вас найстарший? Кажуть йому:</p>
	<p>— Той з бородою найстарший.</p>
	<p>Він того дідька за бороду, потермосав добре.</p>
	<p>— Аби мені зараз з цего попелу була мука! Біленька, як сонце! Післав старший дідько молодших дідьків, набрали муки, накидали на віз. Але каже найстарший дідько меншим дідькам:</p>
	<p>— Підете під міст, там зробите бурю, щоб йому поломився віз. А муку заберете назад до млина.</p>
	<p>Дідьки так зробили, коні ся сполошили, вломилося колесо. А він з воза хап і ймив дідька кривого. Підсунув його під віз, коні батогом і їде.</p>
	<p>Приїхав додому, будить ксьондза.</p>
	<p>— Отче, отче, де муку сипати?</p>
	<p>— На гній, — каже.</p>
	<p>Іванко коні випряг і до стайні, а муку на гній. Дідька витяг з-під воза, за барки його і пішли до стодоли спати. Ксьондз рано встає, іде до стодоли.</p>
	<p>— Іванку, що ти наробив! Би тебе дідько взяв! Нащо ти таку дорогу муку на гній висипав?</p>
	<p>А дідько каже:</p>
	<p>— Отче, коби він мене пустив. А ксьондз:</p>
	<p>— Свят, свят.</p>
	<p>Перехрестився та назад, назад. Пішов.</p>
	<p>— Іванку, завтра свята неділя, я йду до церкви службу Божу правити, а їмость іде слухати. Дивись, аби була дитина чиста. І звариш нам обід, закришиш петрушкою.</p>
	<p>А він дитину розпоров, вичистив і поклав у колиску. А в ксьондза була сука, називалася Петрушкою. Він ту суку зарізав і в баняк. І варить.</p>
	<p>Прийшли ксьондз з їмостю з церкви.</p>
	<p>— А що, не плакала дитина, Іванку?</p>
	<p>— Нє.</p>
	<p>Їмость до дитини — дитина нежива.</p>
	<p>— А що ти вариш?</p>
	<p>— Петрушку.</p>
	<p>Їмость подивилася, а то сука.</p>
	<p>Уже вечір, Іванко ліг і спить, харкотить. Каже ксьондз до їмости:</p>
	<p>— Біда, жінко. Будемо з цего села тікати.</p>
	<p>А Іванко чує, що вони ся радять. Збирає ксьондз головні книги в мішок, і полягали з попадею спати. А Іванко встає, книжок відкладає і лізе в мішок. А зверху себе книжками прикладає. Вони встали, ксьондз мішок на плечі, ідуть. Переходять через річку, і міх трохи ся мочить. А Іванко з мішка:</p>
	<p>— Вище, попоньку, вище, бо найстарша книга мо-о-очиться-а-а. А ксьондз каже:</p>
	<p>— Чуєш, жінко, як Святе Письмо говорить? На тім боці подивимось, котра то книга.</p>
	<p>Вийшли вони на берег, подивилися в мішок, а там Іванко. І похопив їх над рікою вечір. Іванко ліг на березі й харкотить. Але не спить. Каже ксьондз:</p>
	<p>— Він буде крайній від ріки, ти всередині, а я третій. Я тебе дюхну, і ти його трутиш у воду. І втопимо його.</p>
	<p>Ксьондз з попадею заснули, бо трудні були, а він пробудився і ліг коло ксьондза. А вона вже над берегом. Ксьондз пробудився та й Іванка дюхнув, а Іванко трутив попадю в річку. Та й сплять далі.</p>
	<p>Рано пробудилися. А ксьондз до него:</p>
	<p>— Іванку, ти є?</p>
	<p>— Отче, ідете ви світ за очі та й я йду. А ксьондз каже:</p>
	<p>— Іванку, що ми тепер будемо робити, куди підемо? Іванко йому відповідає:</p>
	<p>— Ви собі йдіть, куди хочете, а я піду, куди хочу. Та й розійшлися вони.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Русів, Снятинського району, Івано-Франківської області 27 жовтня 1986 року Тутецький Василь Дмитрович (1911)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Покуття/">Фольклор Покуття</a></li>
	</ul>
</footer>
<!--#include virtual="/-/inc/general__page_end.inc" -->
