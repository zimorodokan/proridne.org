<!--#include virtual="/-/inc/general__page_start.inc" -->
<title>Як Оленка стала працьовитою ☼ Українська народна казка ☼ Народна творчість</title>
<meta name="Description" content="Українська народна казка Поділля «Як Оленка стала працьовитою» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Як Оленка стала працьовитою.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Як Оленка стала працьовитою <br><span class="article__headerDescription">Українська народна казка Поділля</span></h1>
	<p>У сім’ї зросло десятеро дітей. П’ять синів і п’ять дочок. Все було добре, тільки одна з дочок, Оленка, була дуже лінива. Така, що ні дома не лишити, ні в поле вести. Сидить собі, склавши руки, та й нічого не робить. Ні води, ні дров до хати не занесе, ні корову не подоїть.</p>
	<p>Ходив чоловік зажурений і не знав, що йому робити з Оленкою. Як вона буде жити, коли така лінива. «Коли б найшовся якийсь добрий хлопець, щоб узяв її собі за жінку і навчив працювати, то було б дуже добре»,— думав тепер Оленчин батько.</p>
	<p>І минуло небагато часу, як до Оленки завітали сватачі. Найшовся хороший парубок, що хотів з Оленкою одружитися і пообіцяв, що він з неї зробить роботящу жінку.</p>
	<p>— Тільки щоб ти її не бив, не збиткував,— звернувся Оленчин батько до жениха.</p>
	<p>— Не бійтеся, ніхто її бити не буде, ніхто до неї і пальцем не доторкнеться.</p>
	<p>Незабаром відбулося і весілля. їли, пили, гуляли, аж земля гула під ногами. Після весілля свекор забрав молодих і повіз до себе.</p>
	<p>Наступного дня вранці кожне взялося за роботу, а Оленці і в гадці не є вставати. Крутиться, вертиться на постелі. Потім встала, сіла біля вікна і дивиться на вулицю. Бачить, що до неї ніхто не підходить, не дає їй ніякої роботи, та й дуже рада.</p>
	<p>А коли надійшла пора обідати, то посходилися всі до хати, посідали до столу, і тепер свекор питав:</p>
	<p>— Скажіть, хто що робив?</p>
	<p>Кожен почав розповідати, що робив, чим займався від ранку до обіду, тільки одна Оленка мовчала.</p>
	<p>— А ти, невісточко дорога, що робила? — питає свекор.</p>
	<p>— Я нічого не робила,— відповіла Оленка.</p>
	<p>— У нас, невісточко моя, такі звичаї, що усі роблять. А ти, якщо нічого не робила, то і їсти нічого не будеш.</p>
	<p>Так і просиділа Оленка цілий день, нічого не ївши.</p>
	<p>Сиділа вона і другий день без роботи. Та недовго, бо прийшло їй на гадку, що тут буде біда, бо якщо вона не буде робити, то і їсти не дадуть. Узяла відро і принесла води. А коли прийшла пора обідати, то свекор знову питає:</p>
	<p>— Хто що робив?</p>
	<p>— Всі робили,— відповідає свекруха, і тут же подає пояснення, хто що робив.</p>
	<p>— А невістка що робила? — питає далі свекор.</p>
	<p>— Вона води принесла,— відповідає свекруха.</p>
	<p>— То дайте їй кухлик води!</p>
	<p>Випила Оленка ту воду, поплакала нишком та й знову голодує. На третій день Оленка знову принесла до хати відро з водою і помагала свекрусі вимішати кулешу. В обід свекор знову питає:</p>
	<p>— Хто що робив?!</p>
	<p>— Всі робили,— каже свекруха,— а невістка наша і води принесла, і кулешу вимішала.</p>
	<p>Тут свекор хитро посміхнувся та й каже:</p>
	<p>— Дайте невістці трохи з тої кулеші.</p>
	<p>Та хіба можна було наїстись тою кулешею? «Далі так не можна. Буду і я працювати, як інші»,— думала тепер Оленка. І взялася за роботу.</p>
	<p>— Може би, ти, чоловіче, пішов та подивився, як там наша Оленка живе,— звернулася одного разу Оленчина мати до свого чоловіка.</p>
	<p>— Добре. Завтра піду,— погодився Оленчин батько.</p>
	<p>Приходить до хати, а там, крім Оленки, нікого немає. Всі пішли на роботу, тільки її одну залишили вдома, щоб зготовила обід.</p>
	<p>— Ну, Оленочко, як тобі тут живеться? — питає старий батько.</p>
	<p>— Дуже добре, татку,— відповідає Оленка.</p>
	<p>— А чи б’ють тебе, дитино моя? — питає далі батько.</p>
	<p>— Ні, не б’ють. А чому б вони мене били?</p>
	<p>— От спасибі їм! — заспокоївся старий.</p>
	<p>Сів батько на лавицю і дивиться, як Оленка порається біля печі, як грань підгрібає, посуду переставляє, тарілки миє. А як треба, то побіжить з відром по воду. Дивиться батько на свою дочку і очам своїм не вірить.</p>
	<p>«Що це сталося з моєю Оленкою? — дивується старий батько.— Яка вона зробилася роботяща».</p>
	<p>Та час швидко минав, і вже надійшла пора обідати. Дивиться Оленка, а картопля іще не почищена. Ухопила посуду з вареною картоплею і всунула батькові в руки та й каже:</p>
	<p>— Чистіть, таточку, а то тут такі люди, що як хтось нічого не робить, то й шматочка хліба не дадуть.</p>
	<p>Узяв батько ту картоплю і почав чистити. Аж тут увійшов до хати свекор з жінкою та й інші. Прийшли на обід.</p>
	<p>— Здоров, свату! — каже свекор,— а що це ти робиш?</p>
	<p>— Чищу картоплю,— відповідає Оленчин батько,— бо дочка каже, що тут як хтось нічого не робить, то й шматка хліба не дадуть.</p>
	<p>— Оце у нас такий порядок, свату,— каже свекор, глянувши на Оленку, свою невістку.— Твоя дочка правду казала. Бачиш, яка вона стала роботяща.</p>
	<p>— А як ви її навчили працювати? — запитав Оленчин батько.</p>
	<p>— Як навчили? Дуже легко. Вона сама переконалася в тому, що як хтось не працює, то і не заслуговує на те, щоб їсти.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>60 (6013). Як Оленка стала працьовитою. СУС 1370А*. Записано 2008 року. Чабан А. П.). Хмельницька область, Красилівський район, Хотьківці</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Поділля/">Фольклор Поділля</a></li>
	</ul>
</footer>
<!--#include virtual="/-/inc/general__page_end.inc" -->
