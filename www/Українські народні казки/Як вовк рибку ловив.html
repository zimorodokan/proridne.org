<!--#include virtual="/-/inc/general__page_start.inc" -->
<title>Як вовк рибку ловив ☼ Українська народна казка ☼ Народна творчість</title>
<meta name="Description" content="Українська народна казка Чернігівщини «Як вовк рибку ловив» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Як вовк рибку ловив.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Як вовк рибку ловив <br><span class="article__headerDescription">Українська народна казка Чернігівщини</span></h1>
	<p>Жили собі дід та баба. Якось взимку поїхав дід до річки ловить рибу. Ловив, ловив, наловив багато, аж цілого воза. Ось їде він додому. Дивиться, а серед дороги лисичка лежить, згорнулася клубочком. Дід подумав, що лисичка мертва, бо вона і не ворушилась. Зрадів такій знахідці. Подумав, що бабі його буде на комір. Поклав лисичку на воза та й поїхав. А лисичка стала із воза викидати рибку на дорогу. Всю повикидала і сама з воза стрибнула.</p>
	<p>Приїхав дід до хати, давай гукать свою бабу, та хвалиться тим, який комір тепер буде у неї.</p>
	<p>А баба подивилась, а на возі нема зовсім нічого. Зажурився старий із бабою, зрозумів, що лисичка його обдурила.</p>
	<p>А лисичка всю рибку по дорозі позбирала, сидить і смачненько їсть. Ось іде вовк. Як побачив, що їсть лисичка рибку, то став просить. А лисичка йому каже, щоб сам пішов, наловив та й їв. Тільки для цього треба іти до ставка, опустить хвоста в воду, та голосно говорить: «Ловись, рибко, велика, й маленька, й зовсім малесенька». Риби тоді багато на хвіст начіпляється, як довгенько посидиш.</p>
	<p>Вовк побіг до річки, опустив хвоста в воду, сидить, приказує, як його лисичка навчила. А лисичка ходить кругом вовчика-братика та й шепоче:</p>
	<p>— Мерзни, мерзни, вовчий хвіст.</p>
	<p>Вовк почув, що лисичка щось бурмоче, та й запитав, що вона там говорить. А вона набрехала, що то такі гарні слова каже, щоб рибка ловилась.</p>
	<p>Сидів вовк так довго, щоб багато рибки наловить, що й хвіст примерз. Не міг вовк підвестись. Радіє, думає, що то так рибки наловилось багато.</p>
	<p>Ось вранці прийшли дві баби по воду та й побачили вовка. Стали всіх людей кликать, щоб ішли вовка бить. Всі люди із села позбігалися, стали вовка бити. Вовк половину хвоста відірвав і втік. А лисичка, поки люди були біля річки, то в одній хаті наїлася тіста, а тоді голову намазала тістом, прибігла до лісу, лягла серед дороги, стогне. А ось і вовк іде. Став лаяти лисицю, що через неї і хвіст поламаний. А лисичка стала вовка знову дурить.</p>
	<p>— Що там у тебе, коли в мене і голова розбита, і мозок тече.</p>
	<p>Став вовк лисицю ще й жаліти. Каже, щоб сідала на нього, то він її підвезе. Лисиця з радістю сіла на спину вовка. Той її повіз, а вона стала співати, що битий небитого везе. Коли вовк питав, що співає лисичка, то вона казала:</p>
	<p>— Битий битого везе!</p>
	<p>Так вовк лисичку й привіз аж до самої нори.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>238 (4428). Як вовк рибку ловив. СУС 1+2+3+4. Записано 2008 року. Топтун Галина Данилівна (1935). Чернігівська область, Ічнянський район, Мартинівка</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Чернігівщини/">Фольклор Чернігівщини</a></li>
	</ul>
</footer>
<!--#include virtual="/-/inc/general__page_end.inc" -->
