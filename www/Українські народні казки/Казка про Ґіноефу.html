<!--#include virtual="/-/inc/general__page_start.inc" -->
<title>Казка про Ґіноефу ☼ Українська народна казка ☼ Народна творчість</title>
<meta name="Description" content="Українська народна казка Гуцульщини «Казка про Ґіноефу» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Казка про Ґіноефу.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Казка про Ґіноефу <br><span class="article__headerDescription">Українська народна казка Гуцульщини</span></h1>
	<p>Був цісар Йосиф та й не було в него дітей. Він пішов на чотири роки на війну. А жінка його лишилася від него в тяготі. І він не знав цего, і вона не знала. Він лишив міністра, товариша свого, аби він доглядав царизнину&nbsp;<sup>*</sup> і його жінку. А він доглядав, що доглядав, а тоді сказав до жінки:</p>
	<p>— Йосиф не знати, чи прийде. Я свою жінку лишу, а ми будемо обоє жити.</p>
	<p>А вона до него сказала так:</p>
	<p>— Ти з жінкою жий собі, а зо мною не будеш. Я свого Йосифа не покину до смерти, бо він для мене дуже любий чоловік.</p>
	<p>Вона сказала, що цего ніколи в світі не буде. А він собі подумав, що як Йосиф прийде, вона йому розкаже, і він, міністер, не буде жити. «Гей, я напишу до Йосифа», — подумав він. І написав: «Ваша жінка нефайно поводиться. Як ви прийдете, буде вам соромно вийти з нею межи люди. Вона має кавалери, і не одного, але десять».</p>
	<p>А цісар написав до него: «Її треба знищити. Аби я її не застав. Лиши мені з неї мізинний палець з правої руки і одно око. І так її спряч, аби люди не виділи, де вона ділася».</p>
	<p>Міністр прийшов та й зачав їй це казати. Та й придумав таке:</p>
	<p>— До мене написав Йосиф, що він має жінку і за цих чотири роки має вже двоє дітей. Пише, аби я тебе знищив та й би вислав йому мізинний палець з правої руки і твоє око.</p>
	<p>Вона зачала в него проситися:</p>
	<p>— Не знищуй мене. Я тілько часу дітей не мала, тепер я буду мати дитину. Я хочу мати дитину і натішитися нею. Палець мізинний мені рубай. А очко вибери з сучки хатньої. І вишли йому палець і око. Каменицю цісарську позабивай, позамикай, а я піду, і ніхто не знатиме, де я є. В пущі піду. А до него напиши, що ти мене в пущах закопав.</p>
	<p>І пішла вона в пущі.</p>
	<p>Довго ходила вона тими пущами і найшла таке велике плиття. Найшла таку коварню&nbsp;<sup>*</sup>, де плита до плити притулилася. І зробила там собі хатчинку. І там, у тій коварні, вродила хлопчика. І жила вона там з дитиною чотири роки. Треба дитині добре їсти дати — нема. Вона жила корінчиками. Ходила лісом і найшла звір, роз’їдену вовком. Вона то облупила і вшила собі й хлопчикови кожушки, щоб прикрити тіло.</p>
	<p>Іде вона лісом, дивиться, іде оленичка. То так бог дав, бог не забув за її дитину. Вона ту оленичку привабила до себе, приголубила її і взяла за собою в ту печеру. Був ще кавалок тої шкірочки. Вона ту шкірочку зшила і в то доїла оленичку. І далі ходила вона пущами, а дитинка була в тій печері.</p>
	<p>А якийсь великий птах ніс гарбуз. Та й упустив. Гарбуз усередині вигнив, карабушечка лишилася. І вона доїла ту оленичку в ту карабушечку. І так то шанувала, би з дитинкою мала молоко.</p>
	<p>Вона знала, що терти дерево до дерева, і зробиться вогонь. Хоче вона й собі так зробити. І зачала терти, терти і зробила вогонь. І зробила перед тою хатчинкою ватру. І носила дрова, аби та ватра не згасла, аби таки горіло раз коло разу.</p>
	<p>У якийсь час приходить цісар з війни додому. Бере військо і каже до того чоловіка:</p>
	<p>— Поведи мене туди, де моя жінка похована.</p>
	<p>А як він написав цісареви, що його жінку знищив, то в пущі насипав могилу велику та й там написав: «Тут похована цісарева жінка». Цісар зібрав військо та й каже:</p>
	<p>— Веди мене на ту могилу.</p>
	<p>Упав цісар на могилу та й плаче. Нараз дивиться, наперед него йде олениця. Він за тою оленицею, а олениця зайшла в плиття. Він за нею у плиття, а перед тим плиттям ватра. А з того плиття вийшла Ґіное́фа, жінка його. Така немита, закурена, нечесана, бо в пущах уже роки провела. Цісар її не впізнав.</p>
	<p>І вона сказала:</p>
	<p>— Йосифе, я твоя жінка.</p>
	<p>Тоді він зайшов у печеру, і вона розказала йому усе, як було. Він затрубив у ріг, і зійшлося військо. І посилає він двох вояків додому.</p>
	<p>— Ідіть до магазину і на неї плаття возміть і на хлопчика чотирирічного від ніг до голови все. І возміть відти ванну і мила, аби вона тут обмилася.</p>
	<p>Привезли все, що треба, вона випуцувалася, обмилася, зібралася у все царське і стала зовсім не та жінка. Та й хлопчика зібрали на царевого сина.</p>
	<p>Вона збирається, а олениця коло неї стоїть. Тоді сіли вони в бричку. Він затрубив у ріг і післав сказати, аби велика парад а вийшла стрічати їх. З фанами&nbsp;<sup>*</sup>, зі всім. Їхали вони, а олениця йшла за ними крок за кроком аж до столиці. Фани попереду і одне військо поперед них, а друге — позаду. І приїхали до столиці, та й усе військо з ними.</p>
	<p>А в той час хлопці служили в армії по тридцять років. Вона сказала до цісаря:</p>
	<p>— Я була на муках чотири роки. А ці хлопці на муках тридцять років.</p>
	<p>І хлопцям знесли на менші роки служити. Це вона так зробила.</p>
	<p>А того міністра розстріляли, сім’ю його прогнали, їхнє майно спалили.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__footnotes">
			<p><sup>*</sup> Цари́знина — царство.</p>
			<p><sup>*</sup> Кова́рня — порожнина.</p>
			<p><sup>*</sup> Фа́на — прапор.</p>
		</div>
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Село Пістинь, Косівського району, Івано-Франківської області 13 червня 1987 року Третяк Марія Николаївна (1903 року народження)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Гуцульщини/">Фольклор Гуцульщини</a></li>
	</ul>
</footer>
<!--#include virtual="/-/inc/general__page_end.inc" -->
