<!--#include virtual="/-/inc/general__page_start.inc" -->
<title>Панови вірно не служи, жінці правду не кажи, а чужу дитину за свою не бери ☼ Українська народна казка ☼ Народна творчість</title>
<meta name="Description" content="Українська народна казка Буковини «Панови вірно не служи, жінці правду не кажи, а чужу дитину за свою не бери» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Панови вірно не служи, жінці правду не кажи, а чужу дитину за свою не бери.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Панови вірно не служи, жінці правду не кажи, а чужу дитину за свою не бери <br><span class="article__headerDescription">Українська народна казка Буковини</span></h1>
	<p>Жили чоловік з жінкою. Не мали вони дітей, то взяли собі чужого хлопчика за свого. Були вони бідні, чоловік служив у пана коло птиці. Було в того пана багато птиці різної породи, а найкращий був орел. Той орел прикрашав собою все господарство. І подумав собі наймит Іван: «Як цей орел такий красивий, то, відей, він і на смак добрий. Як би його вкрасти і з’їсти?» Як подумав, так і зробив: вкрав орла, зарубав і приніс додому. Як ішов додому, то купив колачів і порозкидав їх по всім своїм обійстю. Тоді входить до хати, вносить того орла і дає жінці варити.</p>
	<p>— Це я панського орла зарубав. Як він такий файний, то, відей, і смачний має бути.</p>
	<p>Жінка вийшла надвір, подивилася — а скрізь по обійстю колачі валяються. Назбирала їх у запаску та й вносить до хати.</p>
	<p>— Ади, чоловіче, хтось накидав колачів у нас коло хати.</p>
	<p>— Бог з тобою, жінко, хто ж міг накидати колачів? Відей, то дощ ішов колачевий.</p>
	<p>— Нє, такого ніколи не було, — каже жінка.</p>
	<p>— А хто ж накидав? Тілко дощ ішов колачевий. Жінка й повірила.</p>
	<p>— З’їли вони того орла, а Іван далі на роботу до пана ходить. А пан роздивився — нема орла.</p>
	<p>— Де орел, Іване?</p>
	<p>— Не знаю, пане. Пропав.</p>
	<p>— Ти ж у мене приставлений за хазяїна до птиці, то повинен знати. Де ж орел?</p>
	<p>Так і не дізнався пан, де дівся орел. Але пройшло небагато часу, і посварився Іван зі своєю жінкою. А жінка йому:</p>
	<p>— Ти думаєш, що як-ись панського орла зарубав, то так і мене зарубаєш?</p>
	<p>Пішла і сказала панови, що її чоловік украв орла. Пан тоді й каже:</p>
	<p>— Щоб ти знав, Іване: ти знищив мого орла, мою найдорожчу птицю, а тепер я знищу тебе.</p>
	<p>Іван відказується:</p>
	<p>— Нє, де там, не брав я орла. Але пан йому не вірить.</p>
	<p>— Я знаю точно, що це ти знищив його, і за це тобі буде смерть.</p>
	<p>— Як я так вірно вам служив, а ви хочете мені стяти голову, то хоч пустіть мене додому, щоб я розпорядився своїм добром.</p>
	<p>Пан дає конвой, і його ведуть додому розпорядитися хазяйством. Прийшов Іван додому та й каже:</p>
	<p>— Пан хоче мені за орла голову стяти. Я прийшов розпорядитися хазяйством. Але не хотів би я, щоб мені стинав голову пан. Най би хтось інший зняв її, то я б віддав йому все своє хазяйство.</p>
	<p>А хлопець, прийомний син його, каже:</p>
	<p>— Тату, дайте я вам голову зніму, то най усе хазяйство буде мені.</p>
	<p>— Нє, най це зробить хтось чужий, — каже Іван.</p>
	<p>Ідуть вони назад до пана, і провожають його жінка та хлопець. Привели його, зійшлися люди. Прийшов кат голову стинати. — Ну то як, готовий ти до смерти? — питає пан. А Іван каже:</p>
	<p>— Я готовий, але скажіть мені, хто вам сказав, що я вашого орла зарубав?</p>
	<p>— Той, що знає, той і сказав. Хто ж, крім жінки, може знати? Вона й сказала.</p>
	<p>— Як вона вам сказала, що це я зробив, то най вона скаже, коли це було.</p>
	<p>А пан до неї:</p>
	<p>— Коли це було?</p>
	<p>— Саме тої ночі, коли колачевий дощ ішов. Пан питає всіх присутніх:</p>
	<p>— Хто з вас пам’ятає, коли колачевий дощ ішов?</p>
	<p>Усі люди оден на одного дивляться і мовчать, а оден і каже:</p>
	<p>— Ми не знаємо такого, і ніхто такого не пам’ятає.</p>
	<p>— Значить, це неправда, Іване, що ти вкрав мого орла, — каже пан.</p>
	<p>— Як не було ніколи колачевого дощу, так не було й того, що ти зарубав орла. Будеш, Іване, далі служити в мене.</p>
	<p>— Нє, пане, більше я у вас служити не буду. Я у вас так вірно служив, а ви за одну птицю хотіли-сьте мені голову стяти. Хоч давайте мені весь ваш маєток, служити у вас не буду. І всім заказую: кілко хто буде жити, то панови вірно не служи, жінці правду не кажи, а чужу дитину за свою не бери.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Брідки, Хотинського району, Чернівецької області 7 березня 1977 року Мельник Марія Дмитрівна (1902)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Буковини/">Фольклор Буковини</a></li>
	</ul>
</footer>
<!--#include virtual="/-/inc/general__page_end.inc" -->
