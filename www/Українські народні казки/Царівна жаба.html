<!--#include virtual="/-/inc/general__page_start.inc" -->
<title>Царівна жаба ☼ Українська народна казка ☼ Народна творчість</title>
<meta name="Description" content="Українська народна казка Буковини «Царівна жаба» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Царівна жаба.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Царівна жаба <br><span class="article__headerDescription">Українська народна казка Буковини</span></h1>
	<p>Один цар мав три сини. Як постарівся він, то сказав своїм синам:</p>
	<p>— Ви, хлопці, женіться. Беріть луки і стріляйте. Де чия стріла впаде, там буде його наречена.</p>
	<p>Почали вони стріляти. Старший стрілив — упала стріла в царський двір. Середущий стрілив — упала стріла у двір іншого царя. А третій стрілив — упала стріла в озеро. Пішов він до того озера, а там жаба. Просить хлопець у неї стрілу, а жаба каже:</p>
	<p>— Бери мене за жінку, то віддам стрілу, а так не віддам.</p>
	<p>Не хотілося йому брати за жінку жабу, але мусив.</p>
	<p>Приходить він із жабою додому. Цар дає йому кімнату. «Живи, синку, з жабою, як така доля твоя». І живе він із жабою.</p>
	<p>Покликав якось старий цар усіх трьох синів до себе і каже:</p>
	<p>— Хочу бачити, котра моя невістка найкращий рушник вишиє. Котрий з вас принесе май красний рушник, той буде після мене царем.</p>
	<p>Пішли вони і сказали за це діло жінкам. А найменший син приходить до своєї жаби і плаче. Вона питає:</p>
	<p>— Чого ти плачеш?</p>
	<p>— Тато дав таке завдання, що ти його не зробиш. І розказав їй про рушник. А вона каже:</p>
	<p>— Нічо’. Ти лягай спати. На ранок усе буде готове. І жаба вишила дуже гарний рушник.</p>
	<p>Узяли всі три сини свої рушники і пішли до старого царя. І найбільше сподобався цареві рушник, вишитий жабою.</p>
	<p>— Оцей рушник можна чіпляти на стіну, — каже старий цар та й дає друге завдання: — Хай кожна невістка вшиє мені сорочку. Хочу бачити, чия сорочка буде, краща.</p>
	<p>Прийшов найменший син до своєї жаби і каже:</p>
	<p>— Сказав тато, щоб колена невістка вшила йому сорочку.</p>
	<p>А вона говорить:</p>
	<p>— То нічо’. Лягай спати. На ранок буде сорочка готова.</p>
	<p>На ранок принесли всі сини сорочки. І найкраща була та, що жаба вшила. І каже цар:</p>
	<p>— Даю вам останнє завдання. Чия жінка спече найкращий калач? Принесіть мені калачі на ранок. Чий калач буде найкращий, той і лишиться царем.</p>
	<p>Як принесли вони на ранок калачі, як глянув цар на той, що жаба спекла, то аж у долоні заплескав. І сказав найменшому синові:</p>
	<p>— Ти будеш царем.</p>
	<p>І думають старші сини: «Що за цар буде наш брат, як жінка його жаба?»</p>
	<p>А та жаба раз на ніч перекидалася жінкою, потому знов ставала жабою. І каже вона чоловікові:</p>
	<p>— Потерпи ще з місяць, бо баба-чарівниця зачарувала мене на рік. Місяць ще зостався до кінця того строку.</p>
	<p>Брати цікавилися: як Іван говорить із своєю жабою? Почали вони вночі заглядати у вікно і забачили, що жаба перекинулася в жінку. І як забачили, яка вона красива, то оніміли. Пішли вони та й привели свого старого батька й матір, щоб показати їм найменшу невістку. Як побачив ту невістку старий цар, то й він онімів. І цариця оніміла.</p>
	<p>— Щось не говорять мій батько, моя мати і мої брати, — каже найменший брат своїй жінці. А вона відповідає:</p>
	<p>— Будуть німі до тої пори, поки я стану жінкою. Як закінчиться строк, на який я зачарована, то будуть знов говорити.</p>
	<p>І як закінчився той строк, вони знов заговорили. І передав цар на свого найменшого сина царство. І ще довго вони жили.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p>Царівна жаба. Сравнительный указатель сюжетов: Восточнославянская сказка. Составитель Л. Бараг, И. Березовский, К. Кабашников, Н. Новиков. — Л.: Наука, 1979 402. Записано З січня 1982 року у селі Вашківцях Сокирянського району Чернівецької області від Дьордія Степановича Скаженюка (1907 року народження, молдаванин, родом із села Колінківців Хотинського р-ну. У Вашківцях проживає 30 року Удівець, колгоспний пенсіонер).</p>
			<p>Чарівна квітка: Українські народні казки з-над Дністра. Запис, упорядкування, примітки та словник М. А. Зінчука; Художники: Н. В. Кирилова і П. А. Гулін. — Ужгород: Карпати, 1986. — 301 с: іл.</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Буковини/">Фольклор Буковини</a></li>
	</ul>
</footer>
<!--#include virtual="/-/inc/general__page_end.inc" -->
