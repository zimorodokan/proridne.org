<!--#include virtual="/-/inc/general__page_start.inc" -->
<title>Іван Іванович, царський зять ☼ Українська народна казка ☼ Народна творчість</title>
<meta name="Description" content="Українська народна казка Бойківщини «Іван Іванович, царський зять» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Іван Іванович, царський зять.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Іван Іванович, царський зять <br><span class="article__headerDescription">Українська народна казка Бойківщини</span></h1>
	<p>То було колись, давно-давно. Жили поміщики по селах і мали фільварки. Один великий пан мав під собою двадцять п’ять-тридцять сіл. Він володів усіма селами, що кругом були, і всі поля були панові, і всі люде, які по тих селах були, — все йому робило. Як розказується про давні часи, то панщина була. Пан, що мав так багато сіл і фільварків, займався сільським господарством, мав багато різної худоби. І воли, і корови, і телята — все в нього було. Люде робили, годували то, а пан то продавав державі і дуже великим багачем був.</p>
	<p>Коли той пан прожив з жінкою декілька років, народився в них хлопчик. Пан дуже радів. Що той хлопець не хотів, пан йому все давав. І дійшло до того, що коли до пана приїжджали гості, його товариші, великі пани, господар просив свого хлопчика, якому було три роки, за стіл, і той уже випивав чарочку горівки. Налляє йому батько келішечок і каже:</p>
	<p>— Попробуй, синочку, яке то добре.</p>
	<p>Спершу хлопець морщився, а далі звик до горівки. Коли приходили гості, малий біг до тата й казав:</p>
	<p>— Я хочу бути за столом з нанашком і з нанашкою.</p>
	<p>Або «з паном» чи «з панею». І батько дозволяв. Лестить малого, як котика, коло себе. Що лиш малий захотів, він йому на всі поступки йшов.</p>
	<p>Коли хлопчикови сповнилося сім років, він уже був справжнім алкоголіком. То тепер так говорять, а раніше говорили «пияком». Він уставав ранком і не міг без горівки попоїсти, тільки мусів випити келішок горівки, а тоді вже їв. В обід теж так і на вечерю так. Куди би він не ходив, то все горівочку собі випивав.</p>
	<p>Але що? Одного прекрасного літа ходить по селі вчитель і переписує дітей, які мають іти в перший клас. Заходить до того пана. Поклонився низенько, як звичайно в пана, поцілував пана в руку і каже:</p>
	<p>— Я чув, що у вас є син, такий, що пора йому до школи йти. Пан каже:</p>
	<p>— Є.</p>
	<p>— То як ви говорите? Записувати його?</p>
	<p>— Так, я буду його посилати. І щоб ви його гарно вчили. А як щось буде не так, — каже, — то приходьте до мене додому, і вдома будете вчити.</p>
	<p>А вчитель каже:</p>
	<p>— Ні, краще, щоб він до школи йшов.</p>
	<p>І пан дав згоду, щоб хлопець учився в школі. Першого вересня всі діти в селі гарно повбиралися і пішли з батьками до школи. І пан з жінкою привели свого сина. Привели його за ручку і посадили на гарне місце, на першій парті коло вчителя. Щоб вчитель за ним стежив і хлопчик гарно вчився. Та й пішли батьки додому.</p>
	<p>Посидів хлопчик один урок, а на другий урок сидіти не хоче. Горівочки захотілося йому, а в школі не дають. І він здрапав домів — втік з школи. Другий день мама знову привела його за ручку до школи. А він знову пробув у школі один урок і втік додому.</p>
	<p>Проходив місяць за місяцем, а панський син не знав ні одної букви, не вмів додавати два і один або від двох відняти один — нічого. Вже перший клас закінчували учні, а він не вчився. І вчитель сказав панови:</p>
	<p>— Я не можу перевести вашого сина в другий клас, бо він нічого не знає і ніякої оцінки не має. Я йому нічого не ставив, бо він у школу до нас не ходив.</p>
	<p>І лишив його вчитель на повторний курс.</p>
	<p>Досить того, що він ходив у перший клас, поки не виповнилося йому вісімнадцять років. Виповнилося вісімнадцять років, а він так перший клас і не закінчив.</p>
	<p>Тоді пан що робить? В школу вже його не посилає, бо прийде повістка в армію. І пан так просив бога, аби сина скоро в армію забрали. Та й там його відучать від пиятики. А пан міг свого сина в армію не посилати — міг його відкупити. Дати гроші, і панський син у армію не піде. Але він спеціяльно хотів відіслати сина до війська, щоб там його відучили від горівки. І коли прийшла повістка йти в армію, пан зрадів. Але його син був такий п’яниця, що йому не то що армія, вже й лікарня не допомогла б. Справжній алкоголік, як тепер говорять.</p>
	<p>Коли син ішов у армію, пан справив бал, дав йому грошей. І той пішов. Пішов у армію і служить. Але як? Один місяць прослужив, поки грошики не пропив, що їх батько дав. А пропив, і вже біда йому. Що робити? Він підійшов до одного солдата і зачав просити:</p>
	<p>— Знаєш що, солдатику? Напиши до батька мого від мене листа. Напиши, що я вже в армії нарозумився, горівки вже не п’ю, а вчуся в школі, хочу закінчити перший клас. Уже його кінчаю і буду вчитися в другому класі. І вже навчився читати і потроху писати. «...Напишіть, батьку, до мене листа. І мені би тут трохи грошей треба, щоб я міг учитись».</p>
	<p>Коли батько одержав того листа, то дуже зрадів. З радощів обнімає та цілує свою жінку.</p>
	<p>— Я казав, що з нашого сина ще будуть люди. Армія всього навчить. Пішов у армію — зрозумів, почав учитися. Уже вміє написати до нас листа. Хоч неграмотно, але написав. Уже перший клас кінчив, у другий перейшов.</p>
	<p>І як то батько прочитав, зразу йому вислав грошей, може, яких сто рублів, як перевести не теперішні гроші. А він тоти гроші одержав та й на них п’є. Вже він з тими сержантами ознайомився, щоб його рано не будили, бо він ще п’яний, ще голова болить. І на зарядку його вже не ганяють, хіба в їдальню їсти ходить. Виспиться, одягнеться і йде в їдальню. Попоїсть, а тоді іде з тими сержантами в буфет воєнний, і там випивають.</p>
	<p>Пропив він і ті гроші. І в ніяку школу не ходить. А ті сержанти, з якими він пив, мали освіту за чотири класи. І він їх просить, тих своїх колег по чарці:</p>
	<p>— Напишіть листа до мого батька. Напишіть то, що я буду говорити.</p>
	<p>А взагалі-то він умів говорити. Неграмотний був, а говорити вмів грамотно. Каже він тим сержантам:</p>
	<p>— Я буду говорити, а ти пиши, сержант.</p>
	<p>І сержант пише: «Дорогенький тату! Я вже кінчив другий клас, перейшов у третій, гарно вчуся. Я вже краще пишу. Вибачайте, може, ще є помилки, але другий раз я постараюся написати краще...»</p>
	<p>Батько як того листа одержав, то ще більше зрадів. Цілує жінку й говорить:</p>
	<p>— Казав я, що з нашого сина будуть люде, а люде не вірили. І ти не вірила. Казав я, і то сталося.</p>
	<p>Батько з тої радости посилає синови вже не сто, а двіста рублів. І як син тоти гроші одержав, то вже не з сержантами, а з офіцерами п’є. Познайомився вже й з тими. І є за що пити, бо батько прислав грошей і ще пришле. Поїть офіцерів і гроші їм дає, щоб не сварили його, що валяється п’яний.</p>
	<p>Пройшов місяць, пропив він і тоти гроші, тих двіста рублів. І знову пише листа до батька. Але як пише! Вже до офіцера звернувся, щоб йому листа написав:</p>
	<p>— Пишіть ви. Як батько пришле гроші, то буде на горівку і мені, і вам.</p>
	<p>Ну а що офіцерови написати, коли солдат буде диктувати? Він диктує, а офіцер пише: «Дорогенький тату! Я вже закінчив чотири класи, вже я не рядовий солдат, а сержант. Вже і в школу ходжу, і сам солдатів учу. Вчу таких безграмотних, як я сам був...»</p>
	<p>Батько як тото прочитав!..</p>
	<p>— Видиш, що з нашого сина?! — до жінки говорить. — Я казав, що з нього люде будуть, і люде великі. Він уже сержантом. Він уже пише, і так гарно, так грамотно!</p>
	<p>То жінку цілує батько, то листа синового цілує. І плаче батько, і того листа до серця пригортає.</p>
	<p>—...Не жалів я грошей синови! Це ж у мене син-одинак! Буду жаліти йому грошей? Всі гроші, які я здобув за своє життя, — все для нього! Я йому посилаю вже не двіста, а триста рублів!</p>
	<p>І як син одержав тоти гроші, то вже з офіцерами не п’є, вже з генералами знайомиться. А ті генерали знають, що він великого пана син, та й сідають з ним пити. І всі вже знали солдата Івана Івановича — так його звати було. «Іване Івановичу, здоров!» — віталися до нього всі. Солдати, сержанти, офіцери і навіть генерали — усі знають про нього.</p>
	<p>А Іван Іванович що? Поділився грішми з начальством. Та як заведеться в офіцерську їдальню, то там і днює, й ночує. Дає офіціянткам, щоб його не виганяли з тої їдальні. Закриють його там, і він там і спить. Коли він уже й тих триста рублів пропив і прогайнував, тоді підійшов уже до генерала. І каже йому так:</p>
	<p>— Пане генерал, я вам щось скажу.</p>
	<p>— Що таке, Іване Івановичу?</p>
	<p>— Я буду вам говорити, а ви напишіть листа до мого батька. Як напишете, то батько мені багато грошей пришле.</p>
	<p>Генерал погодився. Що то з того буде? Він зачав диктувати, а генерал писати: «Дорогенький батьку!</p>
	<p>Вже півроку, як я з дому. Мені вже присвоїли звання офіцера. Я вже капітан. Ще півроку прослужу і або у відпустку прийду, або стану генералом...».</p>
	<p>Що він диктував генералови, то генерал і писав. А як батько того листа одержав, то від втіхи аж заплакав. Цілує того листа і каже жінці:</p>
	<p>— Жінко дорога! Як такому синови гроші жаліти! Даю, що хоче! І вже не триста рублів висилає, а п’ятсот. Зразу півтисячі!</p>
	<p>А син ті гроші одержав і вже з генералами п’є, і в часть не показується. Там днює, там і ночує. І так велося два чи три місяці, поки не пропив і не прогайнував усі гроші. Тоді каже він одному старому генералови, котрий з ним усе пив:</p>
	<p>— Знаєте що? Пишіть ще ви листа батькови. Але пишіть, що я вже не офіцером тут, а генералом. Через два-три місяці буду першим замісником царя.</p>
	<p>А він служив у столиці, як теперка служать. В самій столиці та воїнська часть була. «...Скоро, може, й самим царем буду. Як буду царем, то я до вас напишу, щоби до мене приїхали. Чого будете в тому селі жити? Чого будете там собі з людьми серце гризти? Чого між лісами й полями жити, як можна жити в столиці?»</p>
	<p>Батько того листа прочитав і ще більше зрадів. І синови зразу тисячу рублів посилає. А син собі п’є та гуляє. Рік ся кінчає, а він батькову тисячу пропиває. Пропив він ту тисячу і диктує такого листа до тата: «Тату, приїжджайте до мене, бо вже я тут не тільки генералом, я вже перший заступник у царя. Я вже маю найвище звання і скоро буду царем. Приїжджайте до мене, будете видіти, як я живу. Продайте все своє майно, беріть гроші і приїжджайте до мене».</p>
	<p>Батько як то почув, все майно продав, гроші вислав по переказу, сів собі в бричку, запряжену парою коней, і їдуть з жінкою до сина в столицю. Приїхали вони і йдуть у ту військову частину. А там ніхто пана не приймає, бо ніхто його не знає.</p>
	<p>— Як не знаєте?! Мій син тут служить генералом, першим замісником у царя.</p>
	<p>— Як прізвище?</p>
	<p>— Іванов.</p>
	<p>— Ми такого не знаємо.</p>
	<p>Подивилися вони по тій воєнній части — такого нема. Ні солдати, ні офіцери такого генерала не знають. Якби вони були сказали «Іван Іванович», то їм би сказали, бо того п’яницю знали всі.</p>
	<p>Батько розсердився. Вже скоро ніч, а він сина не може знайти. Вони заходять у офіцерський ресторан. Поїли там з жінкою, трошечки випили. Виходять з того ресторану та й батько каже:</p>
	<p>— Ну що, треба нам десь ночувати. Раз не знайшли сина, то пере-ночуєме та будеме шукати завтра. Може, він десь поїхав.</p>
	<p>Вийшли вони з ресторану на дорогу і шукають, де готель, щоб переночувати. Коли дивляться, у фосі бідненький солдат лежить у болоті. Схилилися вони над ним.</p>
	<p>— Боже, Боже, — каже панова жінка, — мати й батько не знають, як їх син бідує. Солдатику, солдатику, встань.</p>
	<p>А він з фоси, з того болота:</p>
	<p>— И-и-и.</p>
	<p>— Та встань, прошу тя, солдатику, встань.</p>
	<p>І солдатик пізнав материн голос. Та й каже:</p>
	<p>— Мамо, то ви?</p>
	<p>Мама зачала придивлятися і спізнала свого сина Івасика.</p>
	<p>— О Боже, Івасику!</p>
	<p>— Що там таке? — питає батько.</p>
	<p>— Та це ж наш Івасик лежить!</p>
	<p>Коли батько підійшов, подивився і зрозумів, що то його син, вихопив пістолет (тоді кожний великий пан мав при собі пістолет) і хотів його зразу вбити. Але мама схопила його за руку:</p>
	<p>— Не бий! Який би він не був, це наш рідний син. Раз він з нами таке зробив, ми відречемся від нього і не хочемо про нього знати.</p>
	<p>Не треба їм було вже ночувати в готелі, а сіли в бричку і вночі поїхали додому. Приїхали і почали знову скуповувати землю, худобу, щоб знову до того багатства доживатися, яке розгайнували через свого сина.</p>
	<p>А син рано прокинувся, встав з фоси, і пригадалося йому, що ніби мама з ним говорила. А може, то приснилося? Коли він дійшов до пам’яти, зачав питатися солдатів і офіцерів:</p>
	<p>— Чи не був тут такий пан з панею, чи не питали вони за мною? Кажуть йому:</p>
	<p>— Тут був якийсь пан, питався за генерала, першого замісника царя. Але в нас такого немає. А про тебе ми забули. Ти ж не замісник царя.</p>
	<p>Він таки в тій часті й не рахувався, бо то п’яниця був. Він хіба що там пив, більше нич. Та роздавав батьківські гроші офіцерам на горівку.</p>
	<p>Коли він зрозумів, що то його батько й мати були, то став задумуватися. Але поки що мав батькові гроші і далі пропивав їх, поки не лишився без копійки. Що він має робити далі? Ще сьогодні випив, а завтра що буде робити? Нема ні копійки. А до батька вже не напише. Треба шукати іншого способу, треба йти красти. І де лучче красти? Піти в банк — там охороняють, можуть убити. То де ж іти? Думав, думав і надумався йти до царя. «У царя найбільше грошей, там я й украду. Як не вкраду грошей, то вкраду щось інше, бо в царя багато всього є. А як не вкраду і вб’ють мене, то жалю не буде».</p>
	<p>І вирішив він іти до царя красти. Тото було вже під вечір, вже смеркалося. Підходить він до царського двору, а на брамі стоять пости, два солдати. Охороняють вхід, і пройти неможливо. Заховався він там десь, сидить і думає: «Може, солдати заснуть, а тоді я пролізу попри них».</p>
	<p>Сидів він, сидів, коли дивиться, надходить якийсь генерал, молоденький, стрункий і веселий. Надійшов, вартові віддали йому честь, пройшов він попри них, підійшов до балкона, натиснув кнопку і спустилася кліть. Генерал сів собі і під’їхав на другий поверх. На балкончик вийшла царська дочка і його стріла.</p>
	<p>— Добрий вечір.</p>
	<p>— Добрий вечір. Ну й що? Що ти рішив, чого прийшов?</p>
	<p>Той генерал до царської дочки ходив, був її наречений. Про це й цар знав.</p>
	<p>—...Я прийшов, — каже, — бо хочу піти десь з тобою у парк. Там музика буде, трошки посидеме, годинку посидеме на свіжому повітрю.</p>
	<p>А вона каже:</p>
	<p>— Але ти зберися, а я через дві години до тебе прийду.</p>
	<p>— Добре.</p>
	<p>І генерал відійшов.</p>
	<p>А той п’яниця, той цілий Іван Іванович, як увидів, що генерал так собі сміливо ходить у царський двір, скоро побіг до одного старенького генерала, з яким він колись випивав. Той генерал був уже на пенсії і жив зовсім недалеко. Прибіг він до того генерала.</p>
	<p>— Що там? — питає той.</p>
	<p>— Ви мені, — каже, — свого мундуру дайте, щоб я в ньому сфотографувався. Я пішлю таку фотографію батькови, і коли батько пришле грошей, будеме мати на горівку.</p>
	<p>А той генерал любив випити та й Івану Івановичу свій мундур генеральський дав. Він убрався в генеральську форму і пішов до тих солдатів, що стояли на посту. Іде він, і солдати увиділи, що йде генерал. І не дивляться, що це не той, не наречений царської дочки, а глянули, що генерал, і зразу пропустили його. Він натиснув кнопку, як той генерал натискав, спустилася кліть, він під’їхав до того балкончика. Царська дочка виходить назустріч. Питає:</p>
	<p>— Чого ти так рано прийшов?</p>
	<p>Він увійшов. Вона хотіла включити світло, а він каже:</p>
	<p>— Ні, ні, ні.</p>
	<p>Не обзивається він, а тільки «гмм». Вона питає:</p>
	<p>— Що таке? Ти ж казав, що підеме у парк. А він:</p>
	<p>— Тихо, тихо. Мгм, мгм.</p>
	<p>Та й усе. Вона перелякалася. А він її пообнімав, може, й поцілував. (Ніхто про це не знає.) Вона заспокоїлася, вже не жаліє, що в парк не пішли. Сіла на диванчику відпочити, а він собі пішов у другу кімнату. Царівна не могла подумати, чого він туди пішов. Він засвітив світло, пішов до шафи, дивиться, а там пачки грошей. І він собі з дванадцять пачок тих грошей набрав. У кишені, в пазуху. Виключив світло, вийшов з тої кімнати до кімнати царської дочки та й іде до того балкончика. А вона каже:</p>
	<p>— Не йди, зостанься зі мною.</p>
	<p>А він: «М-м». Як німий, помумукав і пішов геть. І нічого не сказав, щоб вона не пізнала по голосу, що це не той. Вийшов він на балкончик, спустився і пішов. Вона вийшла за ним, а його вже не було. Він пробіг попри варту і пішов до генерала. Прийшов туди, гроші позаховував під фундамент генеральського дому, в тоти люфтаки, а собі пачку лишив. А мундур генералови віддав. І каже:</p>
	<p>— Дякую вам. Фотографію я зробив. Вишлю її татови. Коли тато одержить мою фотографію і побачить, що я генерал, то пришле мені грошей, і буде за що пити.</p>
	<p>— Добре.</p>
	<p>Генерал задоволений. Він мундурови нічого не зробив, той солдат, а добра випивка буде.</p>
	<p>А Іван Іванович пішов собі в ресторан пити. А фактичний генерал, наречений царівни, вернувся, підійшов до царівни та й каже:</p>
	<p>— Ходім у парк, я вже білети взяв. Там музика, на танці підеме.</p>
	<p>А вона:</p>
	<p>— Ні, краще посидиме, та як тому півгодини сиділи.</p>
	<p>І обнімає його, і до себе пригортає. Генерал здивувався. Та ж такого не було. І він догадався: хтось під його маркою коло неї був. Він зразу підняв тривогу. Зайшов до царя і все йому розказав.</p>
	<p>— Хтось під моєю маркою коло вашої дочки, а мої нареченої був. Цар як тото почув, зразу тривогу в столиці підняв. Підняв по тривозі всі війська, які були, всі приступили до царського палацу, оточили його і обступили весь город. Сказав цар:</p>
	<p>— Хто кого здибле — солдата, сержанта, офіцера чи генерала — всіх вести перед мій двір на площу.</p>
	<p>І коли зробився день, дуже багато воєнних уже стояли на тій площі. Привезли й того солдата-п’яницю, Івана Івановича, з ресторану забрали п’яного. Та й говорить до їх усіх цар:</p>
	<p>— Так і так, хто із вас під маркою нареченого мої дочки був коло неї в такій і такій годині, прошу признатися. Не признається, ми все одно знайдеме, але дуже багато буде розстріляних і повішених. Багато з вас дістануть вищу міру покарання.</p>
	<p>Ніхто нічого не каже. Всі мовчать. А дочка і ті, що на варті стояли, кажуть, що був чоловік у формі генерала. Генерал був. Позбирали перед царський двір всі генералів, питають їх — усі мовчать.</p>
	<p>Тоді дали слово тому генералови, царівни нареченому. І він сказав:</p>
	<p>— Хто вчора був коло мої нареченої під моєю маркою, хай признається. Не признається, все одно я знайду. Та можуть і невинні постраждати, будуть повішені і розстріляні.</p>
	<p>І далі ніхто нічого. Усі мовчать. Тоді самій царській дочці дали слово. Вона прийшла й говорить:</p>
	<p>— Слухайте всі, що я буду говорити. Хто вчора був коло мене під маркою мого нареченого, я йому все прощаю. Тільки щоби признався.</p>
	<p>Як п’яниця Іван Іванович то почув, то зразу підняв руку догори і каже:</p>
	<p>— Я!</p>
	<p>Вони подивилися на нього з високої трибуни та й думають: «Хтось солдата підкупив, хтось підказав йому, щоб він до царівни йшов». Та й каже цар:</p>
	<p>— Ну нехай буде. Підійди сюди, солдатику.</p>
	<p>Викликали його і стали питати:</p>
	<p>— Розкажи нам, як тото було. А він каже:</p>
	<p>— Так було. Я п’яниця. Ви знаєте, тепер п’яниць багато. Я не мав грошей і рішив іти красти до царя. У царський палац я пройти не міг, але придивився, що коло вашої дочки був генерал.</p>
	<p>І він показав рукою на царську дочку.</p>
	<p>—...Генерал поговорив з вами і пішов за білетами. І сказав, що через дві години буде у вас. І що я тоді роблю? Я пішов до генерала, який уже на пенсії, підійшов до вікна, дивлюся, а він спить. Я відкрив потихесеньку двері, взяв його мундур, убрався і був коло вас, — говорить він до царівни. — Файно вас пообіймав, а потому пішов до шафи і грошей набрав.</p>
	<p>Вона питає:</p>
	<p>— Яких грошей?</p>
	<p>— А таких. Царських. Там у шафі файні пачки були, то я з десять чи двадцять пачок узяв. А може, й тридцять.</p>
	<p>Як вона це почула, пішла перевіряти, чи то правда. Відкрила ту шафу, дивиться — полички порожні. Тоді прийшла, подивилася горі ним, долі ним. Та й каже:</p>
	<p>— Ви всі розходьтеся. А ти зоставайся. Тебе ніхто не осудить, тільки я сама. Я повинна сама пімсту зробити.</p>
	<p>Усі розійшлися, а вона сказала царським слугам:</p>
	<p>— Взяти його під варту. Дати йому гарну кімнату, переодіти в чисте мундирування, в солдатське. І завтра на дев’яту годину привести його в мій кабінет.</p>
	<p>Його зразу взяли і ніби заарештували. Дали йому кімнату, він переспав, а в шесті годині ранку підняли його, повели помитися, вбратися, попідтягатися. І в їдальню завели. Аж тоді повели до царської дочки на прийом. Вона мала свій кабінет. Два солдати привели його і сказали:</p>
	<p>— Іди в ці двері.</p>
	<p>Він зайшов, став коло дверей і стоїть. А вона подивилася на нього і сказала:</p>
	<p>— Кругом! Марш!</p>
	<p>Все. Він вийшов з кімнати. Вийшов у коридор, а солдати:</p>
	<p>— А ти чого прийшов сюди?</p>
	<p>А вона натиснула там на кнопку, і в коридорі задзвонив дзвінок, щоби знов його завернути в її кабінет. А він каже:</p>
	<p>— А зайшов і постояв там, а вона сказала: «Кругом! Марш!» Та й усе.</p>
	<p>— Іди знов до царівни. Тебе викликають.</p>
	<p>Він знову двері відкрив, зайшов, став коло порога та й стоїть. А вона подивилася на нього та й знов:</p>
	<p>— Кругом! Марш!</p>
	<p>І знову завернула його. Він вийшов у коридор, а вона натиснула на кнопку, аби ще й третій раз його завернули. А вони йому кажуть:</p>
	<p>— То чого ж тебе царівна виганяє?</p>
	<p>— Та, — каже, — я не знаю. Я зайду, стану, стою, а вона каже: «Кругом! Марш!» І я мушу виходити.</p>
	<p>— Ти ж повинен прийти й доповісти: «Найясніша принцесо! Рядовий солдат Іван Іванович прибув по вашому приказанію!»</p>
	<p>Він так і зробив, як вони його навчили. Зайшов, став, підняв руку «під козирок» і сказав:</p>
	<p>— Іван Іванович, рядовий солдат, прибув по вашому приказанію! Вона каже:</p>
	<p>— Вільно. Сідай. Він сів, а вона каже:</p>
	<p>— Тепер розкажи, як тото було.</p>
	<p>Він почав розказувати. Розказував усе від самого початку. Як він навчився горівку пити, коли йому було три роки, яким великим паном був його батько, як він до вісімнадцяти років у перший клас ходив — усе розказав. І як він батька з армії листами дурив, як батько йому гроші посилав, а він пив. Яким п’яницею вдома був, таким і в армії.</p>
	<p>—...Пропив усі батькові гроші, а як більше грошей не мав, то вирішив іти до вашого батька красти. Бо в кого гроші є? В царя. А далі ви знаєте, як то було.</p>
	<p>Вона то вислухала і каже:</p>
	<p>— На сьогодні досить, урок я провела. На завтра на дев’яту годину приходьте знов. Але вже будеме вчитися. Так, як ви писали свому татови. Все, тепер ви вільні, можете йти.</p>
	<p>І він пішов. Солдати повели його в їдальню, пообідав він. Але горівки нема. Як він не крутився, як він не вертівся — нема. Він остався і без грошей, і без горівки.</p>
	<p>Увечері провели з ним вартові солдати зарядку. Пізніше повечеряв. Увечері, як усе в армії, ліг спати, виспався, а рано, о дев’ятій годині, знову до царівни. Прийшов і вже сам доповів:</p>
	<p>— Найясніша принцесо! Іван Іванович, рядовий солдат, прибув по вашому приказанію!</p>
	<p>І вона рівно місяць, та як він писав до батька в листах, працювала з ним, вчила його читати й писати. Всього вчила, як учать дітей у першому класі. За місяць він закінчив перший клас, за другий місяць — другий клас, за третій — третій клас. А за чотири місяці він закінчив усі чотири класи. І мав він уже освіту за чотири класи, і йому було присвоєно звання сержанта.</p>
	<p>Та він під вартою, і горівки йому не дають ані краплі. А вона його далі вчить. Після ще трьох місяців навчання йому було присвоєно звання молодшого лейтенанта. За одинадцять місяців він так вивчився, що йому присвоїли звання генерала. А горівки ані краплі! Царівна каже йому:</p>
	<p>— Ти вже генерал, а через місяць ти повинен стати першим замісником мого батька, та як ти писав свому татови. Таке звання у нас є, але щоб його мати, ти мусиш державні екзамени здавати. І не я вже буду їх приймати, а мій батько цар і генерали.</p>
	<p>І рівно в рік, у присутності царя, генерали приймали в нього державний екзамен на звання генерала і першого заступника царя. І той екзамен він пройшов успішно. Тоді вона сказала батькови, які справи, сказала, що вона з ним дружить. Подивилася на нього і побачила, що генерал, який вийшов із солдата, ліпший, як її наречений.</p>
	<p>Пройшов ще рік, і він став першим замісником царя і оженився з царівною. Коли одержав таке звання — цар йому на знак його влади булаву подарував. І з свої голови корону зняв і на його голову поклав. Та й каже:</p>
	<p>— Так, дорогий зятьок, від сьогоднішнього дня вже ти будеш замість мене царем. Бо я вже й так старий, не годен, а ти маєш таку освіту і такий розум, як я колись мав. А тепер іди, — каже, — до свого батька і привези його з мамою сюди. Нехай вони тут жиють разом з нами.</p>
	<p>І дав йому цар з собою велику охорону з війська, піхоту й кавалерію.</p>
	<p>І він поїхав. А то було дуже далеко. Їде він з парадом: сам на кони в короні царській, а за ним військо. І так з міста на місто, з села на село.</p>
	<p>Треба було йому проїжджати через дуже великі, дикі й глухі ліси, їхав він через них три дни й три ночі. Нарешті приїхали вони на полянку. А на ті полянці був великий панський двір. Він подумав: «Тут, певно, такий пан живе, як мій батько». А то був великий панський двір, і він вирішив зайти з своїми вояками до того пана і там перепочити. Відпочити треба було, бо солдати йшли три дни й три ночі і дуже заморилися. І коні змучилися. Молодий цар сказав поставити польову кухню і приготувати гарячу їжу. Як люди поїдять і добре відпочинуть, то вже за добу зможуть прибути на місце, до його батька.</p>
	<p>Попоїли вони, розбили коло того панського дому свої намети і полягали спати. Тільки пости стояли на варті.</p>
	<p>А сам цар теж хотів відпочити. Вирішив він до пана в покої йти, а не в солдатському наметі спати. І зайшов до пана. Пан побачив, що цар до нього зайшов, низенько вклонився йому і сказав:</p>
	<p>— Найясніший царю, я заведу вас у найкращу кімнату. Ви будете ночувати у мене в прекрасній кімнаті. Я вас розміщу самого, щоб ніхто вам не заважав.</p>
	<p>Той завів його в кімнату, де нічого не було, тільки одно ліжко, гарно пристелене. І каже пан:</p>
	<p>— Тут будете спати.</p>
	<p>Цар розібрався, кімнату собі закрив на ключ, ліг в ліжко і заснув.</p>
	<p>Коли той пан дізнався, що цар уже твердо заснув, він потихесеньку зайшов у коридор, ще трохи постояв і послухав, тоді вийняв ключ, відкрив кімнату, де спав цар, і увійшов. Зняв з вішалки царський мундур, шапку. Узяв царську корону і взуття — все забрав і виніс. А тоді зайшов знову і розбудив царя.</p>
	<p>— Вставай, царю! Ти вже голий. А він каже:</p>
	<p>— Як голий?</p>
	<p>— Того мундура, який ти мав, уже немає.</p>
	<p>— А де ж мундур? — питає він. — Де моя зброя? Де моя корона? Де булава?</p>
	<p>А той каже:</p>
	<p>— Твою корону, твою булаву, твій мундур — все моє військо забрало. А все твоє військо здалося. Тобі тільки треба вийти надвір і сказати: «Я теж здаюся».</p>
	<p>А він каже:</p>
	<p>— Я то не зроблю.</p>
	<p>— Ти зробиш то.</p>
	<p>Той пан вийняв пістолет і сказав:</p>
	<p>— Одне слово не так скажеш і дістанеш кулю.</p>
	<p>І він мусів виходити надвір. Тільки переступив через поріг, пан натиснув на кнопочку. Частина підлоги зразу перекинулася, і він полетів у підвал. Тільки в кальсонах і сорочці. А та покришка над ним закрилася.</p>
	<p>А тоді пан відніс тоту корону й булаву, і той мундур, поклав усе на місце і пішов спати. Спить у свої кімнаті, ніби він нічого й не знає. А солдати рано встали, приготували їжу, повставали офіцери і пішли царя будити. Бо час уже їсти. Стукають у двері — ніхто не обзивається, стукають сильніше — не обзивається. Нарешті відкрили вони двері, дивляться — корона є, мундур є, все на місці, тільки царя немає. Куди ж він міг подітися? Скрізь вони обдивилися, всі кімнати панські обглядали і не могли його знайти. Тоді підходять до пана.</p>
	<p>— Пане, десь наш цар подівся. Кругом будинка варта стояла. Де він?</p>
	<p>— Я про вашого царя нічого не знаю. Я вчора як бачив його, то більше й не бачив.</p>
	<p>Вони питали, а пан не хотів їм сказати. Тоді вони вивели пана і вбили. Зосталася служниця. Та служниця зачала кричати, то й її вбили, бо вона не казала, де цар. А про царя ніхто не знав, тільки той пан. І ще раз вони походили по тому будинку, скрізь глядали — нічого не могли знайти. Ніяких слідів, тільки корона, булава й мундур є.</p>
	<p>— Що будеме робити? — кажуть вони. — Додому вертатись? Старий цар на вищу міру нас посудить. Що ж ми за військо, що ж ми за охорона, як царя загубили? А може, до батька його йти? Батько спитається: «Де ж ви мого сина поділи?» Що ми йому скажемо?</p>
	<p>А втечи він не міг, бо коло кожного вікна і коло кожного входу в дім, де він зупинився ночувати, стояла варта.</p>
	<p>Постояли вони там ще три дни, то військо, та й зняли з будинка варту. І вирішили вони там жити, поки харчів стане.</p>
	<p>—...Як не стане харчів, то будеме всі розходитися по домах.</p>
	<p>Вони жиють там тиждень, жиють два, жиють три. І ніякої вістки про царя нема. Ні духу, ні слуху — нічого.</p>
	<p>А як цар попав у підвал, трохи побився, бо той підвал був глибокий. І зачав він по тому підвалі ходити, глядати. І намацав там багато трупів.</p>
	<p>А той пан, господар того дому, мав зв’язок з розбійниками. Розбійники відбирали гроші в купців, а самих купців кидали в той підвал. Як хто там падав, то вбивався. А як не вбився і не вмер зразу, то гинув там з голоду й холоду. Замерзав там, як поліно.</p>
	<p>А він тоти трупи складав і складав у таку клітку, як дрова складається. І так підійшов аж попід саму повалу того підвалу. Коло одного трупа він намацав широкий пояс. У таких поясах купці гроші мали. На тому поясі була велика пряжка. Він ту пряжку взяв і почав виколупувати нею дірку в фундаменті. Скільки того часу пройшло, то ніхто не знає: чи день, чи два, чи більше. Досить того, що він виколупав дірку попід фундамент аж надвір.</p>
	<p>Виліз він з тої дірки, якраз була ніч. Послухав, послухав — тихо. А то минуло вже кілька днів. Уже варти не було. І він зачав відти тікати, бо справді думав, що його військо попало до того пана в полон. І боявся того панського війська.</p>
	<p>Він вирішив іти до своїх батьків. Але як він буде йти до них у кальсонах і спідній сорочці? Як він покажеться у такому вигляді батькам? Увидів він, що під лісом бульба посаджена, і поставили люде там опудала, щоби дики не рили. Роздягнув він те опудало, вбрав на себе драний капелюх, драну загартку й драні сподні і в такому вбранню пішов босий додому.</p>
	<p>Прийшов він аж перед вечором. Дивиться, батька коло хати нема. «Раз батька нема, то я йду до мами». Бо мама яка би не була, але мама. А його батько був добрий, але дуже строгий, і він батька боявся.</p>
	<p>Він підійшов до хати і тихо відкрив двері. Мама щось порається в хаті. Він підбіг, обняв маму.</p>
	<p>— Мамо, простіть мені, що я з вами таке зробив. Я вас дурив, я вас обманював, простіть мене.</p>
	<p>І не каже мамі, що він уже цар, що оженився на царській дочці, що прийшов за ними, аби йшли до царя жити. Бо якби мама то почула, то була б його коцюбою побила. І сказала би: «Ти ще й тепер прийшов нас дурити?!» Але він мамі про то не говорив, тільки просив, щоб мама простила. Мама каже:</p>
	<p>— Добре, синку, добре, Івасику, я тобі прощаю. Але ти знаєш свого батька. Твій батько добрий, дуже добрий, але він сказав, що якби тебе ще побачив на своїм подвір’ю, то він з тобою нічого не буде говорити, тільки вийме пістолет. Перша бесіда — це постріл з його пістолета в твої груди.</p>
	<p>Він каже:</p>
	<p>— Мамо, дякую вам за все. Дякую, що ви від мене не відреклися. Ви жінка, і я думаю, що ви батька упросите, щоб він помилував мене. Буду в батька слугою, все буду терпіти, тільки щоб мені батько життя дарував.</p>
	<p>— Добре, синку, прийде батько, я з ним поговорю. А тебе сховаю. Коло тої кімнати була комора. А в коморі була порожня ґелетка від капусти. Тільки батько на подвір’я в’їхав, а мати його до комори, тою порожньою ґелеткою накрила, і він так сидить. А батько зайшов до хати. І такий радий був.</p>
	<p>— Ти знаєш, жінко, я їздив по селах. Ми вже багатіємо. Я ті поля закупив, я ту худобу вже закупив. Ми скоро станем такі багачі, як були.</p>
	<p>Він знову хоче бути таким великим паном, мати такі фільварки, як колись, поки через сина не продав усе. А мати увиділа, що він у доброму настрої, що він такий веселий і задоволений, обняла його та й каже:</p>
	<p>— Що з цего багатства, коли в нас дітей нема. Одного Івасика маєм. Якби він прийшов з армії, даруй йому життя.</p>
	<p>А чоловік як то почув, зразу розсердився, ніби сто голок у нього встромили.</p>
	<p>— Що ж ти мені говориш про нього? Я ж тобі казав, що не хочу про нього чути і знати. Я в такому гарному настрої був, а ти мені його зіпсувала. Більше щоб ти мені про нього ніколи не говорила.</p>
	<p>А жінка його натуру знала. Вже й замовкла, вже й затихла. Подала вечерю, і так у гніві й полягали спати. А рано встали, чоловік поснідав і знов поїхав по селах, бо він щодня їздив дивитися, як люде роблять на його полях, як ґаздують. А син вийшов з комори та й знов до мами. І знов маму просить:</p>
	<p>— Мамо, мамо, просіть тата.</p>
	<p>— Я тобі казала, синку, люблю я тебе, бо ти моя дитина, але тобі в нас життя не буде. Ти знаєш свого батька. Він добрий, але як сказав слово, то його не змінить. Що би я не робила, він буде на своєму стояти.</p>
	<p>А син все казав їй, що жінка мусить впросити свого чоловіка. Він, Іван, був уже дорослий і на таких питаннях знався. Але мама все повторювала, що батько не простить. А він усе каже:</p>
	<p>— Мамо, ви ще пробуйте з батьком говорити. Пробуйте одного дня, другого, третього. Чоловіче серце все одно мусить зм’якнути. Батько не є такий жорстокий, він подарує мені життя.</p>
	<p>І так сталося. Коли батько приїхав другого вечора, він знову був у веселому настрої. Розказує жінці, як він багатіє, які врожаї добрі, скільки худоби вже має, скільки овець — про все своє господарство розповідає.</p>
	<p>А жінка побачила, що він такий задоволений, та й обняла його. Та й каже:</p>
	<p>— Ну й що з нашого багатства, коли у нас дітей нема? Мали одного сина, та й той хтозна, чи жиє він ще на світі, чи не жиє. А якби прийшов, то, прошу тебе, чоловічку, даруй йому життя.</p>
	<p>Він як вчув ті слова, зразу на жінку розсердився. І вечеряти не вечеряв, ліг голоден спати. А рано встав, і жінка, ніби нічого й не було, тихесенько зготовила снідати, дала йому поїсти, і він поїхав знову по селах. Поїхав, а вона каже:</p>
	<p>— Сину, ти чув, як я просила твого батька, свого чоловіка. А він мамі відповідає:</p>
	<p>— Мамо, все одно я не вірю, що ви батька не упросите. Ви ще раз попробуйте. Бачите, який він добрий. Який би він сердитий не був, а він на вас не кричить, не свариться з вами. Ви просіть його ще. Може, впросите.</p>
	<p>Мама каже:</p>
	<p>— Ще раз попробую. Як не впрошу його на цей раз, то більше вже йому нічого казати не буду. Бо він такий, що може і зо мною таке зробити, як з тобою. Може дати слово, що не буде більше зо мною. А він як сказав слово, то так буде.</p>
	<p>Коли чоловік приїхав на третій вечір, він знову був задоволений і почав їй розказувати про господарство. Він уже й забув, що жінка його вчора й позавчора просила. І не думав, що жінка й третього вечора буде просити його про те саме. Розказує, скільки поля, скільки лісів він купив, як люде щиро роблять на його земли, яку платню він їм обіцяв давати.</p>
	<p>А вона його обняла, поцілувала та й зачала плакати.</p>
	<p>— Іване, Іване, мій дорогенький мужу! Щось я тебе маю просити. А він забув, про що вона йому говорила, та й питає:</p>
	<p>— Що таке?</p>
	<p>— Не відмовиш мені?</p>
	<p>Він подумав, подумав і сказав:</p>
	<p>— Ну кажи.</p>
	<p>— Але не відмовиш?</p>
	<p>— Ні, не відмовлю.</p>
	<p>— Раз ти дав слово, ти повинен його виконати. Прийде наш син Івасик, даруй йому життя.</p>
	<p>Він подумав, подумав. Раз дав жінці слово, то треба його виконати. І каже:</p>
	<p>— Добре. Я дарую йому життя. Але він буде просити смерти, і смерти не буде. Він буде проклинати, що ти його на світ народила. Буде питати, чому ти його в першому купелі не втопила. Але, — каже, — він не буде хотіти на світі жити, а буде жити.</p>
	<p>Як то син почув, що батько сказав, бочка зразу перекинулася, він вискочив з-під бочки, впав татови до ніг і почав цілувати.</p>
	<p>— Дорогий тату, добре, що ви мені життя подарували.</p>
	<p>Батько подивився на сина. Мама вже зняла ту одежу, що він взяв з опудала, і дала йому з батька.</p>
	<p>— Добре, сину. Звідки ти прийшов? З армії. Тобі належить дати відпустку. Я тобі дам, але маленьку, хіба три дни. Тих три дни ти будеш їздити зі мною по селах, дивитися, скільки в мене полів, скільки лісів, як народ робить, скільки худоби. А ти будеш у мене гірший, як слуга. Ти будеш просити смерти, а смерти не буде. Не будеш хотіти жити, а будеш жити. Будеш мучитися на цій земли.</p>
	<p>А він поцілував батька.</p>
	<p>— Добре, тату. Добре, що ви мені життя дарували.</p>
	<p>Переночували вони, а рано встали, і батько одів його у свій кращий костюм, як панича. Сіли в бричку і їздять з села на село. І каже батько:</p>
	<p>— Сину, ти видиш оці поля? Ці всі поля мої. Видиш оці ліси? Це мої ліси. Видиш людей, що роблять на полі? Це мої люди, я їх найняв. Видиш оту худобу? То все моя худоба. А ти в мене будеш слуга.</p>
	<p>Так він три дни повозив сина по селах — там їх двадцять п’ять чи тридцять тих сіл було, та як теперка наш цілий район — показав синови все своє багатство та й каже:</p>
	<p>— Твоя відпустка скінчилася, сину. Тепер підеш до роботи.</p>
	<p>— А до якої роботи?</p>
	<p>— Видиш отой найбільший свинарник, такий довгий? Там є тисяча свиней. Їх, тоти свині, обслуговують сто свинарів, годують, поять, чистять з-під них. А я їм плачу і їх звільняю, а ти будеш сам тото доглядати. Літом ти їх будеш пасти в степу, а зимою будеш годувати. То тобі така кара, поки я жити буду або ти будеш жити. Але я думаю, що ти довго не пробудеш, з рік прожиєш, і я знайду тебе межи свиньми мертвого.</p>
	<p>Сказав він це до сина і пішов додому. А ранком устає і йде з сином до роботи. А то було літо, треба було пасти свиней у степу. Він договорився з батьком, що яка поміч йому в ті роботі буде треба, таку батько дасть. І сказав він батькови:</p>
	<p>— Дайте мені два пси й коня. Більше мені нічого не треба.</p>
	<p>І батько йому то дав. Він вивів коня, усідлав його, вивів два своїх пси. Випустив свиней і погнав у степ пасти. Але взяв з собою на коня їжі на цілий тиждень. Бо буде цілий тиждень пасти, а в суботу приганяти. І коли він пішов першого дня, дуже важко було йому з тими свиньми. Ніякого порядку свині не знали. Вони то в одну сторону бігали, то в другу. Але пси допомагали йому, зганяли їх у стадо, і так він ціле стадо, тисячу свиней, загнав у степ пасти.</p>
	<p>А той степ далеко був від села, від батьківського дому. Декілька кілометрів. Він пасе там свині і думає: «Боже, Боже, до чого я дожився! Я повинен був царювати, сім’ю мати, батька й маму до себе взяти. І жили би вони в царському палаці. І ніякого горя би-м не знав. А тепер я живу в рідного батька, і я найгірший у світі. Скотар, і який скотар! Не корови пасу, а свині. Кожний цурається такої роботи, а я пасу».</p>
	<p>Пасе він оден день, пасе другий, а тоді подумав: «Та чого ж мені сумувати? Я повинен радіти. Нехай мені ся здає, що то військо моє. Свині — це солдати, а пси — офіцери мої. Вони мене будуть слухати. А кінь мій — це посада моя генеральська».</p>
	<p>Сів він на коня, поїздив, поїздив кругом свого стада, тоді зліз із коня і ще подумав. І почав свиней, як солдатів, учити. Бере він чотири свині, зв’язує їм докупи ноги. Свині кричать, пищать, а він тото в’яже і їх стройової підготовки вчить. Щоби на команду «смірно» стояли.</p>
	<p>— Смірно-о! Шагом марш!</p>
	<p>І свині зачинають іти. Котра не слухає, він прутом б’є. Досить того, що він за тиждень навчив чотири свині стройової. У суботу, перед тим, як додому йти, крикнув:</p>
	<p>— Ану в колону стройся!</p>
	<p>Всі чотири свині вибігли і в колону построїлися.</p>
	<p>— Напра-аво!</p>
	<p>Вони повертаються направо.</p>
	<p>— Налі-іво!</p>
	<p>Наліво повертаються.</p>
	<p>— Кроком руш!</p>
	<p>Вони йдуть. Крок у крок. І він такий радий, що вже чотири свині до солдатського порядку привчив.</p>
	<p>Так він зробив першого тижня. Уже веселий, уже не сумує. Пригнав свиней додому, загнав їх до свинарника, позакривав, сам пішов до хати, переодягся, помився, поїв і ліг спати. А в понеділок рано встав, свиней повипускав. Але на цей раз свині вже трошки краще йшли, як перший раз. Пішли вони в степ, і за другий тиждень він навчив стройової уже сто свиней. Третього тижня уже п’ятсот навчив. А четвертого тижня, тобто через місяць, як почав їх пасти, навчив стройового порядку усю тисячу свиней. Всі, як одна, розуміли порядок, як солдати в армії.</p>
	<p>— В колону по чотири становись! І вони стають.</p>
	<p>— Кроком руш! Вони йдуть.</p>
	<p>— Пісню!</p>
	<p>Всі свині: «Іа-іа-іа-іа!» Ідуть і співають. Весело йому. Він радий, забув про свою жінку, забув про царську корону, про армію, якою мав командувати. Йому здається, що тут, у степу, його царство і його рай.</p>
	<p>А пси, як звичайно, офіцери. Як щось котра свиня порушила у строю, як щось заговорила одна до другої, чи заквичала, чи зарохкала, пси зразу кусають. Як вистроїв він свої свині, то дуже йому радісно. Жене він їх у суботу додому строєм.</p>
	<p>Далеко-далеко ще до батьківського двору, а батько вже прийшов з роботи і почув якісь співи. Але не розуміє, що то. Коли свині почали наближатися, почув він страшний тупіт. І то не так, як солдати йдуть: стук-стук, стук-стук по мосту. А то чотирма ногами йдуть, і звук такий, що аж земля дрижить. Тисяча свиней строєм іде! І коли колона підійшла до свого двору, батько й мама глянули у вікно і перехрестилися. Що за чудо? Чи то в сні їм приснилося, чи то правда? Свині йдуть, а їх син їде на кони. Не то офіцер, не то князь або цар який. А пси по боках, як офіцери, а свині строєм ідуть, як солдати. Прийшли.</p>
	<p>— Група, стій! Стали.</p>
	<p>— Напр-раво!</p>
	<p>Повернулися. Він зійшов з коня, повідкривав кучки в свинарнику.</p>
	<p>— Розійдись по місцях!</p>
	<p>Свині позаходили, він кучки позакривав.</p>
	<p>Як то побачив батько, ні слова не сказав. І тихо з мамою сидять. Він зайшов до хати — його бояться. А він ніби того не помічає. Поїв, переодягся, переночував. А рано взяв з собою їжу і погнав свині у степ. А батько дивився, як він їх строєм гнав, і думав, чи то правда, чи то йому приснилося або привиділося, чи то чудо сталося. А той крикнув:</p>
	<p>— Пісню!</p>
	<p>І свині пішли співаючи. А батько зачав молитися й хреститися. «Боже, я думав, що то дійсно мій син, а то нечиста сила. Щастя, що я тоді не вийняв пістолет і не стрілив у нього. Бо якби стрілив, то куля відбилася б від нього і попала в мене. Це ж нечиста сила, жоно Божа! Збираймеся, поки не пізно, та втікайме. Не треба мені того багатства, того будинку. Тікайме в світ за очі, щоб ми того страху не виділи».</p>
	<p>Зібрались вони обоє, запрягли коні і бричку і зачали тікати. То було в понеділок. Їхали вони так у понеділок, вівторок і в середу. А на третій день пригадав пан, що в нього вдома зосталася закопана скриня з золотом.</p>
	<p>— Та ж я лишив найдорожче, — каже він жінці, — усі свої маєтки закопав у землю. Вернемося. Він аж у суботу вернеться із свиньми. Ми встигнеме забрати ту скриню і втечеме.</p>
	<p>Повернулися вони. Батько викопав тото золото й срібло в скрині, поклали вони ту скриню на фіру і вже хочуть їхати. Коли глянули — свині! І вже не йдуть, як звичайно, а бігом строєм біжать. Не «з піснею», а як у атаку біжать.</p>
	<p>А чому вони так бігли? Тому бігли... Але тут я зупинюся і вернуся назад. Як той пан вернувся. Кажуть, що коли повертаєшся, то невдача буде. Так і сталося з паном.</p>
	<p>А що ж сталося з жінкою Івана Івановича, царською дочкою? Вона чекала, чекала свого чоловіка, пройшов місяць, а його нема. Тоді стала вона просити свого батька:</p>
	<p>— Тату, знаєте, що я вас хотіла просити?</p>
	<p>— Що?</p>
	<p>— Дайте мені трошки війська, і я піду свого чоловіка шукати. З ним якась пригода ся стала. Уже довгий час пройшов, він уже повинен був вернутися. Він мені сказав, що до місяця повернеться, а вже місяць пройшов і його нема. Може, його вже й на світі нема.</p>
	<p>А батько каже:</p>
	<p>— Ти знаєш, що я тобі скажу? Він був п’яниця, а кажуть, що хто п’яниця, то з того люде не бувають. Він же всі секрети наші знає, бо ти його навчила. Він мудрий, він міг тих солдатів перетягти на свою руку і прийти війною на нас. А може, він мав другу наречену. Він знає наші секрети і може стати тут царем, а ми будем послідніми жебраками.</p>
	<p>А дочка просить його:</p>
	<p>— Тату, я за рік його характер вивчила. Він ніколи не може то зробити, що ви кажете. Він мене любить, він ніколи то не зробить. Дайте мені трохи війська, і я піду його глядати.</p>
	<p>Зачала просити дочка батька, і батько погодився. Дав їй війська найкращого і пустив її чоловіка, царського зятя, глядати. Вона пішла з села на село, з міста на місто. І все перепитує:</p>
	<p>— Ви не бачили, куди проїжджав з військом цар?</p>
	<p>— Туди, туди.</p>
	<p>Всі справляли її, і доїхала вона до того лісу, через який він ішов три дни й три ночі. Пройшла вона ті ліси, спускається з військом з лісу з верху, а внизу полянка, а на полянці панський двір. Каже вона:</p>
	<p>— Це, певно, двір батька мого чоловіка. А далі придивилася та й каже:</p>
	<p>—...Він тут, бо військо стоїть.</p>
	<p>А військо його ще стояло там. Але вона була хитра, не пішла туди зразу, а післала в розвідку десять солдатів.</p>
	<p>— Ідіть роздивіться, що там є, і дасте нам знати.</p>
	<p>Пішли десять солдатів, зачали з тими офіцерами говорити.</p>
	<p>— Царівна, — кажуть, — там чекає. Ми прийшли в розвідку, хочеме знати, де цар є. Чому в царство не вертається?</p>
	<p>А вони що кажуть?</p>
	<p>— Його немає.</p>
	<p>Та й що мають солдати царівні сказати? Вони й не повертаються до неї. Так і залишилися з тими солдатами. Вона чекала, чекала — не могла дочекатися. Посилає вона другу патрулю в розвідку. Пішла друга і теж не повернулася. Так посилала одних за другими, що сама зосталася з десятьма солдатами. Чого вони не вертаються? Чи вони в полон здаються? Але вона його так любила і знала, що вирішила: «Піду й я. Як він і мене в полон забере, то й я там лишуся».</p>
	<p>Підходить вона до того війська, підбігає до неї генерал і доповідає:</p>
	<p>— Найясніша принцесо! Вашого мужа вже нема.</p>
	<p>— А де ж він подівся?</p>
	<p>— Він пропав безвісти.</p>
	<p>— А як?</p>
	<p>— Так і так...</p>
	<p>І вони розповіли їй, як то було. Тоді вона сказала так:</p>
	<p>— На тому місці, де він пропав безвісти, ви побудуйте великий пам’ятник.</p>
	<p>Так солдати й зробили. Вийшли на той будинок, зняли дах, розібрали стіни. Коли почали розбирати фундамент, подивилися, а там пустота попід той цілий будинок. Як зайшли вони, подивилися, а там трупи зложені, як у клітці дрова. І зложені східцями, що можна по них виходити вгору. Підлізли вони вгору, а там діра продовбана. Вони зрозуміли, що мусів хтось ті трупи поносити і ту діру продовбати. Переглянули всі трупи і його трупа не знайшли. Бо його труп повинен бути роздягнутий. Вся одежа зосталася в кімнаті, де він ночував. А трупа роздягнутого не було.</p>
	<p>Але побачили вони діру. І пряжку знайшли, якою він шкрябав, продовбуючи діру. І зрозуміли, і сама царівна зрозуміла, що мусів він два-три дни довбати, поки ту діру не видовбав. І вона спитала:</p>
	<p>— Скільки днів варта тут стояла? А їй сказали:</p>
	<p>— Ми три доби кругом дому на варті стояли, а далі зняли пости. І охороняли тільки намети, де солдати спали.</p>
	<p>Вона зрозуміла, що він вийшов. І то мусіла ніч бути, бо ніхто його не бачив. Він мав утекти і, певно, втік додому. І тоді каже:</p>
	<p>— Рушайте в дорогу.</p>
	<p>Вони йшли з села на село і перевірку робили. Всі хати оглядали, перепитували, чи не виділи тут роздягнутого чоловіка місяць тому або більше. Чи не проходив такий через село? Ніхто не бачив.</p>
	<p>І так вони йшли, аж поки не прийшли в той степ, де він свині пас. Він пасе свині, дивиться, його військо йде. І на кони царівна, його жона, їде. Як він то побачив, йому стало встидно, що його в такому стані застали. Що він свині пасе, та й не в когось там, а в свого рідного батька. І сказав він свиням построїтися. І скомандував:</p>
	<p>— Бігом! І швидше!</p>
	<p>І почав він з тими свиньми бічи додому. А якраз у той час його батько хотів від’їжджати від дому. Як побачили батько з мамою, що так раптово набігли свині, попадали обоє на порозі.</p>
	<p>Він загнав свиней до кучок, позакривав, вбіг до хати, дивиться, батько лежить на підлозі, мама лежить. Він киває їх, а вони як мертві. Він якось оживив їх, вони подивилися, що він коло них, і знов зомліли. Тоді він крикнув:</p>
	<p>— Мамо, тату! Вставайте! Що вам таке? Вставайте, військо йде!</p>
	<p>Батько прийшов до пам’яти, підійшов до вікна, глянув і увидів військо, що вже підходило до його будинку, і дуже зрадів. Він був радий, що вони зараз зайдуть до хати і будуть його сина бити, катувати, а може, й на шибеницю брати. А він, батько, скаже: «Знищіть його, бо він нечистий, він сатана».</p>
	<p>І вже мама його прокинулася і побачила, що солдати оточили дім, і їй легше стало. А він що? З того страху заскочив до комори і сховався під бочку. Бо як він покажеться в такій одежі, що вся в лепах, у гноях? Що же немитий, він у степу спав, межи свиньми. Заховався він під ту бочку, бо видів, що царівна вже наближається до хати.</p>
	<p>А коли пан увидів, що сама царівна заходить у його дім, то його страхом узяло. «Щось мій син натворив, що сама царівна прийшла», — перелякався він. А царівна відкрила двері і поздоровалася.</p>
	<p>— Добрий день.</p>
	<p>— Добрий день, — відповів він.</p>
	<p>І поклонився царівні низенько. І мама теж. А вона його й питається:</p>
	<p>— Як ви пишетеся?</p>
	<p>Він сказав, як пишеться.</p>
	<p>— А звати вас як?</p>
	<p>Він сказав, як його звати.</p>
	<p>— А син ваш де? А батько каже:</p>
	<p>— Як пішов у армію, так і слід його пропав. Не чути ні духу, ні слуху по ньому.</p>
	<p>А вона їм не повірила.</p>
	<p>— Ні, — каже, — ваш син у вас вдома. Ви скажіть, де він є. Батько не признавався, а вона каже:</p>
	<p>— Ви такого не кажіть. Ви не бійтеся, ви мені всю правду скажіть. Де ваш син? Бо я чула, що він у вас свині пасе.</p>
	<p>А батько то вчув та й каже:</p>
	<p>— Ну й пасе. Пасе свині. Він пішов у армію і там проштрафився, то я йому таку кару дав. І ви до його права не маєте, він у мене гріхи відпокутує. Як хочете, то я вам можу дати його на жертву. Робіть з ним, що хочете. Я відрікаюся від нього, я не його рідний батько, а моя жінка не його рідна мама. Беріть його собі і робіть з ним, що хочете, з таким шибеником.</p>
	<p>А вона каже:</p>
	<p>— Батьку, батьку, ви помиляєтеся. Ваш син — це мій чоловік. Але ми ще весілля не робили. І я, — каже, — приїхала просити вас на весілля. Ви скажіть, де він.</p>
	<p>Їмила вона його і зачала цілувати, щоби правду сказав. Їмила й маму цілувати, щоби правду сказала. І тоді батько крикнув:</p>
	<p>— Сину, виходь! Чого сидиш під бочкою? Вилазь!</p>
	<p>Син перекинув бочку і виліз. Царівна побачила, що то в дійсності живий Іван Іванович, обняла його і зачала цілувати. Батько плакав і мама плакала з радости. Тоді вона забрала батька й маму в бричку і повезла в царство, і там весілля справили. А яке було весілля! Було що їсти й пити, а як прийшло до кінця весілля, то й голоден був. Я трошки випив, але закушувати не закушував. І на цім кінчається казка.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Красне, Турківського району, Львівської області 13 листопада 1989 року Малетич Михайло Ілярович (1927)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Бойківщини/">Фольклор Бойківщини</a></li>
	</ul>
</footer>
<!--#include virtual="/-/inc/general__page_end.inc" -->
