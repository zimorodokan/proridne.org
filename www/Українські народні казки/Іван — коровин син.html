<!--#include virtual="/-/inc/general__page_start.inc" -->
<title>Іван — коровин син ☼ Українська народна казка ☼ Народна творчість</title>
<meta name="Description" content="Українська народна казка Закарпаття «Іван — коровин син» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Іван — коровин син.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Іван — коровин син <br><span class="article__headerDescription">Українська народна казка Закарпаття</span></h1>
	<p>Казка зачинається з одного бідного хлопця, котрий не мав ні вітця, ні матері, лиш жив межи народом. Коли мав уже які шістнадцять — сімнадцять років, служив уже не лиш за те, що їв — газда пообіцяв йому телицю, щоб служив ще у нього рік.</p>
	<p>Узяв телицю. Телиця побігала й отелилася. Теля зарізав, а корову ссав. І став сильним легінем, і почав називатися Іван-Королевич. Держав ту корову Іван понад п’ятнадцять літ. Корова постаріла і здохла. А він таке надумав:</p>
	<p>— Не йду я служити, іду на мандрівку.</p>
	<p>Зібрався і йде дорогою — лісами, пустирями, бо сіл близько не було. І видить — на кам’яній скелі стоїть чоловік, котрий бере камінь у руки і тре-суче його на порох.</p>
	<p>Каже Іван тому чоловікові:</p>
	<p>— Що ти за один? Ходімо боротися.</p>
	<p>— Я — Сучикамінь.</p>
	<p>— А я — Королевич.</p>
	<p>Почали вони змагатися. Каже Королевич:</p>
	<p>— Ну, кидай ти!</p>
	<p>Сучикамінь ударив ним, і Королевич увійшов по коліна в землю, а ноги не зігнулися.</p>
	<p>— Ну, кидай ти мною! — сказав Сучикамінь. Королевич кинув Сучикаменем і загнав у землю до пояса. Тоді Королевич витяг його і каже:</p>
	<p>— Будемо цімборами й більш не розлучаймося. Йшли вони лісами. Раз чують великий тріск.</p>
	<p>— Що то так тріщить?</p>
	<p>Дивляться — чоловік криве дерево направляє, а рівне кривить.</p>
	<p>Королевич подумав: «Сильний ти чоловік, коли такого дуба скривиш і направиш! Що діяти? Чи кликати його боротися, чи ні?» Далі сказав:</p>
	<p>— Не хочу вірити, щоб над мене був витязь! І гукнув йому:</p>
	<p>— Хто ти такий?</p>
	<p>— Я — Кривихаща, бо я рівне дерево кривлю, а криве направляю.</p>
	<p>— Не маєш другої роботи! Ходім боротися! Схопилися вони. Королевич говорить:</p>
	<p>— Кидай ти!</p>
	<p>Кинув Кривихаща, і Королевич загнався до пояса. Розсердився Королевич. Вискочив і закричав:</p>
	<p>— Ну, держися добре!</p>
	<p>І коли ним гупнув у землю, загнав до попідплеч. Витяг Королевич Кривихащу із землі й каже:</p>
	<p>— Будьмо цімбори.</p>
	<p>І пішли вони по світу. Королевич був їм за старшого. Ідуть горами. Приходять на одну полонину. А на полонині стоїть хижа, двоє дверей відчинені — сінні і хижні. Заходять у хижу і видять — усе є, айбо живої душі не видно. Лиш три рушниці висять на стіні. Каже Королевич:</p>
	<p>— Хлопці, тут будемо жити.</p>
	<p>— Переспали вони ніч, їдять, п’ють — досить усього. Рано питає Королевич:</p>
	<p>— Хлопці, котрий іде зі мною полювати?</p>
	<p>— Я іду, — сказав Кривихаща.</p>
	<p>Сучикамінь зостався за кухаря, варить полуденок — поставив котел м’яса. А в одинадцять годин відчиняє двері дід з бородою у два метри. Став на порозі, поклонився:</p>
	<p>— Добрий день.</p>
	<p>— Добрий день, діду.</p>
	<p>— Ой синку, ходи пересади мене через поріг.</p>
	<p>— Та як звешся?</p>
	<p>— Я — Ногтиборода.</p>
	<p>Сучикамінь пересадив діда через поріг, посадив його на піч, щоб зігрівся. Почав дід просити їсти. Сучикамінь витяг із котла великий кусень м’яса. Дід з’їв і просить ще.</p>
	<p>— Більше тобі не можу дати, бо нас троє.</p>
	<p>— Чи ти знаєш, хлопче, що я тобі з’їм м’ясо на череві та з хребта виріжу ремінь?</p>
	<p>Схопив Ногтиборода Сучикаменя, кинув його на землю, взяв котел з вогню і висипав гаряче м’ясо йому на голе черево. І м’ясо на череві з’їв. А далі перевернув його хребтом і видер ремінь на три персти. Сам зібрався й пішов геть.</p>
	<p>Сучикамінь поставив скоро друге м’ясо, аби було на полуденок, коли прийдуть товариші з полювання. Скоро Королевич та Кривихаща прийшли. М’ясо лиш скипіло.</p>
	<p>— Чому ще не готовий обід?</p>
	<p>— Огонь не хотів горіти.</p>
	<p>Сучикамінь ганьбився сказати їм про свою біду.</p>
	<p>Переспали вони ніч. Сучикамінь, хоч хворий, але йде полювати. Дома зостався Кривихаща. Поставив м’ясо, а в одинадцять годин приходить Ногтиборода. На порозі вклонився:</p>
	<p>— Добрий день.</p>
	<p>— Добрий день, діду.</p>
	<p>— Ой синку, ходи пересади мене через поріг.</p>
	<p>— Та як тебе звати?</p>
	<p>— Я — Ногтиборода.</p>
	<p>Кривихаща пересадив діда через поріг. Посадив його на піч, і дід почав просити їсти.</p>
	<p>Кривихаща витяг з котла великий кусень м’яса і дав дідові. А дід з’їв і просить ще.</p>
	<p>— Більше тобі не можу дати, бо нас троє.</p>
	<p>— Чи ти знаєш, хлопче, що я тобі з’їм м’ясо на череві, а з хребта виріжу ремінь?</p>
	<p>Схопив Ногтиборода Кривихащу, кинув його на землю, взяв котел з вогню і висипав гаряче м’ясо на черево. М’ясо на череві з’їв, а Кривихащу перевернув горі хребтом і видер йому ремінь на три персти. Сам зібрався й пішов геть.</p>
	<p>Кривихаща поставив друге м’ясо. Приходять Королевич і Сучикамінь — полуденок ще не готовий.</p>
	<p>Сучикамінь знає, чому полуденок не готовий, а Королевич нічого не знає.</p>
	<p>Переночували вони, а на третій день зостався дома Королевич.</p>
	<p>В одинадцять годин приходить Ногтиборода:</p>
	<p>— Пересади мене через поріг.</p>
	<p>— Хто ти такий?</p>
	<p>— Я — Ногтиборода.</p>
	<p>— Ну, то перелізь сам.</p>
	<p>Дід переліз сам. Сів на піч і просить їсти:</p>
	<p>— Дай м’яса.</p>
	<p>— М’яса тобі не дам, бо на м’ясо в люди.</p>
	<p>— Не даси? Я тобі з’їм те м’ясо на череві і з хребта видеру ремінь!</p>
	<p>— Ти мені?</p>
	<p>Схопив Ногтибороду за бороду, вихопив з-під лавиці шестиметрову сокиру, котра двадцять років не була гострена, і витяг його на двір. На дворі був бук-уверть, що його вітер вивернув з корінням. Розколов Королевич сокирою бука і заклав там бороду Ногтибороди.</p>
	<p>Вернувся до хижі й ладить полуденок. Приходять його цімбори. М’ясо готове, пообідали і Королевич каже:</p>
	<p>— Ходіть лиш на двір, щось вам покажу.</p>
	<p>Вийшли на двір, а там, де був бук, нічого нема. Дід за бородою потяг і бука.</p>
	<p>Королевич злякався. Сказав:</p>
	<p>— Браття, збираймося за дідом, бо той дід нас ізживе зі світу, а ми мусимо його скорше!</p>
	<p>Зібралися, йдуть за слідом, бо бук наробив ями, коли його дід тяг за бородою.</p>
	<p>Довго вони йшли і прийшли в одне місто. Тут цар плаче.</p>
	<p>— Що ви, царю, плачете?</p>
	<p>— Плачу, бо Ногтиборода взяв мої три доньки.</p>
	<p>Ідуть вони далі й приходять до одної ями, і Королевич сказав:</p>
	<p>— Йдіть принесіть гвіздя, дошки і дві тисячі метрів мотуззя.</p>
	<p>Коли все це принесли, Королевич справив колиску і каже:</p>
	<p>— Браття, я йду на той світ, у землю. Побожіться дванадцять разів, що ви мене будете тут чекати і витягнете мене. Я тепер іду за Ногтибородою.</p>
	<p>І вони побожилися.</p>
	<p>Спустили його в землю. Дуже довго спускали...</p>
	<p>А під землею Королевич знайшов хижу дідову. Перед хижею стояв бук-уверть, а в уверті — борода пристрижена.</p>
	<p>Заходить Королевич до хижі, а дід курить на печі залізну люльку.</p>
	<p>— І тут ти мене знайшов?</p>
	<p>— Знайшов і мушу тебе спровадити зі світу!</p>
	<p>Порубав його шаблею і склав у бочку. А сам рушіїв по кімнатах. Заходить в одну кімнату, а там царська донька шиє. Питає її Королевич:</p>
	<p>— До чого ця машина?</p>
	<p>— Ота машина така: скільки чоловік задумає, стільки і пошиє.</p>
	<p>Королевич розібрав машину і склав у торбу. Заходить у другу кімнату, а тут друга царська донька вишиває голкою решітки й квіти на полотні.</p>
	<p>— Що це за голка? — питає Королевич.</p>
	<p>— Оця голка така: що думаєш, те й вишив.</p>
	<p>Заходить у третю кімнату. Тут третя царська донька ножицями крає полотно. Королевич узяв ножиці.</p>
	<p>— Що це за ножиці?</p>
	<p>— Оці ножиці такі: скільки задумав, стільки накраєш. Королевич забрав дівок і пішов з ними до ями. І думає собі: «Старша буде Сучикамінева, середуща — Кривихащова, а молодша — моя».</p>
	<p>Поклав Королевич старшу в колиску і дав знак, аби тягли. Витягли її, а далі — середущу і молодшу. А Сучикамінь і Кривихаща так собі думають: «Старша дівка погана. Коли витягнемо Королевича, то він візьме молодшу: старша паскудна, мусить лишитися одному з нас».</p>
	<p>І договорилися, що підтягнуть Королевича до половини та й пустять.</p>
	<p>Але Королевич був хитрий. Знав наперед їх думки. Зважив такий камінь, як сам, поклав у колиску і гукнув:</p>
	<p>— Тягніть!</p>
	<p>Витягли до половини, а далі пустили. Колиска з каменем упала так сильно, що вибила три метри широку й три метри глибоку яму. Тоді Королевич увидів їх вірність.</p>
	<p>Думає, як вийти на землю. Вернувся і йде тою дорогою, куди ходив Ногтиборода.</p>
	<p>Раз лиш пуститься вогняний дощ. І чує Королевич на буці писк. Виліз на бука і дивиться — у гнізді троє змієнят плачуть. Він розгорнув плаща і закрив їх від вогняного дощу. Як дощ перестав, кажуть змієнята Королевичу:</p>
	<p>— Іди від бука і сховайся. А як прилетить наш батько, то дасть тобі похвалу, що ти нас врятував од смерті.</p>
	<p>Скоро прилетів змій і дуже був радий, що діти зосталися живі. Питає:</p>
	<p>— Хто вас врятував од смерті?</p>
	<p>— Ми би вам сказали, айбо ви його з’їсте.</p>
	<p>— Та де би я таке зробив, коли він вам дав життя! Королевич те почув і озвався. Змій прилетів до нього й каже:</p>
	<p>— Який подарунок ти хочеш за те, що врятував моїх дітей від вогню?</p>
	<p>— Хочу, аби ти мене виніс на той світ.</p>
	<p>— Та я винесу, якщо даси мені дванадцять буйволів, дванадцять печей хліба, дванадцять бочок вина.</p>
	<p>Пішов Королевич до Ногтибороди і в його хижі знайшов усе.</p>
	<p>Приніс оте змієві, поклав йому на хребет, і сам сів межи крила, і летять на другий світ.</p>
	<p>Коли були ще які дванадцять метрів від землі, харчі вийшли. А змій просить їсти:</p>
	<p>— Давай їсти, бо впаду!</p>
	<p>Королевич ножем відрубав свою литку з ноги і дав змієві. Як сіли на землю, змій спитав:</p>
	<p>— З чого напослідку було таке добре м’ясо?</p>
	<p>— То я відрізав із ноги.</p>
	<p>Змій м’ясо виплюнув і приліпив до його тіла.</p>
	<p>Тоді Королевич попрощався зі змієм і йде у місто. Айбо дуже бідний: борода відросла і обідраний.</p>
	<p>Зайшов у місто, а тут жив один кравець, котрий шив одежу на весь народ. Заходить він до кравця, поклонився. Його питають:</p>
	<p>— Що ти за один?</p>
	<p>— Та я кравець. Чи не треба вам помічника?</p>
	<p>— Та чи знаєш шити?</p>
	<p>— Знаю.</p>
	<p>І взяли його за помічника. Завели у другу хижу, а тут було полотна на півтора роки шити. Королевич увечері замкнувся, поставив машинку й ножиці, котрі краяли, і все пошив за одну ніч і повішав по стінах.</p>
	<p>Коли зайшов кравець у свою кімнату, де лежало полотно й увидів, що все пошито, розголосив по цілому світу, що у нього є такий і такий помічник.</p>
	<p>Та як про це дізналися царські доньки, принесли до нього шити сорочки женихам на весілля. Королевич їх добре впізнав, але вони його не впізнали. Пошив красні сорочки на Сучикаменя і на Кривихащу. І молодицям сподобалися сорочки. І за те вони його позвали на весілля.</p>
	<p>Тим часом Королевич уже прибрався красно, поголився і так прийшов до царського палацу.</p>
	<p>Дівки нараз його впізнали. Упізнали його і цімбори й дуже злякалися.</p>
	<p>Королевич поговорив з ними, нагадав їм, який він був чоловік, як із ними поводився, а далі витяг шаблю й обом голови зняв.</p>
	<p>Царські доньки посвідчили йому, що це він їх висвободив. Узяв собі молодшу дівку за жону і зостався на царстві. І казка скінчена.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p>Іван — коровин син. «Сравнительный указатель сюжетов: Восточнославянская сказка / Сост. Л. Бараг, И. Березовский, К. Кабашников, Н. Новиков. — Л.: Наука, 1979.» — 301А. Подається за: «Закарпатські казки Андрія Калина / Запис текстів і вступ, стаття П. Лінтура; Упорядник Г. Ігнатович. — Ужгород: Закарпатське обласне видавництво, 1955.», с. 41 — 48. Варіанти: Васько — «Дідо-всевідо: Закарпатські народні казки / Запис текстів та впорядкування П. Лінтура. — Ужгород: Карпати, 1969.», с. 45 — 52; Плешинець — «Дідо-всевідо: Закарпатські народні казки / Запис текстів та впорядкування П. Лінтура. — Ужгород: Карпати, 1969.», с. 151 — 160; Королович — «Три золоті слова: Закарпатські казки Василя Короловича / Запис текстів та впорядкування П. Лінтура. — Ужгород: Карпати, 1968.», с. 97 — 102; Тегза-Порадюк — Архів П. В. Лінтура.</p>
			<p><a href="/Український фольклор Книги/Петро Лінтур ☼ Зачаровані казкою/">Зачаровані казкою: Українські народні казки Закарпаття в записах П. В. Лінтура</a> [Упорядники І. М. Сенька та В. В. Лінтур; вступна стаття, примітки та словник І. М. Сенька; післямова П. В. Лінтура; Редколегія: В. І. Данканич, О. І. Дей, П. К. Добрянський та ін.; Художник М. М. Дем’ян]. — Ужгород: Карпати, 1984. — 528 с, іл. (Бібліотека «Карпати»).</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Закарпаття/">Фольклор Закарпаття</a></li>
	</ul>
</footer>
<!--#include virtual="/-/inc/general__page_end.inc" -->
