<!--#include virtual="/-/inc/general__page_start.inc" -->
<title>Жив собі зайчик Куцик ☼ Українська народна казка ☼ Народна творчість</title>
<meta name="Description" content="Українська народна казка Кіровоградщини «Жив собі зайчик Куцик» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Жив собі зайчик Куцик.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Жив собі зайчик Куцик <br><span class="article__headerDescription">Українська народна казка Кіровоградщини</span></h1>
	<p>У гарній хатинці жив зайчик Куцик. Не боявся він у ній ні лисиці, ні вовка. Зайчик був дуже працьовитий, мав свій город, садочок. Жили разом з Куциком мишка і їжачок. У хатці в Куцика було тепло і затишно. Влітку друзі разом трудилися на городику, готувалися до зими. Вечорами вони збиралися за столом і говорили про все на світі.</p>
	<p>Та от одного дня захворіла мишка. Вона тяжко дихала і просила допомогти. Їжачок сказав Куцику, щоб він приніс їй молока, адже мишка застудилася.</p>
	<p>Зайчик узяв відеречко і пострибав до кози Дерези. Коза була задерикувата, але багата, бо продавала і молоко, і сир, і млинці на базарі. Підбіг Куцик до хатки кози Дерези і погукав голосно:</p>
	<p>— Кізонько-голубонько, відчиніть, це я, Куцик!</p>
	<p>Коза визирнула у віконце і спокійно спитала:</p>
	<p>— Ти чого репетуєш на весь ліс? Чи я глуха?</p>
	<p>— Дайте, тітонько, молочка, у мене вдома мишка захворіла.</p>
	<p>— Це та мишка, що у мене дірки в мішках прогризла? — запитала коза.</p>
	<p>— Ні, тітонько, моя мишка шкоди не робить. Вона у поле зі мною ходила і колосочки додому носила.</p>
	<p>— Нічого не знаю, — відповіла кози, — всі ці гризуни «хороші». І не сперечайся зі мною. А якщо хочеш, щоб я дала тобі молока, то відроби мені за нього. Напечи мені млинців, а я посплю на печі. Отак!</p>
	<p>Пече Куцик млинці, а коза Дереза вилізла на піч, уляглася на м’яку перину і на пухку подушку, склала ратиці під голову і скоса поглядає на Куцика.</p>
	<p>Багато тіста наколотила коза. Довго довелося Куцикові пекти млинці. Пече та плаче бідолашний. Все думає, що не встигне принести молочка, що помре його бідолашна мишка. Напік зайчик цілу миску млинців і просить козу:</p>
	<p>— Налийте, будь ласка, мені молочка, тітонько!</p>
	<p>— Не дам тобі молока, поки не знімеш мене з печі!</p>
	<p>Що тут робити зайчикові? Довелося тягнути козу з печі. А вона така велика та важка. Ледь лапку не зламав Куцик. Зітхнула коза і налила молока зайчикові у відеречко. Але зовсім мало, і сказала:</p>
	<p>— Іди геть, досить тобі!</p>
	<p>Взяв Куцик молоко і побіг додому. Біг навпростець через сосновий бір. Коли це щось як стукне його по голівці, та так боляче, що Куцик упав і відеречко нахилилося. Велика гуля вискочила у зайчика на голові.</p>
	<p>— Ха-ха-ха! Попала, попала! Ось щоб не бігав під моєю ялинкою! — пропищала маленька білочка, весело проглядаючи униз.</p>
	<p>Буханчик навіть слова не міг їй сказати, так йому образливо було. Заглянув він у відеречко, а в ньому тільки на дні трошки залишилося молочка. Тією дорогою бігла мурашка і все бачила. Вона сказала білочці:</p>
	<p>— Як тобі не соромно? Йому ж боляче.</p>
	<p>Білочка плигнула в дупло і сховалася, тільки вуха стирчали. Хоч і важко було мурашці, але вона допомогла піднятися Куцикові. Розповів Куцик мурашці про свою біду і заплакав:</p>
	<p>— Немає молока, на голові гуля і мишка дуже хвора. Чим я їй допоможу? Коза мені більше не дасть молока.</p>
	<p>— Не плач, Куцику того молока, що залишилося у відеречку, мишці вистачить. А я піду і принесу мурашиного спирту. Розітремо мишку і простуда минеться. А зараз поспішай додому.</p>
	<p>Подякував Куцик мурашці і побіг чимдуж додому. А тим часом коза Дереза поїла млинців, що напік зайчик, напилася молочка, сіла та й думає: «Зайчик побіг, його чекають, він комусь потрібен. А я одна, нікому не потрібна, ніхто зі мною не живе. Та ще й зайчикові молока мало налила, а він так старався…»</p>
	<p>Совісно стало козі. Наклала вона у вузлик млинців із сиром, налила у глечик молока, зачинила за собою двері і пішла по доріжці до зайчикової хатки. Іде коза Дереза і думає: «Як хороше мені, сонечко світить, все навколо таке гарне. Це, мабуть, від того, що я несу дарунок. Що і мені будуть раді, і я буду потрібна».</p>
	<p>Прибіг зайчик додому, а там їжачок його на порозі чекає.</p>
	<p>— Скоріше, Куцику, мишці так погано.</p>
	<p>Нагріли молочка мишці, напоїли її, закутали, ще й листочок з капусти на голову притулили, щоб температура спала. Коли це хтось постукав у двері.</p>
	<p>— Хто там? — запитав зайчик тихенько.</p>
	<p>— Це я, мурашка, спирту мурашиного принесла для мишки.</p>
	<p>Дуже раді були зайчик з їжачком мурашці. Витерли ніжки мишці спиртом, а вона все ховала їх під ковдру і щось пищала собі під носик. Їй було лоскотно, але вона терпіла, щоб швидше одужати. Посідали всі коло мишки і думають, що б його їстки зварити. Раптом хтось постукав у двері.</p>
	<p>— Хто там? — знову запитав зайчик.</p>
	<p>— Це я, коза Дереза.</p>
	<p>— Не відчиню тобі, козо, двері, бо ти почнеш сваритися, а мишка хвора, їй потрібен спокій.</p>
	<p>— Ні, Куцику, я не сваритися прийшла, я принесла вам даруночки і хочу вибачитись.</p>
	<p>Відчинив зайчик двері козі і пустив її до хати.</p>
	<p>— Ось вам від мене подаруночки. І молочко, і сир, і сметана, і масло жовтеньке, і козиний жир від застуди, і грибочки і яблука. Вибачте мені, що я була груба, але не люблю, коли на мене кажуть коза Дереза.</p>
	<p>— Ми раді пробачити тобі, кізонько, але скажи, як нам тебе називати?</p>
	<p>— Називайте мене кізкою Маївкою, тому, що я у травні народилася.</p>
	<p>— Добре, Маївочко, сідай, будь ласка, відпочинь з дороги, а ми чайку запашного зробимо.</p>
	<p>Коза була дуже задоволена, що її так гарно зустріли, і допомогла звірятам накривати на стіл. У неї це гарно виходило.</p>
	<p>Мишка почула запах свіжого сиру і почала голосно пищати:</p>
	<p>— Розкутайте мене, я вже здорова. Я уже можу говорити і дуже хочу сиру.</p>
	<p>Друзі розсміялися і прийняли мишку до свого гурту. Коза Маївочка розповідала чудові історії. Всім було тепло від запашного чаю і весело від того, що мишка виздоровіла.</p>
	<p>Їжачок сидів найближче до віконечка і побачив, що там щось копошиться.</p>
	<p>— Друзі, тихіше, там на подвір’ї хтось ходить.</p>
	<p>Зайчик каже:</p>
	<p>— Я на ключик зачинив хвірточку, а тин високий, вовк і лисиця не ввійдуть на подвір’я.</p>
	<p>— Зайчику, там щось руде…</p>
	<p>Усі причаїлися.</p>
	<p>— Тук-тук-тук, — почулося знадвору.</p>
	<p>Першою обізвалася коза Маївка.</p>
	<p>— Хто там?</p>
	<p>— А тут живе зайчик Куцик?</p>
	<p>— Так. А ти хто?</p>
	<p>— Я білочка Вертівочка. А зайчик дома?</p>
	<p>Почув зайчик, що то білочка прийшла, і говорить:</p>
	<p>— Чого тобі від мене треба?</p>
	<p>— Зайчику Куцику, допоможи мені виплутатися. Ой-ой-ой! Зараз упаду! Все, впала. Не можу встать, допоможіть!</p>
	<p>Всі вибігли на подвір’я і побачили цілий клубок з ниток грибів, жолудів і бочку, яка в ньому заплуталася.</p>
	<p>— Я ось…я тут принесла…допоможіть виплутатися. Я дарунки вам принесла, я хочу з вами дружити.</p>
	<p>— Це схоже на білочку, — сказав зайчик, — їй справді треба допомогти.</p>
	<p>Хоч і сердитий був зайчик на білочку, але допоміг їй.</p>
	<p>— Я стрибнула з гілочки і заплуталась у подарунках. Ось візьміть, це вам. А бешкетувати я більше не буду.</p>
	<p>Тепер друзів стало шестеро. Разом гралися, разом й працювали. Незабаром стало надворі холодно і мишка каже:</p>
	<p>— Дрова у нас є, пора і пічку протопить, бо холодно.</p>
	<p>Зібрались друзі в зайчиковій хатці біля пічки, тепло їм. Зайчик і говорить:</p>
	<p>— Скоро зима буде, перебирайтеся усі до мене.</p>
	<p>Усі погодилися. А коли випав перший сніг, всі вибігли грати в сніжки, бо зима їм була не страшна.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>151 (8035). Жив собі зайчик Куцик. СУС —, новотвір. Записала Корзун Марія 2010 року. Корзун Лідія Дмитрівна (1957). Кіровоградська область, Маловисківський район, Смоліне</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Кіровоградщини/">Фольклор Кіровоградщини</a></li>
	</ul>
</footer>
<!--#include virtual="/-/inc/general__page_end.inc" -->
