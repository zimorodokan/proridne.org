<!--#include virtual="/-/inc/general__page_start.inc" -->
<title>Василько і золоті гори ☼ Українська народна казка ☼ Народна творчість</title>
<meta name="Description" content="Українська народна казка Подніпров’я (Наддніпрянщини) «Василько і золоті гори» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Василько і золоті гори.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Василько і золоті гори <br><span class="article__headerDescription">Українська народна казка Подніпров’я (Наддніпрянщини)</span></h1>
	<p>Жив собі парубок Василько, щоб якось вилізти із злиднів, пішов у світ, куди очі дивилися, але ніде не міг знайти роботу, мозолів набити, щоб гроші заробити.</p>
	<p>Одного дня дізнався, що можна найнятися в багатого дідича. Але йому сказали:</p>
	<p>— Не йди до того шкуродера. Він не дає наймитові їсти.</p>
	<p>Василько звик до всякої біди, тому не злякався. Пішов до пана найматися.</p>
	<p>— Ти що, хочеш робити в мене?</p>
	<p>— Хочу.</p>
	<p>— То роби за їжу. Будеш вівці пасти. Але як десь загубиш хоч одне ягнятко, здеру з тебе шкуру.</p>
	<p>Що мав бідний робити? Похилив голову та й каже:</p>
	<p>— Добре, пане, так буду робити, аби ви не здерли з мене шкуру.</p>
	<p>Та й вигнав парубок на пасовисько тисячу овець. Пас цілий тиждень, потім ще один. А якось перед вечором неподалік від нього сів орел і попросив:</p>
	<p>— Дай мені, вівчарику, ягнятко, бо я голодний, що не можу літати.</p>
	<p>Шкода стало орла і Василько відповів:</p>
	<p>— Вибирай собі ягнятко, але знай, як пан здере з мене шкуру, то ти будеш</p>
	<p>винен!</p>
	<p>— Не журися, нічого не буде.</p>
	<p>Орел схопив ягня і полетів. А хлопець боявся і довго не гнав вівці додому. Вернувся пізно і пан не став їх рахувати.</p>
	<p>На другий день знову прилетів орел. Парубок не шкодує дідичевих овець. На третій день орел голодний знову. Парубок дав ще одне ягнятко. Орел схопив ягня і полетів. Потім повернувся і сказав:</p>
	<p>— Ти добрий Васильку. Хочу віддячити тобі. Сідай-но на мене, я понесу тебе на золоті гори і шовкові трави.</p>
	<p>Парубок сів на орла. Птах піднявся аж під саме небо й летів довго-довго. Нарешті спустився на золоті гори і сказав вівчареві:</p>
	<p>— Не бери собі багато золота, бо як зійде сонце, то спалить тебе.</p>
	<p>— Добре, орлику!</p>
	<p>Василько набрав у торбину золота, сів на орла і полетів до панських овець. А увечері пригнав отару до дому і ліг спати. Ніч стояла темна, хоч око виколи, але довкола хлопця було видно, як у день. Дідич подумав, ніби на току хтось підпалив снопи. Вибіг із палацу і почав кричати:</p>
	<p>— Ґвалт, горимо!</p>
	<p>Василько схопився і гайда з відти. А дідич як уздрів, що вогонь тікає, то дуже здивувався:</p>
	<p>— Пожди, не тікай, хто ти?</p>
	<p>Вівчар зупинився. Пан підійшов до нього і спитав:</p>
	<p>— Що таке? Що світиться із твоєї торбини?</p>
	<p>— Золото, пане.</p>
	<p>— Звідки маєш?</p>
	<p>— Мені орлик дав.</p>
	<p>І Василько розповів, як до нього прилетів орлик і як по тому із вдячності поніс його на золоті гори.</p>
	<p>Дідич попросив:</p>
	<p>— Любий мій хлопче, завтра я теж пожену отару.</p>
	<p>— Хай буде так, — погодився Василько.</p>
	<p>Уранці пан устав дуже рано і пішов із вівцями. Походив по пасовиську, і раптом перед ним сів на траву орел.</p>
	<p>— Ти що робиш тут, дідиче?</p>
	<p>— Овець пасу, орлику.</p>
	<p>— Дай мені одне ягнятко, бо я дуже голодний.</p>
	<p>— Дам, та понеси мене на золоті гори.</p>
	<p>Орел відповів:</p>
	<p>— Мушу спочатку поснідати, аби мав добру силу.</p>
	<p>— Бери собі одразу ягня, — утішався дідич.</p>
	<p>Орел зловив ягнятко і з’їв. А потім сказав:</p>
	<p>— Сідай, пане на мене!</p>
	<p>Дідич сів. Орел піднявся високо, під саме небо. Прилетів на золоті гори. Сів і каже:</p>
	<p>— Не набирай, пане, багато золота, бо сонце тебе розтопить.</p>
	<p>Панисько й чути не хотів. Як кинувся на золоте каміння, то геть би гриз його. Пхав у кишені, пазуху, пов’язав спідні — та й туди набрав. На останок наклав золотих каменів повний крисань.</p>
	<p>І аж тоді сів на орла. Але коли орел злетів під небо, сонце так припекло, що дідич розтопився, і скапав на землю, як той віск.</p>
	<p>Увечері Василько пригнав вівці, а ґаздиня питає:</p>
	<p>— А де дідич, вівчарю?</p>
	<p>Василько відповів:</p>
	<p>Він полетів на золоті гори і лишився там.</p>
	<p>— От який! А мене покинув? Завтра і я туди полечу!</p>
	<p>Уранці ґаздиня встала й пішла з вівчарем. Трохи постояла серед пасовиська, і перед нею сів орел.</p>
	<p>— Дайте мені одне ягнятко, бо я дуже зголоднів.</p>
	<p>— Дам, орле, але маєш понести мене на золоті гори.</p>
	<p>— Добре, пані.</p>
	<p>Орел наївся, узяв пані та й полетів у небо. Сів на золотих горах та й застерігає:</p>
	<p>— Ой не беріть, ґаздиню, багато золота, бо сонце вас розтопить!</p>
	<p>А пані як побачила купи золота, то не тямила, що робить. Понабирала золота, куди лише могла. Стала грубезною, що як сіла на орла, то він аж присів. Ледве орел піднявся у повітря. Тут сонце пригріло і пані стала танути, наче свічка.</p>
	<p>Тоді Василько попрощався з орлом, вернувся додому. Полагодив свою стару хатку й почав хазяйнувати. Купив три овечки, тесло, обценьки й молоток. І тут нашій казочці кінець.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>124 (5329). Василько і золоті гори. СУС —, низка варіантів. Записано 2008 року. Чекаль Галина Василівна (1945). Черкаська область, Черкаський район, Софіївка</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Наддніпрянщини/">Фольклор Подніпров’я (Наддніпрянщини)</a></li>
	</ul>
</footer>
<!--#include virtual="/-/inc/general__page_end.inc" -->
