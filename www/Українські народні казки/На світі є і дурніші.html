<!--#include virtual="/-/inc/general__page_start.inc" -->
<title>На світі є і дурніші ☼ Українська народна казка ☼ Народна творчість</title>
<meta name="Description" content="Українська народна казка Подніпров’я (Наддніпрянщини) «На світі є і дурніші» ☼ Український фольклор, усна народна творчість України">
<link rel="canonical" href="https://proridne.org/Українські народні казки/На світі є і дурніші.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">На світі є і дурніші <br><span class="article__headerDescription">Українська народна казка Подніпров’я (Наддніпрянщини)</span></h1>
	<p>За сімома горами, за сімома ріками жив собі один розумний і багатий чоловік. Та мав він дурну жінку. Що він заробить, те вона спустить.</p>
	<p>Якось його жінка набрала дома повні жмені грошей і пішла до крамниці.</p>
	<p>— Дайте мені, — каже, — щось за ці гроші!</p>
	<p>— Та що ж вам дати? Борошна? Солі? Чи свічок?</p>
	<p>— Дайте будь-що, тільки дайте!</p>
	<p>— Ми не знаємо, що вам дати, — сміються з неї.</p>
	<p>Залишила жінка гроші у крамниці, додому нічого не принесла. І то не раз так було, і, може, й не два. Бідував з дурною жінкою чоловік, далі терпіти не міг, вже надокучило йому все. А коли вже не знав, що діяти, зібрався в світ. Думає собі: «Піду, куди очі мене поведуть. Побачу, що в світі робиться, які в других селах жінки. А затим без моєї опіки, може, жінка й нарозумиться. То якось і жити будемо».</p>
	<p>Та й пішов він з дому. Йде, йде, бачить: стоїть дуже гарна хата, але без вікон. А з хати жінки вибігають, хто з кошиком, хто з відрами, а хто і із ситом. Вибіжать надвір, а потім знов поспішають у хату. Вклонився чоловік метушливим:</p>
	<p>— Добрий день!</p>
	<p>— Доброго здоров’ячка, — проказують швиденько трудівниці.</p>
	<p>— Що ви, жіночки, робите?</p>
	<p>— Носимо світло до хати.</p>
	<p>— Як носите? — дивується чоловік.</p>
	<p>— Набираємо надворі, носимо до темної хати, та у хаті чомусь все одно темно.</p>
	<p>— Добре, я вам поможу. Зараз буде у вашій хижці світло, — каже чоловік.</p>
	<p>— Ой, вчиніть світло, ми вам добре заплатимо. У нас гроші є! Ми ще їсти й пити вам, добродію, дамо!</p>
	<p>Чоловік був хорошим майстром. Він прорубав у хаті вікна і зразу ж стало видно. Жінки такі раді, що аж цілують майстра, дивуються:</p>
	<p>— Ой, чоловіче добрий! Як ви це вчинили?</p>
	<p>— Дуже просто! Впустив світло до хати, — жартуючи, каже вголос, а про себе думає: «Хоч, хвала Богу, моя жінка не така дурна! На світі є і дурніші за неї!»</p>
	<p>Узяв він зароблені гроші (три сотні!) і як його не просили остатись, пішов далі. Йде, йде, бачить: в одному селі жінка і дівчина тягнуть корову по драбині на стріху.</p>
	<p>— Що ви робите? — гукає чоловік. — Нащо тягнете худобину?</p>
	<p>— О чоловіче добрий! Дивіться, яка зелена трава виросла на соломі! Ми хотіли б, щоб корова напаслася, тому й тягнемо її сюди! Шкода, щоб травичка пропала марно.</p>
	<p>Чоловік тільки головою покрутив:</p>
	<p>— Ой, які ви немудрі! Корову нагору не витягнете, бо корова — не людина, щоб по драбині лізти.</p>
	<p>Жінки подумали трохи та й кажуть:</p>
	<p>— Правда ваша, чоловіче! Та що ж нам робити з травою зеленою?</p>
	<p>— Я вам допоможу травицю зняти!</p>
	<p>— Як?</p>
	<p>— А так, що вся трава впаде з даху на землю!</p>
	<p>Взяв чоловік косу, направив її, приставив до стріхи лазило, вибрався на покрівлю, скосив траву та й зліз. А жінки не знають, як і дякувати! І нагодували, і напоїли, і грошей три сотні дали.</p>
	<p>Узяв він зароблені гроші — і як його не просили остатись, пішов далі. Іде чоловік та думає: «Хоч, хвала Богу, моя жінка не така дурна! На світі є і дурніші за неї!»</p>
	<p>Ходив по світу довгенько чоловік. Багато див він бачив. Стрічав і розумних людей, і дурних. І кожен раз, спостерігши чужу дурість, думав: «Хоч, хвала Богу, моя жінка не така дурна! На світі є і дурніші за неї!»</p>
	<p>Засумував він за своєю нерадивою господинею та й дума: «Вертатимусь уже додому».</p>
	<p>А жінка за той час, коли вдома не було чоловіка і правда трохи врозуміла, дечого навчилася, знала вже, як хазяйнувати. Сусідка дала їй двоє гусячих яєць, квочку. Та й вилупилося двійко гусеняток. Підросли вони, викохалися от вже й гуски великі!</p>
	<p>Коли чоловік прийшов додому, жінка йому й каже:</p>
	<p>— Чоловіче! За той час, поки ти блукав по світу, я вигодувала дві гуски!</p>
	<p>— Невже? — не віриться йому.</p>
	<p>Наступної днини раненько жінка встала, чоловіка не будила, взяла на плечі кожуха, гусок під руки, і понесла на базар продавати. Думає: «Докажу чоловікові, що можу гроші й сама зароблять».</p>
	<p>— Оце так! Диви, які гарні гуски! Що просите, тітко, за гуску? — питають її.</p>
	<p>— Я не знаю, — розгубилася та.</p>
	<p>— Та скільки просите?</p>
	<p>— Не знаю...</p>
	<p>Бачать купці, що жінка не сповна розуму, і вже не підходять до неї. А один вояк прислухався та й каже:</p>
	<p>— Тітко, я знаю, скільки коштують ваші гуски. Тільки зараз не маю таких грошей! Дайте мені гусок і свого кожуха, щоб ви мене в ньому могли через тиждень на наступному базарі впізнати. Тоді я вам гроші принесу й кожуха віддам!</p>
	<p>— Добре! Добре! — зраділа жінка такій удачі. — Беріть і кожух.</p>
	<p>Прийшла весела жінка додому. Питає її чоловік:</p>
	<p>— Ти гусок продала?</p>
	<p>— Продала! Ще й як добре продала!</p>
	<p>— І по скільки ж тобі заплатили?</p>
	<p>— Я дала гуски воякові. А він через тиждень принесе мені гроші!</p>
	<p>— Та як ти його впізнаєш? Адже раз тільки бачила!</p>
	<p>— По кожухові! Я дала йому нашого кожуха! На торговиці мені ніхто нічого не давав, а служивий отак мудро запропонував.</p>
	<p>Чоловік на жінку очі витріщив. Бо ж у кожусі він сховав ті гроші, що заробив, мандруючи по світах.</p>
	<p>— А бодай ти пропала! — плюнув.</p>
	<p>Минув тиждень. Жінка прийшла на базар, та тільки марно: вояка ніде не видно.</p>
	<p>— Ну, знайшла свого покупця? — питає дома чоловік.</p>
	<p>— Ой, виглядала його всюди, та не знайшла. Мабуть, щось завадило йому. Прийде через тиждень!</p>
	<p>— Тьху! — плюнув чоловік і подумав: «Важко з такою жінкою жити та багатіти. Але нічого! Буду жити, бо на світі є і дурніші за неї!»</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>184 (5377). На світі є і дурніші. СУС 1384+1245+1210. Записано 2008 року. Шеремет Антоніна Тимофіївна (1929). Черкаська область, Золотоніський район, Зорівка</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Наддніпрянщини/">Фольклор Подніпров’я (Наддніпрянщини)</a></li>
	</ul>
</footer>
<!--#include virtual="/-/inc/general__page_end.inc" -->
