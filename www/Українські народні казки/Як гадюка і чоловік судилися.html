<!--#include virtual="/-/inc/general__page_start.inc" -->
<title>Як гадюка і чоловік судилися ☼ Українська народна казка ☼ Народна творчість</title>
<meta name="Description" content="Українська народна казка Закарпаття «Як гадюка і чоловік судилися» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Як гадюка і чоловік судилися.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Як гадюка і чоловік судилися <br><span class="article__headerDescription">Українська народна казка Закарпаття</span></h1>
	<p>Був де не був собі один бідний чоловік. Мав п’ятеро дітей і одну козу. Одного разу діти козу повели на пашу, а коза загубилася. Плачуть за козою діти, плаче жінка, бо чим нагодує дітей? Яка не була коза, а молочка дітям завжди давала. Що мав чинити чоловік? Пішов по світу козу глядати.</p>
	<p>Іде, іде... Та знайти козу не може. Йшов уже й гущавинами, йшов лісами. Пішов ще попід сині скелі. Неждано-негадано чоловік чує якийсь голос:</p>
	<p>— Визволь мене!</p>
	<p>Дивиться бідний чоловік, а до нього з-під скелі гадюка говорить і проситься, щоб її врятував.</p>
	<p>І взяв чоловік довгого кола, підважив брилу, і гадюка виповзла на волю.</p>
	<p>— Що ти, чоловіче, тут шукаєш? — питає гадюка.</p>
	<p>— Шукаю козу...</p>
	<p>— Козу ти не знайдеш, бо я тебе, неборе, з’їм!</p>
	<p>— Та як ти мене з’їси, коли я тебе від загибелі врятував? — дивується чоловік!</p>

	<figure class="illustration">
		<img class="illustration__image" loading="lazy" decoding="async" src="/Український фольклор Книги/Петро Лінтур ☼ Зачаровані казкою/ілюстрації/Петро Лінтур ☼ Зачаровані казкою ☼ Як гадюка і чоловік судилися — 01.png" alt="ЯК ГАДЮКА І ЧОЛОВІК СУДИЛИСЯ — Українська народна казка Закарпаття" title="ЯК ГАДЮКА І ЧОЛОВІК СУДИЛИСЯ — Українська народна казка Закарпаття">
		<figcaption class="illustration__caption">ЯК ГАДЮКА І ЧОЛОВІК СУДИЛИСЯ — Українська народна казка Закарпаття</figcaption>
	</figure>

	<p>— А так, з’їм, бо я голодна! Зажурився чоловік, відпрошується:</p>
	<p>— У мене дрібні діти, хвора жінка. Що вони вдіють без мене?</p>
	<p>— Най діють, що хочуть, а я тебе з’їм.</p>
	<p>— Чекай, чекай! — говорить чоловік. — Підемо по світу, будемо судитись. Якщо три судді присудять, щоб ти мене з’їла, то вже най так і буде.</p>
	<p>— Та хто нас розсудить?</p>
	<p>— Будемо суддю глядати!</p>
	<p>І пішли вони лісом. Гадюка голодна, хотіла б уже їсти чоловіка. Та чоловік просить почекати.</p>
	<p>На одній галявині гадюка помітила коня. Прив’язаний мотузком до бука, кінь поїдав обліг довкола. Та вже так його випас, що тільки гола земля залишилась.</p>
	<p>— Коню! Чи справедливо де? Я врятував гадюку з-під каменя, а вона тепер хоче мене з’їсти!</p>
	<p>— Добре, я можу посудити! Бо й у мене своя біда! Я служив немало літ ґазді. Він обіцяв мені спокійну старість. Та доки я був молодий і дужий, мався добре. І вірив я, що моя старість теж буде сита і тепла. А тепер — еге! Наді мною голе небо, довкола мене витоптана земля... Я постарів, ослаб і нікому тіні не потрібен. От які люди бувають! Ще й прив’язали мене, щоб я не міг вирватися.</p>
	<p>— Видиш? — засичала гадюка. — Я тебе можу з’їсти!</p>
	<p>— Ой, ще ні! Ще мало почекай! То був тільки перший суд! — говорить чоловік.</p>
	<p>Йдуть вони далі. Зустрічають вовка.</p>
	<p>— Вовче, суди нам право!</p>
	<p>— Яке право?</p>
	<p>— А таке! Гадюка помирала під каменем, я її врятував, а тепер дивися — хоче мене з’їсти.</p>
	<p>— Ге-ге! — гикнув вовк і блиснув білими іклами. — Хто мені суджений, того я з’їм! На кого мій рот відкритий, той потрапить до нього!</p>
	<p>— Видиш? — засичала гадюка. — Моє право! Ставай, я тебе буду їсти!</p>
	<p>— Мене ти ще їсти не будеш! Має бути третій суд! Ідуть, ідуть, ідуть.</p>
	<p>Зустріли лисицю.</p>
	<p>— Лисичко-сестричко! Суди нам суд!</p>
	<p>— Який суд?</p>
	<p>— А отак. Я врятував гадюку з біди. Лежала вона привалена каменем. Тепер вона хоче мене з’їсти. В мене вдома малі діти, хвора жінка. Кінь і вовк присудили право за гадюкою. Будь ти справедлива.</p>
	<p>Лисиця подумала. Вона, правда, зазнала чимало кривди від чоловіка, бо не мала спокою від нього ніде. Та коли подумала про малих діток, про хвору жінку, її серце стало м’яким.</p>
	<p>— Для того, щоб я могла справедливо розсудити, мушу видіти сама, як ти, гадюко, лежала під каменем, як тебе чоловік урятував.</p>
	<p>— Та ходімо на те місце, — каже гадюка. — Ходім! — каже лисиця.</p>
	<p>Повзе гадюка перша, іде за нею лисиця, за лисицею — чоловік. Тихо лисиця обернулась, а чоловік їй:</p>
	<p>— Суди мене на життя, будеш мати подарунок! Прийшли всі троє до скелі.</p>
	<p>— Ти мусиш, гадюко, лягти так, як лежала. Лягла гадюка коло каменя.</p>
	<p>— Ти, чоловіче, мусиш привалити камінь, як він лежав. Чоловік привалив гадюку каменем.</p>
	<p>— Отут тобі й вікувати! — сказала гадюці лисиця. Радів чоловік, що так мудро пішов суд, узяв лисицю з собою і по дорозі каже:</p>
	<p>— Я тобі, лисичко, за твій мудрий суд не одну, а три курки дам!</p>
	<p>Пішли вони до села, в якому жив чоловік.</p>
	<p>— Ой газдику! Де був, куди ти ходив? — зраділа жінка. Розповідає чоловік жінці пригоду, яка сталася з ним, і показує на лисицю.</p>
	<p>— Вона мене врятувала. Ходи до хати! — кличе лисицю.</p>
	<p>— До хати я не йду, бо звідти можу не вийти жива.</p>
	<p>— Ходи, не бійся! — просить чоловік.</p>
	<p>— Не йду! Винеси мені курку, щоб я собі пішла. Бачить чоловік, що лисиця до хати не зайде, пішов він з жінкою про курку домовлятися.</p>
	<p>— Ти дурний? Мало лисиця поїла за життя людських курей? Ще й нашу їй давати?</p>
	<p>Що не казав чоловік, як не просив, як не говорив, що на нього падає ганьба за недотримане слово, жінка — ні та а ні. Коли жінка побачила, що чоловік від неї так легко не відв’яжеться, почала кричати:</p>
	<p>— Люди! Бийте лисицю: вона всі ваші кури пожере. Поки збіглися люди, лисиччиного сліду не стало.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p>Як гадюка і чоловік судилися. «Сравнительный указатель сюжетов: Восточнославянская сказка / Сост. Л. Бараг, И. Березовский, К. Кабашников, Н. Новиков. — Л.: Наука, 1979.» — 155. Подається за: «Як чоловік відьму підкував, а кішку вчив працювати: Закарпатські народні казки. Гумор та сатира / Запис текстів та впорядкування П. Лінтура. — Ужгород: Карпати, 1966.», с. 62 — 65. Варіанти: Калин — «Закарпатські казки Андрія Калина / Запис текстів і вступ, стаття П. Лінтура; Упорядник Г. Ігнатович. — Ужгород: Закарпатське обласне видавництво, 1955.», с. 36 — 40, див. публікацію у цьому збірнику № 99; Галиця — Архів П. В. Лінтура.; Грига — Архів П. В. Лінтура.; Васько — Архів П. В. Лінтура.</p>
			<p><a href="/Український фольклор Книги/Петро Лінтур ☼ Зачаровані казкою/">Зачаровані казкою: Українські народні казки Закарпаття в записах П. В. Лінтура</a> [Упорядники І. М. Сенька та В. В. Лінтур; вступна стаття, примітки та словник І. М. Сенька; післямова П. В. Лінтура; Редколегія: В. І. Данканич, О. І. Дей, П. К. Добрянський та ін.; Художник М. М. Дем’ян]. — Ужгород: Карпати, 1984. — 528 с, іл. (Бібліотека «Карпати»).</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Закарпаття/">Фольклор Закарпаття</a></li>
	</ul>
</footer>
<!--#include virtual="/-/inc/general__page_end.inc" -->
