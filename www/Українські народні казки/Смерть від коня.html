<!--#include virtual="/-/inc/general__page_start.inc" -->
<title>Смерть від коня ☼ Українська народна казка ☼ Народна творчість</title>
<meta name="Description" content="Українська народна казка Гуцульщини «Смерть від коня» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Смерть від коня.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Смерть від коня <br><span class="article__headerDescription">Українська народна казка Гуцульщини</span></h1>
	<p>Казка починається з одного юнака, котрий дуже мав охоту служити цісареви при війську. Виростив він собі з лошати білого коня. І так ним любувався, так його файно годував. І кінь до него привик, як рідний брат. Пішов він з тим конем добровільно служити у війську цісареви. І ще не мав у повности років, у котрі належало до війська вступати. І того юнака цісар покликав з реґіменту&nbsp;<sup>*</sup> до свеї столиці, щоб подивитися на него. Подивився, поговорив з ним і коня йому погладив. А він так файно коня обходив, що кінь був такий гладенький, як скло.</p>
	<p>Прослужив він у цісаря чотири роки і сказав:</p>
	<p>— Іду вже додому, щоби мама і тато потішилися, що я здоровий і дужий повернувся з війська.</p>
	<p>І сказав він цісареви:</p>
	<p>— Цісарю, коли, не дай Боже, на вас хтось виповість війну, я готов іти захищати нашу державу.</p>
	<p>Цісар його файно нагородив грошима та всякими вбраннями і вирядив його файно в дорогу. Приїхав він додому, дужий, здоровий, потішилися тато й мама. І дякували цісареви за його дорогоцінні дарунки. Бо хлопець той був небагатий, був бідного стану.</p>
	<p>Одного разу учув хлопець, що на цего цісаря виповів другий цісар війну. Осідлав він коня, сів та й їде. Їде лісами, селами, степами. Їде він степом, а близько вже село, дивиться, сидить при окопі дідок старенький. Зліз з коня, привітався до старенького дідочка, бо поважав старих людей і любив слухати їх поради. Дідусь запитався:</p>
	<p>— Куди їдеш, юначе?</p>
	<p>— Їду, — каже, — до цісаря. Їду добровільно помагати цісареви на війні. Що мені, дідусю, віщуєте? Повернуся з війни живий чи поховають мене на чужині?</p>
	<p>Дідусь каже:</p>
	<p>— Повернешся живив, здоровий. Але погинути маєш від свого улюбленого коня.</p>
	<p>— Та як погинути маю?</p>
	<p>— На смерть смертельну. Подумав собі юнак:</p>
	<p>— Цей дідусь говорить дурниці.</p>
	<p>Поїхав він на війну, провоював цілий рік. І якось там полагодили, що війна закінчилася. Цісар нагородив його усякими дарунками, дав йому грошей і їде він додому, радий і втішний.</p>
	<p>Вертається він, їде по горах, їде степом і думає собі на кони:</p>
	<p>«Дідусь казав мені, що я маю від цего коня погинути. То може так і статися. Треба цего коня вбити. Заїду в цей яр, уб’ю його і не буду від него смерти мати».</p>
	<p>Подумав він так, поїхав конем у глибокий яр, зліз з коня та й коня убив. Кінь упав і з туску заіржав, бо той кінь лиш не говорив, а дуже був приятель юнакови великий. Забрав юнак на плечі свої речі й пішов.</p>
	<p>Входить він у хату, утішився тато, дуже втішилася мама. І сестра зраділа. Дуже зраділи всі, що він живий повернувся. І запиталися:</p>
	<p>— А де кінь твій? А він сказав:</p>
	<p>— Та вбили вороги на війні. Я остався живий, а коня вбили.</p>
	<p>— Ну нічого, — каже, — коня собі устараєш другого.</p>
	<p>А він усе думає та й думає, та й банує за конем. Жалує коня. Та й у пару місяців пішов він на то місце, де вбив коня. Подивився, а то лиш скелет з коня. І голий череп кінський лежить.</p>
	<p>А він босий був. Черевики поклав на плечі, бо ноги спарив. Підійшов до того кінського скелета та й ногою череп відкотив набік. А в тім черепі заіснувала гадина. Та й вона цюкнула юнака в ногу. І нараз нога спухла. Він штрик відти на дорогу, а йти вже не годен, бо ціла нога пухне й пухне. І пройшов він усього двадцять п’ять кроків, а може, тридцять, не більше. Кров його затруїлася, упав він і вмер.</p>
	<p>І так виповнилося того діда ворожбитство. На війні не загинув, а вмер від свого улюбленого коня.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__footnotes">
			<p><sup>*</sup> Реґімент — полк найманого війська.</p>
		</div>
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Хутір Калинки́, Косівського району, Івано-Франківської області 24 червня 1990 року Колобейчук Григорій Дмитрович (народж. 1930)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Гуцульщини/">Фольклор Гуцульщини</a></li>
	</ul>
</footer>
<!--#include virtual="/-/inc/general__page_end.inc" -->
