<!--#include virtual="/-/inc/general__page_start.inc" -->
<title>Як злодій злодія завитив ☼ Українська народна казка ☼ Народна творчість</title>
<meta name="Description" content="Українська народна казка Гуцульщини «Як злодій злодія завитив» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Як злодій злодія завитив.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Як злодій злодія завитив <br><span class="article__headerDescription">Українська народна казка Гуцульщини</span></h1>
	<p>Було в ґазди три сини. Цей ґазда був багач. Каже він жінці: — Ти знаєш що, жінко? Беру старшого сина і йду в поле. Хочу бачити, чи буде з него ґазда, чи не буде.</p>
	<p>І пішли вони в поле. Ходять, дивляться. Що син казатиме? А син каже дєдеви:</p>
	<p>— Тут би здалося шанці&nbsp;<sup>*</sup> викопати та корчі повирубувати, то більше би поля було.</p>
	<p>Вертається дєдя з сином додому та й каже:</p>
	<p>— Жінко, старший син у нас буде ґазда. Радив мене поле чистити, корчі рубати, аби було поля більше.</p>
	<p>На другий день бере дєдя в поле середущого сина. Походили по полі, та й заводить дєдя сина в ліс. А син каже:</p>
	<p>— Файні в нас ліси. Треба пусте повирубувати, скласти на купи, та буде паливо файне. А ліпші дерева най ростуть.</p>
	<p>Вернулися додому. Знов дєдя радий, що й середущий син буде ґаздою.</p>
	<p>На третій день бере дєдя з собою найменшого сина.</p>
	<p>— Ідім, — каже, — сину, в ліс.</p>
	<p>І завів його в чистий ліс. Що цей син казатиме? Ідуть та й ідуть. Найменший син нічого не каже. Захопляє ніч. А в лісі була хата лісника.</p>
	<p>— Та що, дєдю, — каже він, — будемо ночувати в цім лісі? Та й ночують вони. Наклав син добру ватру, щоб ночувати коло вогню. А в лісника коло хати коза заверещала. Каже син:</p>
	<p>— Дєдю, ану тихо, бо коза верещить. Ви, дєдю, сидіть коло ватри, а я десь на час побіжу.</p>
	<p>Син побіг та й вкрав у лісника козу. Та й приводить до дєді.</p>
	<p>— Що це, сину, за коза? — питає дєдя.</p>
	<p>— Та я вкрав у лісника.</p>
	<p>А старий ґазда напудився, що цей украв козу. А син козу зарізав, облупив, шкіру розпірив на бука. Та взяв собі бучок, та й по тій шкірі бучком пах, пах! Та й кричить:</p>
	<p>— Ґвалт, дєдя вкрав козу!</p>
	<p>Дєдя з того страху як зірвався тікати лісами, то прийшов додому аж другої днини. Заблудив. А хлопець пече собі козу та їсть. Каже мама дєдеви:</p>
	<p>— А що син найменший?</p>
	<p>— Го, жінко, — каже, — це в нас пусте. Вкрав козу в лісника. Та й облупив. Та й розпірив шкіру на бука. Та й зачав пахкати бучком по тій шкірі та й кричати: «Дєдя вкрав козу!» То мені треба цего хлопця? Це буде вічний злодій. Приїде до хати, я його вб’ю. Мама каже:</p>
	<p>— Та що ти, чоловіче, з ним зробиш? Може, його такий дар. В мене брат — злодій вічний. Іду до брата радитися, що би з него зробити.</p>
	<p>— Брате, в мене хлопець найменший зробився злодієм. Що робити?</p>
	<p>— Приведіть його сюди, — каже брат. Привела вона. Брат питається в хлопця:</p>
	<p>— Ти будеш злодієм?</p>
	<p>— Буду.</p>
	<p>— Досвіта має ґазда вести козу на ярмарок. Іди вкради в него. Хлопець каже:</p>
	<p>— Вуйку, я вкраду.</p>
	<p>Узяв він боксові&nbsp;<sup>*</sup> чоботи та й в оден чобіт набив свиняка&nbsp;<sup>*</sup>. Та й поклав той чобіт на дорогу. Веде ґазда козу. І найшов цей чобіт. А хлопець пройшов кавалок дороги і другий чобіт поклав далі на дорогу. Подивився ґазда в найдений чобіт, а там свиняк. Не бере, лишив той чобіт. І пішов ґазда з козою далі. Є на дорозі другий чобіт, і вже чистий. «І, та це файні чоботи, — подумав ґазда. А того першого я вимию».</p>
	<p>Силяє ґазда козу до гадючки&nbsp;<sup>*</sup> і вертає за тим чоботом брудним. А хлопець Іван украв козу, відтяв їй шию, наткнув голову козячу на патик і забив той патик сторцом у озеро. Ґазда йде з тими чоботами — кози нема. Кличе: «Каци-каци-каци!» А злодій за тим мочаром каже: «Ме!» Як коза. Ґазда подивився — коза в озері.</p>
	<p>— І-і-і, сарака, ти пішла води пити.</p>
	<p>Ґазда поклав чоботи на дорогу та й пішов за козою у то мо́чаро.</p>
	<p>Та й узяв козу за ріг. Потяг за голову — голова врвалася, а тулуба нема. Каже ґазда козі:</p>
	<p>— Так ти води напилася, що тулуб лишився, а голову я тобі врвав.</p>
	<p>А хлопець забіг та й украв ті чоботи. Ґазда вертає — чобіт нема. Та й вернувся ґазда до хати.</p>
	<p>Іван у ті чоботи взувся, козу на плечі та й приходить до вуйка.</p>
	<p>— Ти вкрав, Іване, козу?</p>
	<p>— Украв.</p>
	<p>— Ну, з тебе добрий злодій. Каже вуйко:</p>
	<p>— Знаєш що, Іване? Як ти такий злодій, вкради в мене жінку.</p>
	<p>— Вкраду собі, не вам.</p>
	<p>— Як украдеш, сядеш на моє місце, а я собі виїхаю відци геть. Вуйко-пан поклав навколо пости. Щоб його зловили, як йтиме.</p>
	<p>А Іван зробив опуда&nbsp;<sup>*</sup>, такого, як сам. Пости стояли та й побачили того опуда. Думали, що то Іван. Та й каже вуйко:</p>
	<p>— Стріляйте!</p>
	<p>Стрілили, і опуд перевернувся. Пости думали, що вбили Івана, та й побігли до опуда, щоби забрати вбитого. Поки вони добігли до опуда, Іван набіг та й украв вуйкову жінку. На плечі її та й хода.</p>
	<p>Пости побачили, що то опуд. А вуйко каже:</p>
	<p>— Ого! Вертаймо, бо він мав мою жінку вкрасти. Прибігають додому, а Іван жінку вже вкрав. Кличе вуйко Івана до себе.</p>
	<p>— Іване, ти вкрав жінку?</p>
	<p>— Украв собі, а не вам.</p>
	<p>А Іван продав ту жінку чортам. Вуйко каже йому:</p>
	<p>— Іване, верни мені жінку і лишайся на моїм місці, а я піду.</p>
	<p>— Я, — каже, — не маю жінки. Хіба би, — каже, — йшов та вкрав її від чортів.</p>
	<p>— Ну то йди, Іване, — каже вуйко.</p>
	<p>Пішов Іван до чортів по вуйкову жінку. Приходить і каже:</p>
	<p>— Подайте мені жінку.</p>
	<p>— Подамо, але йди принеси залізними відрами та й залізним коромислом води. Та й тоді забереш жінку.</p>
	<p>Каже Іван:</p>
	<p>— Нащо мені це? Дайте мені городник&nbsp;<sup>*</sup>, я всю керницю викопаю та й за раз вам принесу.</p>
	<p>Чорт каже:</p>
	<p>— Що ти, Іване, дурний? Нам треба води на більше, не на раз. Каже дідько Іванови:</p>
	<p>— Ідіть удвох з цим чортом і принесіть мені з лісу дуба. А Іван собі взяв клубок ниток та й обмотує цілий ліс.</p>
	<p>— Що ти, Іване, дурний? Нам треба надовше лісу, а не цілий ліс нести додому.</p>
	<p>— А я такий моцний, — каже Іван.</p>
	<p>Вертаються вони назад до старшого чорта. Каже чорт:</p>
	<p>— Такий цей Іван моцний, що хотів цілий ліс брати. Хіба би ми йому подали жінку.</p>
	<p>Каже старший чорт:</p>
	<p>— Бери, Іване, жінку.</p>
	<p>— Беру жінку, ще й мені мішок золота дайте. А як не хочете, то я відци не йду, — каже Іван.</p>
	<p>Каже старший чорт:</p>
	<p>— Я ще пущу хромого чорта, би тобі ніс, лиш нічого не кажи Іване.</p>
	<p>Узяв Іван вуйкову жінку й мішок золота, а чорт помагає йому золото додому нести. Приходять до вуйка додому, приводить Іван жінку.</p>
	<p>— Привів вам, вуйку, жінку, — каже Іван. — Отак, вуйку, тепер уже вся ця мушія моя, а ви з жінкою виходіть.</p>
	<p>Вуйко-пан із жінкою виходить, а Іван лишився в тім дворі. Приходить Іван до дєді свого та й питається:</p>
	<p>— Дєдю, а мають ваші сини-ґазди таке добро, як я, злодій? Тоді дєдя сказав:</p>
	<p>— Сину, то твій дар такий. Ти вуйка завитив і лишив його сиротою.</p>
	<p>Пішов Іван від дєді до свого двора, найшов собі дівчину файну, уженився. І на тім господарстві сів. І вже ґаздував до смерти. І сьогодні гонориться. І байці конець.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__footnotes">
			<p><sup>*</sup> Завити́ти — перевершити.</p>
			<p><sup>*</sup> Ша́нці — рови з насипом.</p>
			<p><sup>*</sup> Боксо́вий — хромовий (про шкіряне взуття).</p>
			<p><sup>*</sup> Свиня́к — послід свині.</p>
			<p><sup>*</sup> Гадю́чка — молода смерічка.</p>
			<p><sup>*</sup> Опуд — опудало.</p>
			<p><sup>*</sup> Городник — рискаль, лопата.</p>
		</div>
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Село Річка (хутір Фейлики), Косівського району, Івано-Франківської області 30 листопада 1985 року Григорчук Василь Михайлович (1919 року народження)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Гуцульщини/">Фольклор Гуцульщини</a></li>
		<li><a href="/Українська міфологія/Чорт.html">Чорт в українській міфології</a></li>
	</ul>
</footer>
<!--#include virtual="/-/inc/general__page_end.inc" -->
