<!--#include virtual="/-/inc/general__page_start.inc" -->
<title>Як хлопець царській сім’ї роги познімав ☼ Українська народна казка ☼ Народна творчість</title>
<meta name="Description" content="Українська народна казка Гуцульщини «Як хлопець царській сім’ї роги познімав» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Як хлопець царській сім’ї роги познімав.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Як хлопець царській сім’ї роги познімав <br><span class="article__headerDescription">Українська народна казка Гуцульщини</span></h1>
	<p>Був чоловік і жінка і мали три сини. І всі три пішли до школи. І вчитель дуже з них знущався. (Колись дуже знущалися з бідних дітей у школі). А вони нарадилися вибити добре того вчителя і йти в світ. Набили вони вчителя і втекли. Ідуть вони, йдуть, і зайшли в темний ліс. Треба в лісі ночувати. І треба одному стояти на варті. Перший вартує Іван. О дванадцятій годині приходить до него святий Петро. Та й каже:</p>
	<p>— Що ви тут робите?</p>
	<p>А він все поправді розказав:</p>
	<p>— Ми набили вчителя та й утекли, аби нас за то не покарали. Святий Петро каже:</p>
	<p>— Як ти правду розказав, даю тобі гаманець. Як потрясеш ним, то буде тобі грошей, кілько хочеш.</p>
	<p>Розвиднилося, і вони пішли далі. Настав вечір, і стає на пост середущий брат, Василь. Опівночі приходить святий Павло. Питається:</p>
	<p>— Чого ви тут сидите?</p>
	<p>— Ми набили вчителя і пішли в світ, щоб нас не судили.</p>
	<p>— Як ти правду розказав, даю тобі таку манту&nbsp;<sup>*</sup>, що як вбереш її, то ніхто тебе не буде видіти, куди би ти не пішов.</p>
	<p>Пішли вони далі. І знов їх захопила ніч у лісі. Лягають спати, а на пост став найменший брат, Михайло. О дванадцятій годині приходить святий Николай,</p>
	<p>— Чого ви тут сидите? — питає. А найменший брат розказує:</p>
	<p>— Ми набили вчителя і втекли, аби нас не покарали. Каже святий Николай:</p>
	<p>— Як ти так файно&nbsp;<sup>*</sup> мені все розказав, даю тобі оцю сопілочку. Як заграєш, то все вийграєш.</p>
	<p>Зібралися вони рано і розказують оден одному, що кому святий дав. Та й пішли далі і скоро прийшли до міста. Старший брат натряс із гаманця червінців. Раз натряс, другий раз натряс, і збудували вони собі за ті гроші палац. І всі три вкупі жиють.</p>
	<p>А там була царівна, і старший брат, Іван, хоче до неї якось підійти. Ходив оден раз, ходив другий — не вдавалося йому. А одного разу царівна спитала його:</p>
	<p>— Відки ти маєш тілько грошей?</p>
	<p>А він показав їй той гаманець. Потряс — та й є гроші. І царівна запросила його до себе на обід.</p>
	<p>Бере він той гаманець і збирається йти. А середущий брат, Василь, каже:</p>
	<p>— Ти хоч натряси нам у скриню грошей, бо, може, вже не буде цего гаманця.</p>
	<p>Той натряс повну скриню грошей та й пішов. А царівна ще першого разу підмітила, який у него гаманець. І вона той гаманець йому підміняла. Був у неї Іван цілу ніч, а рано йде додому. Прийшов, а середущий брат каже:</p>
	<p>— Ми ще тут дещо не добудували. Не стає грошей. Ти ще всип трохи з того гаманця.</p>
	<p>Цей трясе, трясе, а з гаманця нічого не сиплеться. Каже Іван:</p>
	<p>— Видко, царівна мене обманила, підміняла гаманець. Якщо так, то дай мені свою манту, — каже він середущому братови. — Я піду й відберу в неї гаманець.</p>
	<p>Убрав він ту манту і пішов до царівни. Зайшов і шукав сюди-туди до вечора, і не міг знайти того гаманця. А царівна зачала роздягатися, щоб лягати спати, і він зареготався. Вона зачала питати: «Де ти є?» та «де ти є?» І він стяг манту і показався їй. А вона взяла та й украла ту манту. А його наказала забрати й викинути з палацу.</p>
	<p>Прийшов він додому та й сильно зажурився. Та й каже Михайлови, наймолодшому братови:</p>
	<p>— Дай мені тої сопілочки. Може, я то вийграю в неї.</p>
	<p>І менший брат дав йому ту сопілочку. Взяв її Іван та й пішов до царівни. Та сів він там на приспу&nbsp;<sup>*</sup>, та й зайграв. Із сопілочки почало виходити військо. І зачало битися з військом царським. Царське військо вже геть гине, а царівна підкралася ззаду і вибила в него з рота ту сопілочку. Та й забрала її. Не має він що робити, тікає. До братів уже не вертається, бо все втратив: і гаманець, і манту, і сопілочку.</p>
	<p>Блукає він тиждень, другий, третій. Обірвався вже весь. їсть у лісі різні ягоди. Іде він одного разу, дивиться, такі файні яблука в саду. Але варта стоїть коло них. Дивиться він, а на другому боці файні сливки. Вартові пішли ближче до тих сливок, а він підкрався і взяв троє яблук. Зачав одно їсти, і йому зачали роги виростати. Щогодини, то більші ростуть. А він підкрався під пліт з другого боку і вирвав сливочку. З’їв її, ту сливочку, і роги пропали.</p>
	<p>Він пішов ще раз туди і накрав тих яблук, а відтак пішов та й накрав сливок. Та пішов з ними на базар і таку ціну на ті яблука дав, що ніхто ще такої не чув. Аж тут іде та царівна. Та й питає:</p>
	<p>— Що за ці яблука, такі файні?</p>
	<p>— Тілько й тілько&nbsp;<sup>*</sup>.</p>
	<p>І вона купила двоє яблук. Натрясла з того гаманця грошей та й заплатила йому. Принесла ті яблука додому, а цар каже:</p>
	<p>— Що то за яблука ти принесла, такі файні?</p>
	<p>А вона взяла одно яблуко, розкроїла та й дала по четвертинці татови й мамі, а собі половину взяла.</p>
	<p>З’їли вони то яблуко, і один день нічого їм не було, а на другий зачали в них роги рости. У царівни в палаці ростуть усе дужче й дужче. І в царя виросли роги, і в цариці. Та й далі ростуть. Приходили різні лікарі, щоби їх від тих рогів вилікувати — не годні.</p>
	<p>А цей трошки приодівся, купив сумку, накупив медикаментів та й ходить. Та й приходить у двір до царя. Та й каже:</p>
	<p>— Я би вас від тих рогів вилікував.</p>
	<p>А в царівни вже такі роги, що й з хати не може вийти. Уже в мури роги вперлися. Іван каже:</p>
	<p>— Я буду перший раз&nbsp;<sup>*</sup> говорити з царівною.</p>
	<p>Зайшов він туди, а там уже через ті роги нема як по хаті пройти. А він уже так перебрався й підмаскувався, що його й не пізнати. Та й каже він царівні:</p>
	<p>— Мені сказали, що ви обманили чоловіка і вкрали в него його речі. Як віддасте гаманець, манту й сопілку, то вилікую вас від цих рогів, а як нє, то нє.</p>
	<p>А вона каже:</p>
	<p>— Я цего ніколи в світі не робила, я нічого в него не брала. А відти&nbsp;<sup>*</sup> він пішов до царя. Та й каже:</p>
	<p>— Я маю лік від цих рогів. Але ваша дочка забрала гаманець, манту й сопілку. Як віддасть, я здойму роги.</p>
	<p>А цар каже:</p>
	<p>— Ви мене обманюєте. Кілько лікарів було з-за кордону — нічого не годні були зробити.</p>
	<p>— А я зроблю це. Принесіть мені від неї гаманець, і я зроблю це, і ви будете видіти.</p>
	<p>Приніс цар від неї той гаманець, він дав цареви сливочку — роги відпали. Каже хлопець:</p>
	<p>— Давайте манту, і я здойму роги вашій жінці.</p>
	<p>А царівна кричить, що не треба, не хоче давати манту. Старий вніс тоту&nbsp;<sup>*</sup> манту і подав. А Іван дав старій десять нагайок, бо вона підмовляла дочку. І дав сливку, і роги в старої відпали.</p>
	<p>Прийшов він знову до царівни. А вона не пізнає, що це той самий. Каже він:</p>
	<p>— Верніть мені сопілочку, то я врятую ваше життя. А вона каже:</p>
	<p>— Я не даю нічого.</p>
	<p>— Як нічого не даєте, то я собі пішов.</p>
	<p>Пішов він та й ходить собі. А в царівни роги вже крізь мури вилізли. І жандарми шукають скрізь того лікаря. Найшли його та й кажуть:</p>
	<p>— Будьте чемні, здойміть роги царівні. А він каже:</p>
	<p>— Я вже був там. Як вона не хоче віддати тому хлопцеви сопілочку, то я нічого не роблю.</p>
	<p>Приїхає до него сам цар. Каже:</p>
	<p>— Будь чемний, вирятуй мою доньку. Що хочеш, я тобі даю. А Іван сказав:</p>
	<p>— Вона не хоче віддати тому хлопцеви сопілочку. Як не віддає, то я не йду.</p>
	<p>Цар каже:</p>
	<p>— Я все дам, навіть півцарства не пошкодую, лиш ідіть мені це зробіть.</p>
	<p>Прийшов він у палац та й питає її:</p>
	<p>— Даєш сопілочку чи не даєш?</p>
	<p>Вона знову відмовляє. А цар приніс йому ту сопілочку, і він зачав її лікувати. Сказав цареви:</p>
	<p>— Ви лишіть мене на добу тут. Прийдете через добу, і вона буде без рогів.</p>
	<p>Цар забрався від хати, а він їй каже:</p>
	<p>— Ти брала в такого й такого хлопця ті речі?</p>
	<p>— Брала, — каже.</p>
	<p>— Дістанеш за то двадцять п’ять буків.</p>
	<p>І дав він їй двадцять п’ять буків, а тоді дав сливочку, і роги відпали.</p>
	<p>Прийшов він додому, а брати його вже геть збідніли. І про брата Івана вони навіть забули. Він їм каже:</p>
	<p>— Тут такі й такі жиють?</p>
	<p>— Тут, — кажуть вони.</p>
	<p>Зачав він розпитуватися про їхнє життя та й каже їм:</p>
	<p>— Я ваш брат.</p>
	<p>Натряс він їм грошей і сказав:</p>
	<p>— Аби ви знали, що дівці й жінці ніколи не треба вірити, бо вона ніколи на добре не заведе.</p>
	<p>Старший брат оженився, але жінці не вірив ніколи. Брати його теж поженилися, забудувалися і жиють по сьогоднішній день. Я там був і їх бачив.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__footnotes">
			<p><sup>*</sup> Манта́ — свита з домотканого сукна.</p>
			<p><sup>*</sup> Фа́йно — гарно.</p>
			<p><sup>*</sup> При́спа — призьба.</p>
			<p><sup>*</sup> Ті́лько — стільки.</p>
			<p><sup>*</sup> Перший раз — тут: спочатку.</p>
			<p><sup>*</sup> Ві́дти — звідти.</p>
			<p><sup>*</sup> Тота, тот, тато; ми. тоті (тоти́), тоти́х — вказівний займенник той, та, те; ми. ті.</p>
		</div>
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Село Яворів, Косівського району, Івано-Франківської області 18 грудня 1983 року Соколовський Михайло Юрович (1950 року народження)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Гуцульщини/">Фольклор Гуцульщини</a></li>
	</ul>
</footer>
<!--#include virtual="/-/inc/general__page_end.inc" -->
