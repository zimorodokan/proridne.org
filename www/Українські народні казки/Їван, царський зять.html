<!--#include virtual="/-/inc/general__page_start.inc" -->
<title>Їван, царський зять ☼ Українська народна казка ☼ Народна творчість</title>
<meta name="Description" content="Українська народна казка Бойківщини «Їван, царський зять» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Їван, царський зять.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Їван, царський зять <br><span class="article__headerDescription">Українська народна казка Бойківщини</span></h1>
	<p>У єдного дядька було три сини. Вони джуе бідно жили, так, що вже дійшло до посліднього. Старший син каже:</p>
	<p>— Тату, я піду десь у світ, розпізнаю, може, десь люде жиють інакше може, десь ліпще життя найду.</p>
	<p>А батько каже:</p>
	<p>— Ну йди. Як тебе Бог навчив, так тя най і провадить щасливо.</p>
	<p>І він пішов.</p>
	<p>Іде він степами, іде, йде, дивиться, якісь два старики пасуть воли і на скрипку грають побожні пісні. Питає його єден старий:</p>
	<p>— Що ти хочеш?</p>
	<p>— Я люблю слухати побожні пісні.</p>
	<p>— Заплати, — говорить старий, — я й тобі заграю побожну пісню.</p>
	<p>А він говорить:</p>
	<p>— Та я маю хіба п’ять копійок, що ми тато дав на дорогу.</p>
	<p>— Давай тих п’ять копійок, — говорить старий.</p>
	<p>Він тих п’ять копійок віддав старому. Старий йому заграв побожну пісню і каже:</p>
	<p>— Все, іди собі.</p>
	<p>Він трохи відійшов, а другий старий каже:</p>
	<p>— Ти забрав у нього тих п’ять копійок, та він не буде мати за що кусень хліба купити десь по дорозі.</p>
	<p>Тоді старий, що грав на скрипку, каже:</p>
	<p>— Ти заверни його сюди.</p>
	<p>Той старий його загойкав.ю він ся вернув, і старий його дав портфель на гроші.</p>
	<p>— На. Як будеш хотіти мати гроші, то махнеш тим портфелем три рази та й будеш мати гроші.</p>
	<p>Узяв він той портфель, відбіг пару кроків, подивився, такий файний новий портфель. Подивився у портфель, думав, що там є гроші, але грошей не було. Він біжить далі і пригадав, що старий йому казав, би три рази тим портфелем махнув, і портфель зробився повний грошей. Він ті гроші повибирав, розіклав по кишенях і ще два рази повторив так, махнув портфелем по три рази, і знову повно грошей було. Він ті гроші порозкладав по кишенях.</p>
	<p>І тоді вертається він до батька і говорить батькови:</p>
	<p>— Так, тату, нема чого десь далеко ходити, треба дома старатися на господарку.</p>
	<p>Батько йому говорить:</p>
	<p>— А з чого, сину, господарку підоймеме, як ми не маєме нічого: ні землі, ні худоби, ні тягла. Ні хліба не маєме.</p>
	<p>Він говорить до батька:</p>
	<p>— Ідіть, тату, договоріться в єднім місці за землю.</p>
	<p>Батько говорить:</p>
	<p>— Ну то що, як я піду договорюся? Ми є не маєме грошей.</p>
	<p>— Ви йдіть і договоріться, а я піду й розрахуюся.</p>
	<p>Батько пішов і за все договорився, де що треба було — землю, худобу, хліб і тяглову силу, би було чим робити і все звозити. А син пішов, за все розрахувався і все забрав додому. Як стягли все додому, каже він до батька:</p>
	<p>— Маєте два сини коло себе і господарюйте, а йду. Бо в єдного царя є дочка, і з нею всі грають у карти, і всі програють. Я хочу з нею попробувати заграти в карти.</p>
	<p>А батько говорить до нього:</p>
	<p>— Та вже є господарка, то будь удома. Чого ти там підеш? Як усі програють, то й ти щось кращого не докажеш там.</p>
	<p>А він говорить:</p>
	<p>— Я мушу піти попробувати.</p>
	<p>— Лиши хоть той портфель, би хтось не вкрав від тебе, — говорить батько.</p>
	<p>— Ніхто не вкраде, — каже він.</p>
	<p>Пішов він до царя. Там грають з його дочкою в карти. І він став грати, і теж програв. Цар увидів, що в него є доста грошей, і каже до них обох, би ся побирали. Вони обоє пібралися і грають далі в карти. Та й не міг сподобатися він їй. Сказала вона родичам: як він засне, би йому викололи очі і вивели в якийсь обрив. Коли він заснув, вони таке йому зробили. Викололи очі і вивели в обрив. А портфель вона від нього викрала, царська дочка.</p>
	<p>Він ходить по лісі, блукає темний, ообивається по деревах, дуже зголоднів. Хотів би щось з’їсти, але темниц, не має як рушитися, бо не видить. І почув він запах дуже файних яблук. Знайшов ту яблуню, вирвав одно яблуко, і з’їв, і виросли йому роги. І такі великі, що він не міг ніде межи деревами піти.</p>
	<p>І так він ходив по лісі три дні, голодний і з рогами. А третього дня прийшов йому запах дуже файних грушок. Найшов він грушку, вирвав одну, і з’їв, і ті роги з нього відпали. І вже йому стало краще, він міг рушатися. І дуже йому хочеться пити води. Зачув, що десь вода хлюпоче в потічку, і зсунувся в той потічок, достав води, напився, обмився тою водою помолився. І зробилися в нього очі, як були. І тоді він вирвав собі три яблука і три грушки.</p>
	<p>Вже не йшов він до царя, до тестя свого, а пішов додому, до батька. І тоді дав тоти три яблука єдному товаришеви, би пішов на базар і ті три яблука продав. Єдно яблуко за сто рублів. Але щоби не продав комусь із селян і сам не їв, бо став би калікою. Прийде царева дочка, і вона купить тоти три яблука.</p>
	<p>Стоїть він на тім базарі. Хто прийде, питається:</p>
	<p>— Що за яблуко?</p>
	<p>— Сто рублів.</p>
	<p>Та й кожен засміється та й піде геть. Бо хто з селян дасть за яблуко сто рублів? Нарешті приходить того царя дочка.</p>
	<p>— Що за це яблуко?</p>
	<p>Та й вона засміялася та й тоти три яблука купила. Дала триста рублів та й забрала їх. Принесла додому, дала єдно батькови, друге мамі, а третє сама з’їла. І як поїли ті яблука, повиростали їм роги, такі, як їх зятеви, коли того вивели в ліс. Такі роги, що єден ріг був на земли, а другий досягав повали.</p>
	<p>Стали вони каліками і посилають слугів по лікарів, помежи ворожільники. Усі приїжджають, і ніхто не може дати тому раду, ніхто не може тих рогів збути.</p>
	<p>Через якийсь час їх колишній зять дався знати, що він може дати тому раду. І післали слугів кіньми по нього. Збирається він їхати. Бере з смобою тоти три грушки, а під полу бучк добрий. І їде лікувати.</p>
	<p>Приїхав, вони його не спізнають. Вони були надіжні, що його нема, бо вони йому викололи очі. Зайшов перше до хати до царя (вони кожне в іншій кімнаті жили). Питається царя:</p>
	<p>— Ваше високе благородіє, чого ви по мене заганяли, що ви хотіли?</p>
	<p>Цар говорить:</p>
	<p>— Видите, які ми каліки стали? Ми чули, що ви нас від того каліцтва можете врятувати.</p>
	<p>Він тоді виймає той бучок з-під поли і царя добре вимастив бучком. І тоді дав’му грушку з’їсти. І роги в царя відпали. Цар подякував йому і каже:</p>
	<p>— Йой, у мене оди жінка в другій кімнаті, теж така каліка.</p>
	<p>А він говорить:</p>
	<p>— Я не знаю, чи вона видержить, бо то дуже сильна медицина.</p>
	<p>Цар говорить:</p>
	<p>— Якось будеме рятувати її, водою відливати.</p>
	<p>Зайшов він до цариці, закотив їй лахи, добре тим бучком відмастив, а потому дав грушку з’їсти, і роги відпали. А цар говорить :</p>
	<p>— Ще оди в нас дочка в третій кімнаті, і теж така каліка.</p>
	<p>Та й пішов він лікувати дочку. Зайшов до тої кімнати і двері за собою запер на замок. Коли повернувся до неї лицем, вона його пізнала і запищала. І тоді він сказав їй:</p>
	<p>— Віддай портфель — відпадуть роги.</p>
	<p>Вона віддала йому портфель, він її бучком відмастив добре, дав їй грушку з’їсти і роги відпали.</p>
	<p>І тоді він забрався додому. Цар йому добре заплатив за лікування, він жінку лишив, пішов додому та й усе.</p>
	<p>А в того царя була площа шовкової трави. І коло тої трави люде з села по черзі сторожували. Та й дійшло те сторожування до тих трьох братів. І кожної ночі щось частину тої трави звоювало. Каже цар так:</p>
	<p>— Хто посторожує так, би не звойоване було, то як буде нежонатий, я дам за нього дочку, а якщо жонатий буде, то половину царства.</p>
	<p>Говорить наймолодший брат:</p>
	<p>— Я посторожую. Ніхто не звоює траву.</p>
	<p>Посторожував — звоювало щось частину тої трави.</p>
	<p>На другий день іде середущий брат сторожувати — теж звоювало щось трохи тої трави. Іде вже сторожувати третій, той колишній їх зять. І так посторожував, що нич не звоювало. Сидів він там до дванадцятої години, чує щось шелестить по траві. Він питається:</p>
	<p>— Хто там іде?</p>
	<p>— Я, миш. А що ти тут робиш? — питає його миш.</p>
	<p>— Я тут сторожую, щоб траву не звоював ніхто.</p>
	<p>Миш йому говорить:</p>
	<p>— Ти тут тої трави не впильнуєш. Треба заходити з другого боку. Там буде жолоб з водою, і там прийдуть три коні пити воду. Прийде срібний кінь, бронзовий і золотий. І маєш познімати з них кантарки, з тих коней.</p>
	<p>Прийшов пити воду бронзовий — він з нього зняв кантарку, прийшов срібний — теж зняв з нього кантарку. І прийшов золотий кінь воду пити — також стяг з нього кантарку.</p>
	<p>Як він ті всі кантарки забрав, то вже ся день зробив, і він тоти кантарки змотав і сховав у дуплаву вербу.</p>
	<p>Рано прийшов цар, подивився — трава не звойована. Зпабрав його цар до себе і питає його:</p>
	<p>— Що ти хочеш, чи мою дочку за жінку взяти, чи половину царства?</p>
	<p>Він каже:</p>
	<p>— Що я там на царстві буду керувати? Я візьму дочку за жінку.</p>
	<p>Та й дав цар знову свою дочку йому за жінку, зробили вони весілля. А коли вони поженилися, цар його не брав уже в ті палати, де він сам сидів, а в гусятник. Він посадив молодят у той гусятник. Та й вона ходила до родичів своїх та й відтам приносила йому в гусятник їсти, свому чоловікови. А він усе питався її, що там родичі роблять, як там тато, мама. Та й вона все казала:</p>
	<p>— Та добре, всі здорові.</p>
	<p>Раз вона принесла йому їсти, він питає, як там родичі, а вона говорить:</p>
	<p>— Погана справа, бо якась держава видала цареви війну, мойому батькови. Мусиме йти на війну.</p>
	<p>А тоді царі сами воювали. То вона говорить до нього:</p>
	<p>— Збирайся й ти та підеш з нами на ту війну.</p>
	<p>Він говорить до неї:</p>
	<p>— Ідіть, ідіть, а я вас дожену, я там прийду.</p>
	<p>Вони пішли, цар і цого дочка, а він найшов там якусь конину коло двору і приїхав до того дупла, де кантарки заховав. І викликав бронзового коня з усім царським: з сідлом, з шаблею. Він сів на того коня і поїхав на війну. І там то все звоював, усіх шаблею порубав, і цар війну виграв.</p>
	<p>І тоді кличе цар своїх союзників, яких він там мав, та й кличе його вже, свого зятя. Але він не знає, що то зять його там воював. Цар його кличе до себе в гості питає його, з якої він держави. Він відповідає:</p>
	<p>— Я з Гусятника.</p>
	<p>Вони дивляться на карту і не знаходять такої держави — «Гусятник». Питаються єдни других, і ніхто не знає такої держави. Кличуть його, би йшов уже в гості, гостювати з союзниками. І не пішов він на ту гостину, сказав:</p>
	<p>— Я маю їсти доволі.</p>
	<p>Пішов собі і сидить у гусятнику, а вона йому там їсти приносить. Сидить і файно все.</p>
	<p>Пройшов десь рік часу. А далі ще одна держава, ще багатша, видала тому цареви війну. Знов іде цар на війну і викликає з гусятника свого зятя. Він говорить:</p>
	<p>— Їдьте, їдьте, я вас зараз дожену.</p>
	<p>Вони пішли, а він викликав срібного коня. І було там сідло, шабля — все, що треба для війни. І догнав він їх, пішов з ними на війну. І звоював ту державу. Шаблею сік, бив і виграв цар війну. Та й вертається вже з війни, та й питається його знову, з якої він держави. А він знов каже:</p>
	<p>— З Гусятника.</p>
	<p>Вони дивляться на карту — немає такої держави. І не хоча він іти в гості. Каже:</p>
	<p>— Я маю що дома їсти й випити.</p>
	<p>Забрався він у гусятник, вона йому принесла їсти з того, чим там гостили союзники в царя. Ну та й нич.</p>
	<p>Яерез якийсь час знову видала війну якась держава, ще багатша, тому цареви. Ідуть вони на ту війну, та й той Їван іде. Та й викликав коло дупла золотого коня. Сказав:</p>
	<p>— Їдьте, я вас зараз дожену.</p>
	<p>Сів він на золотого коня, іде туди, на війну. Приїхав і там їх збив, зсік шаблею. І виграв цар війну знов. Але котрийсь шарнув того Їванашаблею по лівій руці, по пальці. І цар дав йому пальця забинтувати своїм платком, той тесть його.</p>
	<p>Вже їдуть з війни та й питаються його, з якої він держави. А він повідає, що з Гусятника. Дивляться вони на карту — нема такої держави, не можуть її знайти. Кличуть його в гості, він говорить:</p>
	<p>— В мене поки що є що їсти й пити, я не йду до вас.</p>
	<p>І пішов він у гусятник, і сидить собі там. Цар із своїми союзниками гостюється, а вона принесла Їванови гостинці в гусятник. І спізнала у нього на руці платок свого батька. Та й пішла й говорить батькови:</p>
	<p>— Наш Їван був на війні.</p>
	<p>Цар запитує:</p>
	<p>— А чому ти так говориш?</p>
	<p>— А ти, тату, комусь забинтовував пальця своїм платком?</p>
	<p>— Так, — мовить цар, — а забинтував своїм платком руку якомусь цареви. Бо хтось його шарнув там шаблею.</p>
	<p>— Я спізнала, тату, твій платок у нього на руці.</p>
	<p>Тоді цар перепросив своїх союзників, тих, що вже ся з ними гостив, сказав:</p>
	<p>— Я зараз зайду.</p>
	<p>Та й пішов він у гусятник, та й поздоровкався з Їваном. Подивився, в нього на лівій руці забинтований палець. І питає його:</p>
	<p>— Що там було?</p>
	<p>А він говорить:</p>
	<p>— Котрийсь там шаблею ня шарнув.</p>
	<p>Цар його питає:</p>
	<p>— То ти там був, на ті війні?</p>
	<p>А він говорить:</p>
	<p>— Я.</p>
	<p>Цар каже:</p>
	<p>— Ану стань зараз тут у такій формі, як ти там був.</p>
	<p>Він пішов у підвал, там одівся і виходить у царськім умундированню. Поздоровкалися оба, та й забрав його цар межи союзники й там ся гостять. І прикликали й мене там, на ту гостину. Я там так наївся й напився, що в голові шуміло, а в животі, та як мітлою вимів.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>68 (2136). Їван, царський син. СУС 566. 11 січня 1990 р. Височанський Володимир, син Марії (1918). Львівська область, Турківський район, село Комарники</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Бойківщини/">Фольклор Бойківщини</a></li>
	</ul>
</footer>
<!--#include virtual="/-/inc/general__page_end.inc" -->
