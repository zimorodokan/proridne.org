<!--#include virtual="/-/inc/general__page_start.inc" -->
<title>Як пан з мужиком змагався ☼ Українська народна казка ☼ Народна творчість</title>
<meta name="Description" content="Українська народна казка Гуцульщини «Як пан з мужиком змагався» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Як пан з мужиком змагався.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Як пан з мужиком змагався <br><span class="article__headerDescription">Українська народна казка Гуцульщини</span></h1>
	<p>В однім селі був пан. Він так умів свиснути в палець, що ніхто не міг з ним зрівнятися. Але хотів той пан дурницею жити. Узяв собі в кишеню невеличку золоту монету та й пішов селами. Та й все попитується людей, хто може дужче від него свиснути. Хто дужче свисне, тому дає золоту монету. А хто буде пробувати та й не зможе, то мусить панови відробити рік задурно.</p>
	<p>Та й іде той пан одною дорогою почерез село і надибає молодого парубка. Каже пан тому парубкови:</p>
	<p>— Хочу тебе, парубче, щось спитати. Чи не чув ти, хто у вас найдужче свище в палець?</p>
	<p>А той парубок каже:</p>
	<p>— Я свищу. Я пасу вівці на полонині, та й то мені все пригодиться — свистати. Проганяю свистом вовків, медведів. А чого ви мене, пане, питаєте про цей свист?</p>
	<p>— Я тому тебе питаю, бо й я можу так свиснути, що понад мене свистуна не найдеться. А хочеш у мене заробити оцю золоту монету? — питає пан.</p>
	<p>— Хотів би, пане, чого ні?</p>
	<p>— То давай свистати наві́кіті&nbsp;<sup>*</sup>. Якщо ти переможеш мене, твоя золота монета, а як я тебе, то маєш мені рік відробити.</p>
	<p>Погодився парубок з паном.</p>
	<p>— Свищіть ви перший раз, пане.</p>
	<p>Пан як свиснув мужикови коло вух, то мужикови оглухли вуха і з очей сльози покотилися. Мужик засторопів, бо знав, що так не годен свиснути в палець. Та й каже панови:</p>
	<p>— Ви так, пане, свиснули, що я аж на вуха не вчув. Аж сльози мені з очей покотилися.</p>
	<p>Пан зареготався та й подумав собі: «Маю на рік робутника». Та й тримає в жмени ту золоту монету. Та й каже:</p>
	<p>— Ану тепер ти свищи. Якщо мені вуха заткає і сльози підуть, то золота монета буде твоя.</p>
	<p>— Най буде, пане, але нате вам оцю мою хустину та й зав’яжіть собі очі. Бо як я свисну, то вам може дуже на очі пошкодити.</p>
	<p>— Ну давай ту хустину.</p>
	<p>Пан зав’язав очі. А то, знаєте, давно мужики з палицями ходили, мода така була. Мужик як свиснув пана по очах палицею, пан імився за очі, так, що й монета впала на землю. Мужик вхопив монету в жменю та й почерез городи, поміж хати та й утік. Та й подумав пан: «От я трафив собі на свого». Та й вернувся пан додому. Пішов лікувати очі. Та й уже тоді зарікся, що не буде обдурювати простих мужиків.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__footnotes">
			<p><sup>*</sup> Наві́кіті — на змагання.</p>
		</div>
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Хутір Калинки́, Косівського району, Івано-Франківської області 23 березня 1986 року Колобейчук Григорій Дмитрович (народж. 1930)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Гуцульщини/">Фольклор Гуцульщини</a></li>
	</ul>
</footer>
<!--#include virtual="/-/inc/general__page_end.inc" -->
