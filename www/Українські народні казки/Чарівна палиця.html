<!--#include virtual="/-/inc/general__page_start.inc" -->
<title>Чарівна палиця ☼ Українська народна казка ☼ Народна творчість</title>
<meta name="Description" content="Українська народна казка Закарпаття «Чарівна палиця» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Чарівна палиця.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Чарівна палиця <br><span class="article__headerDescription">Українська народна казка Закарпаття</span></h1>
	<p>Був де не був, досить, що був, жив раз бідний чоловік. Мелаю у нього на горищі не було ані стільки, аби мишу погостити, а дітей у кожнім закуті повно.</p>
	<p>Каже раз чоловік бідний найстаршому сину:</p>
	<p>— Іване, я вже постарів і не можу заробити стільком вам кожноденного хліба. Збирайся в світ щастя шукати. Може, знайдеш. Хоч ти не будеш їсти задарнього хліба.</p>
	<p>Хлопчище послухав нянька. Завісив тайстрину на плече і рушився вандрувати. Ходить з села на село. А роботи дістати не годен. Уже з’їв послідню крихітку хліба.</p>
	<p>Раз коли йшов, плетучи ногами, голодний і сумний, в одному темному лісі перестав його низенький дідо і звідає:</p>
	<p>— Де ти йдеш, хлопче?</p>
	<p>— Роботу шукаю.</p>
	<p>— Та мені такого хлопця треба би: помагати при хижі, двір замітати, дров рубати, води занести... Не пристав би ти до мене за слугу?</p>
	<p>Чому ні? Пристав би, — зрадувався Іван аж підскочив. І пішов за старим в один величезний палац, що стояв серед ліса. Дідо показав йому, що має робити, і хлопець з радості забув і про голод і журу.</p>
	<p>Було тут досить їсти й пити, роботи немного. Сяк прожив Іван місяць або два. Потім старий сказав:</p>
	<p>— Іване, більше не знаю, що дати тобі робити. Ти вже усе зробив. Служив ти мені вірно і чесно, зате подарую тобі замість платні сей столик. Якщо скажеш йому тричі: «Застелайся, столику!», то появиться на ньому яке лише хочеш їдіння й пиття. Попробуй його наперед, а потім бери собі на здоров’я.</p>
	<p>Іван проговорив тричі: «Застеляйся, столику!» — і на столі повно калачів, ковбаси, вина. Що лише душа забагне.</p>
	<p>Іван дуже зрадувався. Подумав собі: «Яка радість й благодать сей столик межи голодними дітьми».</p>
	<p>Відклонився красно від старого, подякував, взяв столик на плечі, та й рушився домів. Тепер уже йшов, весело посвистуючи. Коли зголоднів, лише поклав столик сперед себе, тричі проговорив: «Застеляйся, столику!» — та наївся, напився ще й зайчикам і потятам досить залишилося...</p>
	<p>Айбо до рідного села було далеко. Ніч застала його коло одної корчми, уже недалеко від свого села.</p>
	<p>Іван зайшов до корчмаря, аби переночувати та відпочити.</p>
	<p>Корчмар прийняв його на ніч і звідає:</p>
	<p>— Чи принести тобі щось закусити й випити? Корчмар догадувався, що хлопець вертається з роботи і має чим заплатити.</p>
	<p>— Мені нічого не треба від вас, — і заніс столик до хижі, проговорив чудотворні слова і столик нараз застелився всякою їжою.</p>
	<p>Повечеряв Іван смачно і запив вином так, що корчмареві аж слюна потекла з рота, бо він через ключову дірку все видів, що хлопець чинив.</p>
	<p>Ситий Іван скоро заспав глибоким сном. А корчмар тим часом тихенько підкрався й виміняв Іванів столик за свій, бо у нього був якраз такий.</p>
	<p>Раненько Іван пробудився, не снідав, бо спішив, узяв столик на плече й поспішив домів. Чим втворив двері, забув і поклонитися, й крикнув:</p>
	<p>— Няньку, скличте всю пашу родину, сусідів. Хочу всім указати, що я заробив. І хочу всіх погостити.</p>
	<p>Отець подумав собі: «Ба звідки у хлопця стільки грошей, що всіх гостити хоче, та ж і нам ніщо їсти». Але скликав родаків і сусідів.</p>
	<p>Іван поклав столик серед двора й проговорив тричі: «Застеляйся, столику!». Але даремно. Столик не застелявся.</p>
	<p>Іван розсердився й почав кричати й п’ястуком бити у столик: «Застеляйся, столику!» Але не помагало... Столик стояв серед двора порожній. Люди подумали собі, що Іван здурів... Лише голови опустили. Декотрі шкодували хлопця, а декотрі сміялися.</p>
	<p>Як минув десь місяць, каже бідний чоловік другому синові:</p>
	<p>— Неборе Юре, тепер ти збирайся в світ. Може, ти більше заробиш, як Іван.</p>
	<p>І Юра ще того дня кинув на плече тайстру і рушився в путь. У темному лісі стрітив того самого дідика.</p>
	<p>— Де ти йдеш, хлопче?</p>
	<p>— Роботу шукаю.</p>
	<p>— Та мені якраз такого хлопця треба, Чи ти не пристав би у мене служити?</p>
	<p>— Чому ні? Пристану.</p>
	<p>І Юра став служити у діда. Пробув місяць чи два, і каже йому старий:</p>
	<p>— Слухай, Юро. Служив ти мені вірно й чесно. За роботу подарую тобі ослика. Айбо се ослик не простий, а мудрий. Кедь проговориш до нього тричі: «Потряси ся, ослику!» — він буде сипати гроші, скільки захочеш...</p>
	<p>Юра спершу попробував ослика, чи правду дідо каже... Став коло нього і тричі зашептав: «Потрясися, ослику!» І справді, ослик потряс собою і з нього почали сипатися золоті, й срібні гроші... Юра назбирав повну тайстру.</p>
	<p>Красно подякував дідові, відклонився, сів на ослика і домів.</p>
	<p>По дорозі натрапив на того самого корчмаря. Попросився на ніч... Замовив собі найдорожчу вечерю. Попоїв смачно, випив. І корчмар подав йому цидулку: скільки має заплатити за вечерю. Хлопцеві не вистачало грошей, аби се заплатити і каже:</p>
	<p>— Почекай мало, я зараз принесу остаток... І вибіг на двір...</p>
	<p>Корчмар заінтересовався хлопцем: «Звідки має гроші? — подумав собі. І слідкує за ним. А Юра побіг у хлів, де стояв його ослик, й тричі проговорив:</p>
	<p>— Потрясися, ослику!</p>
	<p>І посипалися з ослика гроші...</p>
	<p>А корчмар усе видів через оболочок на хліві. І коли Юра твердо заспав, виміняв ослика, бо у нього був якраз такий...</p>
	<p>Рано Юра, чим зійшло сонечко, встав, сів на ослика, і на полуднє вже був дома. Лиш зліз з ослика, радісно закричав:</p>
	<p>— Няньку, закличте родичів, сусідів, бо хочу їм показати свого осла й погостити їх...</p>
	<p>Зібралося много людей. Юра розстелив на дворі скатертини й верети, привів ослика й проговорив тричі: «Потрясися, ослику!». Айбо даремно. Ослик не потряс собою й гроші не падали. Юра почав кричати на ослика... А той напудився й витряс поправді щось... на білі верети. Айбо ото не схоже було на золото...</p>
	<p>Люди почали розходитися, проклинаючи Юру, що він смів так позбиткуватися над ними.</p>
	<p>Ледве минув місяць, а бідний чоловік каже третьому синові:</p>
	<p>— Неборе Ферку, твої старші брати нічого не заробили. Збирайся й ти в світ. А може, ти знайдеш щастя?..</p>
	<p>Ферко без слова взяв тайстру на плечі і рушився в дорогу. Лише дійшов до великого ліса, стрітив старенького діда.</p>
	<p>— Де ти йдеш, хлопче?</p>
	<p>— Роботу шукаю.</p>
	<p>— Та мені треба такого хлопця, як ти, помагати при хижі: двір підмести, дров нарубати, води занести... не хотів би ти у мене служити?</p>
	<p>— Чому ні? Буду.</p>
	<p>І дідо взяв хлопця служити. Служив Ферко місяць або два, й старий каже йому:</p>
	<p>— Ферку, ти служив мені вірно й чесно. Зате подарую тобі сей мішок.</p>
	<p>Ферко, як увидів, яка платня, засмутився:</p>
	<p>— Нащо мені той мішок? У мене є своя тайстра.. Дідик тихенько засміявся:</p>
	<p>— Не смутися, хлопче... Бери лише ти сей мішок. Пригодиться він тобі, ще будеш мені дякувати... Якщо станеться з тобою якась біда, то проговори: «Вон із міха, паличко!» А далі вже — не твоє діло...</p>
	<p>Ферко вірив і не вірив, але взяв мішок і рушився домів. По дорозі попав на ніч до того самого корчмаря.</p>
	<p>Сів собі в корчмі в закута, голодний, та слухає, що люди говорять межи собою. Раз лише чує, як корчмар хвалиться чудотворним столиком, котрий сам накривається всякою їжею і всяким питвом. Хвалиться також своїм осликом, котрий потрясеться і сипле гроші, скільки лише треба. Люди слухають і чудуються. Феркові нараз прийшло на гадку, що його старші браття розповіли про такі чудотворні речі і що сей спекулянт обманув братів і відібрав від них столик й ослика.</p>
	<p>Ферко дуже розсердився, прискочив до корчмаря ї грізно загойкав:</p>
	<p>— Ти, злодію! Ще можеш хвалитися тим, що украв від моїх братів... Нажився досить! А тепер давай назад столик й ослика!..</p>
	<p>Корчмар не хотів давати, тоді Ферко витяг мішок й крикнув:</p>
	<p>— Вон із міха, паличко!</p>
	<p>Ей, як вискочила паличка й начала лупити корчмаря по плечах, по ребрах, по голові...</p>
	<p>— Йой, йой... — заревів спекулянт. — Перестань, перестань, та верну ослика й столик!</p>
	<p>Ферко наказав паличці, аби залізла в мішок... Корчмар красно передав йому чудотворний столик й ослика.</p>
	<p>Зав’язав Ферко столик на плече, сів на ослика, а мішок з паличкою взяв в руки й домів...</p>
	<p>Ей, було радості, коли він з усім багатством щасливо прийшов домів...</p>
	<p>Відтепер уже було що їсти, пити не лише дітям бідного чоловіка, але й сусідам й всьому селу.</p>
	<p>Лиш паличці не було роботи. Ще й днесь сидить собі в мішкові, доки не настане її черга...</p>
	<p>Сидить, сидить. Кедь не віруєте, прийдіть подивитися.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p>Чарівна палиця. «Сравнительный указатель сюжетов: Восточнославянская сказка / Сост. Л. Бараг, И. Березовский, К. Кабашников, Н. Новиков. — Л.: Наука, 1979.» — 564. Друкується вперше. Варіанти: Плешинець — «Казки одного села / Запис текстів, післямова та примітки П. В. Лінтура; Упорядник Ю. Д. Туряниця. — Ужгород: Карпати, 1979.», с. 227 — 229; Тегза-Порадюк — Архів П. В. Лінтура.; Бочко — Архів П. В. Лінтура.; Гандера — Архів П. В. Лінтура.; Васько — Архів П. В. Лінтура.</p>
			<p><a href="/Український фольклор Книги/Петро Лінтур ☼ Зачаровані казкою/">Зачаровані казкою: Українські народні казки Закарпаття в записах П. В. Лінтура</a> [Упорядники І. М. Сенька та В. В. Лінтур; вступна стаття, примітки та словник І. М. Сенька; післямова П. В. Лінтура; Редколегія: В. І. Данканич, О. І. Дей, П. К. Добрянський та ін.; Художник М. М. Дем’ян]. — Ужгород: Карпати, 1984. — 528 с, іл. (Бібліотека «Карпати»).</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>


<article class="articleMain">
	<h1 class="articleMain__header">Чарівна палиця <br><span class="article__headerDescription">Українська народна казка Чернігівщини</span></h1>
	<p>Жили собі дід та баба. Жили бідно, мали корівку, а годувати її було нічим. Та й на пашу ні дід, ні баба не в змозі були водити, бо були дуже старі.</p>
	<p>Привів дід корову на ярмарок. Ходять навколо корови купці, заглядають їй в зуби. Бачать — корівка хоч і невелика, та здорова. Сторгувались з дідом, він і продав корову. Купив собі палицю, щоб було на що спиратися, пляшку горілки й шматок ковбаски, а на решту з горя добре випив.</p>
	<p>Пізно увечері дід приплівся додому. Став на дверях п’яний -преп’яний, ледве на ногах тримається й сміється. Побачила його стара й почала сварити:</p>
	<p>— А щоб тебе нечиста сила забрала і в сині скали занесла! Щоб ти на гладкій дорозі ноги поламав! Ану, давай грошей!</p>
	<p>— Немає грошей, — відповідає дід, — корову вовки з’їли!</p>
	<p>— Щоб я тебе у своїй хаті більше не бачила! Забирайся, бо кості поламаю!</p>
	<p>І пішов дід по світу. Прийшов до річки, добро своє по кущах розклав. Під один кущ горілку, під другий — ковбасу. Сів та й журиться. У цей час один пан з панею на прогулянку вийшли. Підійшли до діда.</p>
	<p>— Звідки, діду, в тебе ця палиця?- питає пан.</p>
	<p>— Купив.</p>
	<p>— Продай її мені!</p>
	<p>— Не продам, бо палиця — чарівна.</p>
	<p>— Яка?</p>
	<p>— Кажу вам, чарівна!</p>
	<p>Захотів пан переконатися, як то чарує палиця.</p>
	<p>— Ану покажи, діду, які чудеса твоя палиця виробляє?</p>
	<p>Кинув дід палицю в кущ, під яким заховав ковбасу, пішов за нею, витяг з-під куща не тільки палицю, а й ковбасу. Здивувався пан та й каже:</p>
	<p>— Закуска є, тепер коли б ще й випивка знайшлася.</p>
	<p>Кинув дід вдруге палицю під інший кущ.</p>
	<p>— Ану, паночку, ідіть до того куща, принесіть палицю.</p>
	<p>Побіг пан до куща, шукає палицю й знаходить там пляшку горілки. Приніс горілку до діда й не може надивуватися, що воно за диво.</p>
	<p>— Скільки просите, діду, за свою палицю?- питає.</p>
	<p>— Та вже коли так просите, паночку, доведеться продати. Платіть шапку грошей!</p>
	<p>Побігла пані за грошима. Принесла шапку грошей, висипала дідові. Взяв пан палицю — й швидше додому, щоб, бува, дід не передумав.</p>
	<p>А дід повернувся додому з грішми, помирилися з бабою й живуть спокійно. Другого дня пішов пан в ліс кидати палицю. Кидав, кидав, та все даремно. Зрозумів він, що дід обманув, та було вже пізно.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>35 (4175). Чарівна палиця. СУС —. Записала Дубіно В. В. 2008 року. Ковбаско Галина Сергіївна. Чернігівська область, Бобровицький район, Стара Басань</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>


<article class="articleMain">
	<h1 class="articleMain__header">Чарівна палиця <br><span class="article__headerDescription">Українська народна казка Чернігівщини</span></h1>
	<p>Жили собі дід та баба. Мали корівку та годувати її було нічим. А на пашу ні дід, ні баба не могли її водити, бо були дуже старі.</p>
	<p>Повів дід корову на ярмарок. Ходять навколо корови купці, заглядають їй в зуби. Бачать, що корівка хоч і невелика, та здорова. Сторгувалися з дідом і купили ту корову. А дід купив собі палицю, щоб було на що спиратися, пляшку горілки і ковбаси. А на решту з горя добре випив.</p>
	<p>Пізно увечері приплівся дід додому. Став на дверях п’яний, ледве на ногах тримається і сміється. Побачила його стара і почала сваритися:</p>
	<p>— А щоб тебе нечиста сила забрала і в сині скали занесла! Щоб ти на гладкій дорозі ноги поламав! Ану, давай, сюди гроші!</p>
	<p>— Нема грошей, — відповідає дід, — вовки корову з’їли.</p>
	<p>— Щоб я тебе в своїй хаті більше не бачила! Забирайся, бо кості поламаю!</p>
	<p>І пішов дід блукаючи по світу. Прийшов до річки, розклав своє добро по кущах. Під один кущ горілку, під другий — ковбасу. Сів та й журиться. У цей час пан з панею на прогулянку вийшли. Підійшли до діда та й питають:</p>
	<p>— Звідки, діду, в тебе ця палиця?</p>
	<p>— Купив.</p>
	<p>— Продай її мені.</p>
	<p>— Не продам, бо палиця чарівна.</p>
	<p>— Яка?</p>
	<p>— Чарівна.</p>
	<p>Захотів пан подивитися, що вона може, а дід кинув палицю під кущ, де заховав ковбасу. Пішов туди, витяг її і показує панові. Здивувався той та й каже:</p>
	<p>— Закуска є, тепер коли б випивка знайшлася.</p>
	<p>Кинув дід палицю під інший кущ і каже:</p>
	<p>— Ану, паночку, ідіть та подивіться під кущ.</p>
	<p>Пішов пан та й знайшов пляшку. Кинувся до діда питати, скільки той хоче за палицю. Дід захотів шапку грошей.</p>
	<p>Побігла пані за грошима, принесла, висипала дідові в шапку. А пан взяв палицю і побіг додому, щоб дід, бува, не передумав.</p>
	<p>Повернувся дід додому з грішми, помирилися з бабою і живуть спокійно.</p>
	<p>А пан пішов до лісу кидати палицю та тільки нічого вже під кущем не знайшов.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>131 (4270). Чарівна палиця. СУС —. Записано 2008 року. Британ Лідія Миколаївна (1938). Чернігівська область, Новгород-Сіверський район, Гайворон</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>


<article class="articleMain">
	<h1 class="articleMain__header">Чарівна палиця <br><span class="article__headerDescription">Українська народна казка Чернігівщини</span></h1>
	<p>Жили-були собі дід та баба. Жили дуже бідно. Була в них корівка, а годувать її не було чим. На пашу водить її не могли, бо були старими дід і баба. Рішили вони продати корівку. Дід повів її на базар. Корівка була невеличка, але здорова. Сторгувався дід швидко з одною хазяйкою і продав корівку. Дуже пізно прийшов дід додому до своєї бабки.</p>
	<p>Жаль було корівки, дак він з горя і напився. А ще купив палицю, щоб було на що спиратися.</p>
	<p>Баба почала його лаяти:</p>
	<p>— А щоб тебе нечиста сила забрала і в сині небеса занесла! Щоб ти на рівній дорозі ноги поламав! Давай сюди гроші!</p>
	<p>А грошей вже не було. Баба вигнала діда з дому. Пішов дід по світу. Прийшов до річки, своє добро поховав під кущами. Сів і журиться. Аж ось звідкись узявся пихатий пан із своєю панею. Підійшли вони до діда. Сподобалась палиця панові. Він почав вимагати, щоб дід ту палицю йому продав. Дід пану каже:</p>
	<p>— Не продам, бо ця палиця не проста, а чарівна.</p>
	<p>Панові захотілось узнати, які чудеса виробляла палиця. Дід кинув палицю під кущ, де він перед тим заховав ковбасу. Пішов за нею, витяг не тільки палицю, а й ковбасу.</p>
	<p>Пан дуже здивувався. Каже:</p>
	<p>— Закуска є, тепер коли б ще і випивка знайшлася.</p>
	<p>Кинув дід вдруге палицю до того куща, де він горілку заховав. Послав дід пана принести палицю. Пан побіг до куща і найшов там пляшку горілки. Просить пан діда:</p>
	<p>— Продай мені свою палицю.</p>
	<p>— Продам, якщо так просите. Платіть шапку грошей.</p>
	<p>Побігла пані за грошима. Вернувся дід додому з грошима, помирилися з бабою та й живуть собі.</p>
	<p>Пан пішов на другий день у ліс. Кидав, кидав, да все даром. Зрозумів пан, що дід обманув його.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>203 (4384). Чарівна палиця. СУС —. Записала Гуськова Л. О. 24 січня 2008 року. Гуськова Мотрона Петрівна (1929). Чернігівська область, Ніжинський район, Кропивне</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Закарпаття/">Фольклор Закарпаття</a></li>
		<li><a href="/Фольклор Чернігівщини/">Фольклор Чернігівщини</a></li>
	</ul>
</footer>
<!--#include virtual="/-/inc/general__page_end.inc" -->
