<!--#include virtual="/-/inc/general__page_start.inc" -->
<title>Злодій і пан ☼ Українська народна казка ☼ Народна творчість</title>
<meta name="Description" content="Українська народна казка Бойківщини, Покуття «Злодій і пан» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Злодій і пан.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Злодій і пан <br><span class="article__headerDescription">Українська народна казка Бойківщини</span></h1>
	<p>Мав тато три сини. Він не годен був уже на них робити і каже: — Йдіть шукайте собі хліба, бо я вже не годен робити. Вони побрали собі ножики і по кусникови хліба та й пішли. Зібралися і пішли. Ідуть вони, йдуть, надибали дуба. Позабивали в дуба свої ножики і кажуть так:</p>
	<p>— Як будеме вертатися, будеме дивитися на ножики. Котрий ножик буде іржавлений, то значить його ґазда вже не жиє. А котрого ножик чистий, той жиє.</p>
	<p>Такий знак мав бути.</p>
	<p>Та й порозходилися вони. Ідуть і йдуть дорогою. Нарешті надибає їх господар та й каже:</p>
	<p>— Де ви йдете, синки?</p>
	<p>— Та йдемо, — каже, — хліба шукати. Тато не годен, мусимо йти служити.</p>
	<p>— Може, би, — каже, — єден пішов до мене? Буде пасти в мене корову. Я його навчу шевчити, буде шевцем робити. Буде мати хліб У руках.</p>
	<p>— Та най буде, я піду, — сказав старший і пішов до шевця. Пасе він там корову, та й швець чого учить майструвати — чоботи робити, черевики. Побув він там рік і навчився шевчити, робить чоботи і все, кому що треба.</p>
	<p>Швець їх зустрів, як два старших ще не встигли розійтися, бо найменший зразу відділився від них. А як старший пішов до шевця, середущий трохи пройшов сам, і надибав його кравець. Та й питається його:</p>
	<p>— Де ти йдеш, хлопче? А він каже:</p>
	<p>— Іду хліба шукати, бо тато вже не годен на мене робити.</p>
	<p>— Ходи, — каже, — до мене. Будеш пасти в мене корову, а я тебе буду вчити на кравця. Будеш шити одяг і мати хліб у руках. Так чи ніт?</p>
	<p>— Добре, — сказав хлопець.</p>
	<p>Пішов він до кравця, пас худобу і вчився кравчити. І вивчився він на кравця.</p>
	<p>А третій хлопець далеко зайшов. Іде він, і надибає його злодій. Та й каже йому:</p>
	<p>— Де ти йдеш, хлопчику?</p>
	<p>— Та йду, — каже, — хліба шукати, бо тато вже не годен робити на мене.</p>
	<p>Підійшли розбійники та й кажуть:</p>
	<p>— Треба цього хлопця вбити. Нащо його? А другий каже:</p>
	<p>— Нє, не треба вбивати. Він малейкий. Та й, — каже, — де-небудь фірточку відкриєме, то він залізе і буде видавати нам усе з магазину.</p>
	<p>Та й не вбили його, а пішов він з тими злодіями. І ходив з ними цілий рік, і навчився добре красти. Вернулися всі три брати до того дуба, подивилися — всі ножики чисті. І прийшли вони всі три додому. Той вивчився на шевця, другий на кравця, а третій — на злодія. Приходить до них пан та й питає:</p>
	<p>— Що ви, хлопці, вмієте робити? Той каже:</p>
	<p>— Чоботи вмію робити.</p>
	<p>— Зроби мені чоботи, — каже пан. А другий:</p>
	<p>— Одяг шию.</p>
	<p>— А ти що вмієш? Що ти навчився? — питає пан найменшого. А він каже:</p>
	<p>— Я злодій. Я, — каже, — злодійства навчився.</p>
	<p>— А добре ти вмієш красти?</p>
	<p>— Добре.</p>
	<p>— Як ти так добре вмієш красти, вкради, — каже, — в мене коні із стайні. Вкрадеш — я тобі велику премію дам.</p>
	<p>— То покажіть мені, пане, де вони стоять, ваші коні, де вони суть.</p>
	<p>— Ходи, я тобі покажу, де стоять.</p>
	<p>І пан пішов показав йому. На однім коню сторож сидить. А коло стайні поприпинані пси. Він ся подивив та й думає, як би то вкрасти. «Ага, вже знаю», — подумав і пішов додому.</p>
	<p>Накупив злодій горівки, перебрався на жінку, іде ввечері попри ту стайню та й заводить:</p>
	<p>— Ой-йо-йой! Господь би тя скарав! Та я тобі горівки несу, а ти мене б’єш?!</p>
	<p>Плаче та й йойкає, що нібито ґазда її б’є. А тоти в стайні слухають, та й каже єден до другого:</p>
	<p>— Ти чуєш? Якась жінка плаче на дорозі.</p>
	<p>— Та чую.</p>
	<p>— Йди, — каже, — клич її сюди. Той пішов та й каже:</p>
	<p>— Жінко, чо’ ти плачеш?</p>
	<p>— Та видите, я накупила горівки і всякого добра, а він мене б’є та й вигонить з хати. Де я маю ночувати?</p>
	<p>— Ходіть, жіночко, до нас, коло нас і переночуєте. Та й зайшов злодій до них. І каже:</p>
	<p>— Ану ж нате трохи випийте, закусіть. Та й ме легше сидіти.</p>
	<p>Тоти добре випили та й сидять п’яні на конях. А злодій лиш дивиться, що ся робить. Як вони добре попили, він пішов у село і приніс терниці. Знаєте, які то терниці? То на них жони коноплі й льон на повісмо труть. Поклав він на терниці сідла, посадив у сідла тих сторожів, дав їм мотуззя в руки і сказав:</p>
	<p>— Добре пильнуйте. Забрав коні та й пішов. Приходить рано пан. Питає злодія:</p>
	<p>— Вкрав-ис коні?</p>
	<p>— Вкрав.</p>
	<p>— Та де вони?</p>
	<p>— А онде пасуться.</p>
	<p>Пан пішов до стайні дивитися, а ті на терницях сидять. Пан дивиться — то смішне. Коней нема, а пси позв’язувані хвостами і пометані на паркан — злодій дав псам булки з горівкою, і вони сп’яніли.</p>
	<p>А злодій прийшов до пана й каже:</p>
	<p>— Треба мені заплатити — так, як ви сказали.</p>
	<p>Пан йому заплатив за те, що коні вкрав, і каже злодійови:</p>
	<p>— Як ти такий добрий злодій, то вкради перстень з моєї пані. А злодій питає:</p>
	<p>— Де тота пані буде, а де перстень?</p>
	<p>— Оде пані буде спати, а перстень буде в неї на пальці.</p>
	<p>Злодій пішов, набрав десь мерзі смердячої, провертів свердликом діру в повалі і зачав сипати в діру межи них тоту мерзю. Пан пробудився і каже до пані:</p>
	<p>— Що то так смердить?</p>
	<p>— Я не знаю, — каже пані.</p>
	<p>Зачали вони межи собою сваритися та й єдно на другого звертати. А пан ся роззлостив та й каже:</p>
	<p>— Бери тоти подушки і тото все і неси надвір. Най то не смердить коло мене.</p>
	<p>Пані то забрала і понесла надвір. А злодій піддивився, що пані надворі, та й каже:</p>
	<p>— Хай пані віддасть перстень, бо злодій забере.</p>
	<p>Пані зняла перстень і наділа злодійови на палець. Сама віддала. Така була мудра. І пішов злодій додому. Приходить пан і каже, щоб пані дала перстень.</p>
	<p>— Я тобі дала перстень.</p>
	<p>— Ти мені не давала.</p>
	<p>— Та як не давала?</p>
	<p>— Та ти злодійови дала, не мені. Пан приходить до злодія.</p>
	<p>— Ти вкрав перстень?</p>
	<p>— Вкрав.</p>
	<p>— Де він?</p>
	<p>— Тут. Це він?</p>
	<p>— Він.</p>
	<p>Пан заплатив йому за перстень і каже:</p>
	<p>— Як ти такий злодій, то вкради в мене пані. Я тобі за це дам весь маєток. Все запишу на тебе.</p>
	<p>Ну як пані вкрасти? Як її виманити з хати? Пішов він і повипускав із стаєнь всю худобу. Худоба ходить по оборі й реве, коні іржуть, кури кудкудакають. Пан то почув та й питає в пані:</p>
	<p>— Чого то слуги бидло не позапирали, а все по оборі ходить? Став пан пані сварити і сказав їй все позагонити до стайні:</p>
	<p>— Най не ходить по дворі.</p>
	<p>Пані пішла наганяти бидло до стайні. А злодій підходить до хати та й дивиться. Пані понаганяла то все до стайні та й хоче йти до хати, а злодій ухопив плахту, завив пані і хода горі дорогою з панею. Та й втік.</p>
	<p>Втіче злодій з панею, і надибає ’го чорт.</p>
	<p>— Що ти, — каже, — тут несеш?</p>
	<p>— Пані несу.</p>
	<p>— Продай.</p>
	<p>— Купи. Дай такий міх грошей, як та пані. Такий зависокий і затовстий.</p>
	<p>Дав ’му чорт мішок грошей і поніс пані в свою печеру. А там пустив межи чорти.</p>
	<p>Чорти її купили і почали в тій печері з нею жити. А пан приходить до злодія й питає:</p>
	<p>— Вкрав-ис пані?</p>
	<p>— Вкрав.</p>
	<p>— Та де вона є?</p>
	<p>— Продав.</p>
	<p>— Та кому.</p>
	<p>— Чортам.</p>
	<p>— Йой, чоловіче, що ти наробив?! Бійся бога. Та йди, — каже, — відбери якось пані. Я тобі відразу пишу маєток і хату — все.</p>
	<p>— А як я тепер верну її? Я продав.</p>
	<p>— Та йди, йди, ти якось зробиш.</p>
	<p>Пішов злодій, наснував собі ниток доста, на клуб’я навив. Та й патичків настругав, взяв кобилу, що дуже б’є й кусає, сів на ню та й їде там. Приїхає та й нич не каже чортам. Чорти дивляться, що він там буде робити. А він б’є патички. Там, там забиває їх, снує нитки і в’яже по патичках. І каже:</p>
	<p>— Тут буде церква. Тут буде вівтар, тут буде ксьондз казання казати, а тут сповідальниця буде, ксьондз сповідати буде.</p>
	<p>А чорт дивиться та й каже:</p>
	<p>— Слухайте, він тут монастир хоче класти. Треба його якось нагнати відти геть, бо як збудує монастир, то нам тут не місце буде. Ми тут не зможеме існувати.</p>
	<p>Підходить чорт та й каже:</p>
	<p>— Що ти тут хоч’ робити?</p>
	<p>— Хочу, — каже, — тут церкву класти. Тут будуть люде сповідатися, будуть ходити в церкву й молитися.</p>
	<p>— Бійся бога! Що би ти хотів, аби ти тутка не клав церкву? Ми тобі добре заплатиме.</p>
	<p>— Та що? Віддайте мені пані, та й я піду собі з нею геть. І вони віддали пані. Кажуть:</p>
	<p>— Пані панею, най бере її та най іде геть, би ми його тут не виділи. Забрав злодій пані, посадив на коня та й вйо! Поїхали. А другий чорт прилітає та й каже до першого:</p>
	<p>— Що ти зробив, нащо ти віддав пані?!</p>
	<p>— Но а що ж я мав робити?</p>
	<p>— То, — каже, — не мож так. Іди, дожени його, прижени назад, і будете ся бороти. Хто кого поборе, того пані буде.</p>
	<p>— Най буде.</p>
	<p>Той чорт побіг за злодійом та й каже:</p>
	<p>— Гей, чекай, хлопче!</p>
	<p>— Що є?</p>
	<p>— Віддай пані.</p>
	<p>— Як віддати пані?</p>
	<p>— Будеме ся бороти. Хто поборе, того пані буде.</p>
	<p>— Е, — каже, — чоловіче, ти дурний. В мене онде, — каже, — молодший брат, що має дванадцять років. Хіба би ти з ним поборовся. Бо зі мною тобі нема чого боротися.</p>
	<p>— А де ж твій брат?</p>
	<p>— А онде під колодою спить. А то був медвідь.</p>
	<p>— Як він називається? — питає чорт.</p>
	<p>— Максим.</p>
	<p>Чорт пішов та й каже:</p>
	<p>— Максиме, Максиме, вставай, будеме ся бороти.</p>
	<p>А медвідь як хопить якусь ломаку та чорта по голові. І чорт утік.</p>
	<p>— Йой, — каже, — той як мене грянув, то мені мало й очі не вискочили.</p>
	<p>Той чорт лишився, а пішов доганяти другий.</p>
	<p>— Гей, чекай!</p>
	<p>— Що є?</p>
	<p>— Будеме, — каже, — свистати. Хто голосніше засвище, того й буде пані.</p>
	<p>— Най буде. Ну, свищи ти.</p>
	<p>Чорт як засвистав, то все листя з дерева обпало. А злодій каже:</p>
	<p>— Тепер я буду свистати. Тобі треба завити в міх голову. Бо як я свисну, то й очі тобі вилетять.</p>
	<p>Чорт забив у міх голову, притулився до бука. А злодій каже:</p>
	<p>— Тримай міх, аби-с не хитнувся.</p>
	<p>Чорт тримає міх, а той узяв довбню та як усадив його довбнею по голові! А чорт:</p>
	<p>— Йо-йой, — каже, — той мене як всадив, то мені мало очі не вилетіли.</p>
	<p>Пішов третій чорт доганяти його. Догнав, а злодій питає:</p>
	<p>— Що?</p>
	<p>— Будеме, — каже, — бічи. Хто кого перебіжить, того й буде пані. А злодій:</p>
	<p>— У мене є брат, там під корчем спить. Молодий, всього десять років має. Він, — каже, — буде з тобою бічи.</p>
	<p>А то був заєць.</p>
	<p>— А як він називається? — питає чорт.</p>
	<p>— Яцько. Чорт каже:</p>
	<p>— Яцьку, Яцьку, вставай, будеме ся перебігати.</p>
	<p>Чорт ще не скінчив говорити, а «Яцько» схопився й побіг. І чорт не міг його перегнати.</p>
	<p>— Йой, — каже, — я ще тут, а той уже далеко. Не міг я його передогонити, того Яцька.</p>
	<p>Та й втік злодій, і повіз пані. Привів її панови. Пан пішов до нотаруша і записав йому все: поле, дім і все хазяйство — все, як була в них згода: пан мав свою пані, а бідний Іван став багачем замість пана.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Козьова, Сколівського району, Львівської області 24 березня 1991 року Івашкович Петро Семенович (1913)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>


<article class="articleMain">
	<h1 class="articleMain__header">Злодій і пан <br><span class="article__headerDescription">Українська народна казка Гуцульщини</span></h1>
	<p>Був один господар і мав трьох синів. Добре вони росли в него. Але він був не дуже заможний. Доросли сини до сили, а він думає: «Треба їм дати якусь роботу, щоби вони мали з чого жити». Одного разу взяв він старшого сина і пішли в ліс. Ходять лісом. Та й здибали вербу, таку трошки криву. А син каже:</p>
	<p>— Цю вербу би розпиляв, та було би два ярма. Далі йдуть. Здибали добру березу. Син каже:</p>
	<p>— Цю березу би поколов, то були би чолони&nbsp;<sup>*</sup> до коліс. Далі дубка найшли, та й каже хлопець:</p>
	<p>— З цего дубка були би головки до коліс і спиці. А далі подивився та й каже:</p>
	<p>— З цего деревця файні вила були би.</p>
	<p>І пішли вони додому. А батько думає: «З цего буде колодій&nbsp;<sup>*</sup> «. На другий чи на третій день бере він з собою в ліс середущого сина. Ходять вони, ходять і надибали кедру. А син каже:</p>
	<p>— Цю кедру би попиляв на дошки, то були би з них чудові шафи, ліжка.</p>
	<p>З тим вони й пішли додому. А батько думає: «Певно, це буде столяр». Але нічого не каже.</p>
	<p>Бере він третього сина в ліс. Ходять вони, ходять. І нічого його не цікавить. А коли вже виходили з лісу на край, побачили при дорозі деревце, на якому наросла велика ґуля, бо люди їхали возами та й все його чіпляли. А він подивився та й каже:</p>
	<p>— Оце, — каже, — така ґуля, що раз би чоловіка вдарив і вбив. Старому це не вдалося&nbsp;<sup>*</sup>, але мовчить.</p>
	<p>А через кілька день каже старий:</p>
	<p>— Печи, стара, хліба та й будемо виряжати синів у світ. Стара напекла хліба, пошила синам торби, і каже до них старий:</p>
	<p>— Хлопці, беріть торби з хлібом і йдіть у світ, аби ви щось навчилися.</p>
	<p>Взяли вони торби і пішли.</p>
	<p>Ідуть вони день, ідуть другий. На третій день стрічає їх чоловік.</p>
	<p>— Здорові були, хлопці! А куди ви?</p>
	<p>— Та, — каже, — йдемо. Хочемо, би чогось навчилися, аби мали з чого жити.</p>
	<p>А він каже:</p>
	<p>— Я колодій. Хочете, я одного можу взяти. Навчу всякої роботи господарської.</p>
	<p>Той старший зразу сказав:</p>
	<p>— Я піду з вами.</p>
	<p>І пішов він з тим чоловіком. А ті два йдуть далі. Чи мало, чи багато вони йшли, здибає їх другий чоловік.</p>
	<p>— Здорові були, хлопці! Куди напрям держите? А вони відповідають то саме:</p>
	<p>— Ідемо в світ, би ми щось навчилися.</p>
	<p>— Одного, — каже, — можу взяти. Я столяр. Котрий має охоту, може йти.</p>
	<p>Той середущий каже:</p>
	<p>— Я піду з вами.</p>
	<p>І пішов він, а менший брат лишився один. Сумно йому стало. Ішов він, ішов і дійшов до корчми. Подумав він: «Піду до корчми, щось з’їм, відпочину». Увійшов, а там, як звичайно, сидять люди, гуторять. П’ють, як звичайно, в корчмі. А один столик був вільний, і він сів до того столика та й розглядає незнайомих людей. Але дивиться, в другому кутку сидить коло стола чоловік, вкроїв собі хліба і поклав кроєним до себе. А цей подивився та й собі так укроїв хліб. І кроєним до себе. Той подивився на того, а той на того. І той незнайомець підходить до него. Подивився, що в него так хліб стоїть, і питає впівголосу:</p>
	<p>— Ти такий?</p>
	<p>— Такий, — каже.</p>
	<p>— І я такий. Ходи зо мною, і будеш жити, як пан.</p>
	<p>Встали вони й вийшли. І пішли в село, де той незнайомий був, і там собі удень працюють, а вночі ходять і крадуть. І так вони жили.</p>
	<p>Пройшло три роки. А то було так, що кожен мав служити в майстра три роки, хоч би він навчився й за півроку. Через три роки приходить додому старший.</p>
	<p>— Ну що, сину, навчився?</p>
	<p>— Навчився, тату. Нема такої речі в господарстві, аби я її не зробив. Вози, колеса — все!</p>
	<p>— Добре, синку.</p>
	<p>Відвів йому старий місце на майстерню, і він став працювати. Прийшли люди з замовленнями. Тому се зробить, тому те. Робить і має гроші. І добре. А тут приходить середущий син.</p>
	<p>— Ну що, синку, навчився?</p>
	<p>— Навчився, тату. Нема такої речі мебльової, аби я не зробив.</p>
	<p>— Добре, сину.</p>
	<p>І так само дав йому старий майстерню. Зараз прийшли люди з замовленнями. Тому шафу, тому стіл, тому крісло. Вже він робить і має гроші.</p>
	<p>Та й приходить третій син, наймолодший.</p>
	<p>— Ну що, синку, навчився?</p>
	<p>— Навчився.</p>
	<p>— А що ти навчився?</p>
	<p>— Я, тату, злодій.</p>
	<p>Не вдалося це татови. Прогнати би його, та це син.</p>
	<p>А тут зразу поголоска по селу пішла: «Того й того син злодій». Прийшла ця чутка і до пана. А пан — як це було давно — ґосподар у селі, і суддя, бо був такий панщизняний закон, що всі люди панські. Пан думає: «Біда, злодій у селі». Посилає економа, щоби він його прикликав до пана. Злодій прийшов, а пан його питає:</p>
	<p>— Ти злодій? Він відповідає:</p>
	<p>— Так, я злодій.</p>
	<p>Пан подумав і каже йому так:</p>
	<p>— Як ти злодій, укради в мене вівці з полонини на полуднє. Украдеш, будуть твої, а не вкрадеш, голову тобі зніму.</p>
	<p>— Попробую, — відповідає злодій.</p>
	<p>Пішов він другий день на ярмарок, а баба продає квочку з курятами&nbsp;<sup>*</sup> в решеті. Він гроші має. Купив ту квочку з курятами, з решетом разом, геть зо всім. І пішов додому. А на другий день іде в полонину. Прийшов він там заздалегідь, подивився сюди-туди. Пастухи пасуть вівці, а він собі боком ходить, дивиться, що куди. На полуднє загнали пастухи вівці в кошару, подоїли, і вівці трохи спочивають, а пастухи й собі пішли на спочинок. А злодій того лишень і чекав, доки вони впораються. Як побачив, що вони пішли в колибу&nbsp;<sup>*</sup>, він ту квочку з курятами розв’язав, викинув з решета, а квочка «кудкудак, кудкудак, кво-кво-кво». А сам злодій сховався.</p>
	<p>А пастухи почули то та й кричать:</p>
	<p>— Мой, квочка є, ходім зловимо, будем мати кури!</p>
	<p>Вибігли з колиби. А квочка тікає, а курята по жерепу&nbsp;<sup>*</sup> розсипалися. Вони квочку зловили. А курята цяп-цяп. А вони: «Мой, тут-тут, тут-тут». А злодій з криївки потихоньку забіг у кошару і на вівці: «Киш-киш-киш!» А вівці знають, що це значить. Вигнав їх з кошари і просто собі по дорозі погнав. А пастухи ловили й ловили ті курята. Нарешті половили та й кажуть:</p>
	<p>— Вже пізно, треба вівці виганяти пасти.</p>
	<p>Вони до кошари — овець нема. А їх пан попередив, що мають злодії прийти красти вівці. Вони сюди, вони туди, той у сиглу&nbsp;<sup>*</sup>, той на другу полонину — нема овець.</p>
	<p>А цей собі пригнав вівці файно, в подвір’я загнав. Все, має отару овець. А пастухи прибігли до пана.</p>
	<p>— Пропали вівці! А пан їм:</p>
	<p>— Ах ви драбуги&nbsp;<sup>*</sup>, я ж вам говорив! На другий день пан посилає економа.</p>
	<p>— Най Іван прийде до мене. Прийшов він до пана, а пан питає:</p>
	<p>— Украв вівці?</p>
	<p>— Украв.</p>
	<p>— Молодець. Укради ще мені коня. Він буде стояти на брамі, його будуть стерегти. Украдеш, буде твій, а не вкрадеш, голову здойму.</p>
	<p>— Попробую, — каже.</p>
	<p>І пішов. Та повечеряв собі. Та поспав трохи, а тоді пішов до вуйка, украв коня з возом, пішов до жида, украв бочку горівки. Поклав її на віз і везе.</p>
	<p>А пан поставив коня на брамі. І наставив сторожів. Один тримає за обротянку&nbsp;<sup>*</sup>, другий — за хвіст. А двоє уперезали коня попід черево і той відти, а той відти тримають. А одного висадили на коня.</p>
	<p>А злодій їде собі і не доїхає до того місця. Колеса загальмував, заїхав у грузь&nbsp;<sup>*</sup>. Та пужалном&nbsp;<sup>*</sup> б’є по землі, б’є по землі, аби чути було лоскіт&nbsp;<sup>*</sup>, що він нібито коня так б’є. Та й кричить: «Бйо, бйо, бйо!» А колеса загальмовані. Підходить він до тих сторожів.</p>
	<p>— Люди добрі, поможіть. Ади, конина ув’яла, не може. Заїхав я у грузь та й не можу виїхати. Та й мені прийдеться тут ночувати.</p>
	<p>— Е, — кажуть, — нам не можна, бо прийде злодій коня вкрасти.</p>
	<p>— Люди добрі, та вас стілько тут є. Де годен злодій у вас коня вкрасти? Зрештою, я не кажу, щоби ви всі йшли. От приміром можете три йти, а два лишіться. Не дай Боже, щоб хто вкрав.</p>
	<p>— Мой, та ходім. Чоловіка треба порятувати.</p>
	<p>Два лишилися біля коня, а три пішли до него. А він сюди-туди. Бив, бив, а тоді забіг, колеса розгальмував. «Бйо, бйо!» І виїхав.</p>
	<p>— Ой люди добрі, дай вам Боже здоров’я. Аби ви не мали лиха. Я вже думав, що буду тут ночувати. Оце везу горівку до корчми. Нате вам кухлика та потягніть собі.</p>
	<p>А тут міри нема. Як мужик до горівки — знаємо! Потягнув оден, другий, третій. А він каже:</p>
	<p>— Знаєте що? Ті два хоть мені не помагали, але вони стерегли. Ідіть скажіть, най і вони прийдуть, я ще і їх угостю. Аби ви були всі контетні&nbsp;<sup>*</sup>.</p>
	<p>Ті прибігають:</p>
	<p>— Мой, горівка, як олива! Казав той, що й вас угостить. Біжіть. Прийшли та й ті потягнули. А він помаленьку конячку за дишель, їде помалу попри них та й оглядає, як обстановка. І поїхав собі. Поїхав, жидови горівку віддав, коня з возом так само віддав і над ранком, уже от-от світає, іде знов до них. Приходить, а вони всі п’яні, нічого не пам’ятають. Він потихоньку приніс терлицю&nbsp;<sup>*</sup> і прив’язав до слупа. Помаленьку відв’язує коня і прив’язує сторожа до терлиці. Другого бере від обротянки і теж прив’язує до терлиці. А ті, що за черево коня тримали, попадали, бо він курмей&nbsp;<sup>*</sup> від рук їм відрізав. І до терлиці прив’язав. А п’ятий давно з коня впав. Злодій помаленьку коня вивів. Та відвів його набік, прив’язав до дерева коло дороги, та ще вернувся до того, що сидів на коні, помаленьку висадив його на терлицю і припер до слупа. Та сів на коня і поїхав.</p>
	<p>А пан наладив рушницю і думає: «Як тілько піднімуть сторожі галас, застрілю його». Стало розвиднятися, пан дивиться — коня нема.</p>
	<p>— Що ви наробили!</p>
	<p>А то все, як трупи, лежить. Пропав кінь.</p>
	<p>На третій день посилає пан економа по злодія.</p>
	<p>— Ну що, вкрав коня?</p>
	<p>— Та бачите, що вкрав.</p>
	<p>— Молодець. Вкради мені тепер, — каже, — перстень з руки мої пані. Вона на ліжку буде спати. Як украдеш, заволодієш моїм господарством. А не вкрадеш, смерть тобі.</p>
	<p>— Ну добре, попробую.</p>
	<p>А пан наладив шаблю і думає: «Він буде лізти через вікно. І буде йому конець».</p>
	<p>А злодій пішов собі додому, повечеряв. А як потемніло добре, узяв роскаль і пішов на кладовище. Найшов там найсвіжіший гріб, розкопав, узяв мертвого й подався до пана. Заходить собі з саду. Поставив мерця під стіну і помаленьку добуває вікно. А пан чує і вже трясеться. Злодій собі помаленьку вікно відважив, вибрав і суне помаленьку мерця у вікно. Трошки посунув і назад, нібито він дивиться, чи хтось там є. Другий раз суне. А пан чекає з шаблею. Той уже півголови показав, але то ще негаразд рубати. Але третій раз уже так суне, що вже ніби залізає в кімнату. Як лиш всунув добре голову, що вже можна рубати, пан шаблею лиш чах! І голову відтяв. І говорить сам до себе:</p>
	<p>— Собака! Вже більше не буде красти!</p>
	<p>А злодій, наколи пан відтяв мерцеви голову, трупа кинув, а сам сховався за вугол. А пан подумав, що треба труп злодія сховати, щоби ніхто не знав, де він дівся. Голову викинув через вікно і думає: «Я його закопаю в саду і кінці в воду. Був такий та й нема». Та вискочив у сад і там риє яму, аби його закопати.</p>
	<p>А злодій трошки зачекав за вуглом та нишечком у вікно вскочив і ходить по кімнаті. Та й тихо говорить:</p>
	<p>— От собака! Ото дістав від мене. Більше не буде красти! Мила, дай перстень, я покладу його до шуфляди. Вже злодія немає.</p>
	<p>А вона зняла перстень та й йому подала. Думала, що то пан. Злодій через вікно і пішов.</p>
	<p>А пан мерця загріб, заплескав. Та приходить і собі через вікно.</p>
	<p>— От собака! Вже від мене дістав. Більше красти не буде! Дай перстенець, я покладу його до шуфляди.</p>
	<p>— Я тобі віддала. А він каже:</p>
	<p>— Коли? А хай то шляк трафить! Він уже здогадався.</p>
	<p>На другий день посилає пан за ним економа.</p>
	<p>— Ну що, вкрав перстень?</p>
	<p>— Украв.</p>
	<p>Тоді вийшов з ним пан на ґанок і каже:</p>
	<p>— Мої піддані, оце буде ваш пан, а я виїхаю.</p>
	<p>Узяв собі пан коні з фаетоном і гроші, які мав, і виїхав. А той лишився на пановім господарстві.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__footnotes">
			<p><sup>*</sup> Чоло́ни — бруски, з яких монтувався обід колеса для воза.</p>
			<p><sup>*</sup> Колоді́й — майстер, який виготовляє вози, сани, колеса; стельмах.</p>
			<p><sup>*</sup> Вда́тися — сподобатись.</p>
			<p><sup>*</sup> Ку́рятко, куря — курчатко.</p>
			<p><sup>*</sup> Коли́ба — житло чабанів і лісорубів.</p>
			<p><sup>*</sup> Же́реп — ялівець.</p>
			<p><sup>*</sup> Си́гла — густий ліс, що прилягає до полонини.</p>
			<p><sup>*</sup> Драбу́га — бандюга.</p>
			<p><sup>*</sup> Обротя́нка — вуздечка.</p>
			<p><sup>*</sup> Грузь — болото, грязюка.</p>
			<p><sup>*</sup> Пу́жално — руків’я батога.</p>
			<p><sup>*</sup> Ло́скіт — тут: стукіт.</p>
			<p><sup>*</sup> Конте́тний — задоволений.</p>
			<p><sup>*</sup> Те́рлиця — пристрій для вибивання прядива з лляної соломки.</p>
			<p><sup>*</sup> Курме́й — мотуз.</p>
		</div>
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Село Рожнів, Косівського району, Івано-Франківської області 13 вересня 1986 року Радиш Олекса Петрович (1903 року народження)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>


<article class="articleMain">
	<h1 class="articleMain__header">Злодій і пан <br><span class="article__headerDescription">Українська народна казка Покуття</span></h1>
	<p>Колись, у давні часи, жив оден чоловік, який мав трьох синів. А хазяйство в них було бідне, вони не мали дома що робити. А коли повиростали хлопці, чоловік каже:</p>
	<p>— Так, сини, вам уже пора в дорогу. Ідіть шукайте собі якоїсь спеціяльности, щоб ви могли заробити на кусок хліба.</p>
	<p>Сини зібралися і пішли в дорогу. І оден пішов одною дорогою, другий другою, а третій третьою. Перший попав до коваля і вчився на коваля. Другий попав до штельмаха і вчився штельмахарства — робити вози, борони й інше, що треба було для людей. А третій ішов, ішов і попав до одного такого, що сидів і нічого не робив. І говорить парубкови:</p>
	<p>— Я й тебе так навчу, що ти будеш сидіти й нічого не робити. І добре будем жити, і гроші в нас будуть.</p>
	<p>І хлопець зостався в того чоловіка. Коли прийшов вечір, той каже:</p>
	<p>— А тепер ти підеш зі мною і будеш видіти, який ти будеш спеціяліст.</p>
	<p>І вони почали ходити красти. І той був добрий злодій, а той у него вчився.</p>
	<p>І вчилися сини по три роки, і кожний мав спеціяльність. Той був коваль, той штельмах, а той добрий злодій. Поверталися вони додому, тато втішився та й питає їх:</p>
	<p>— Що ви, сини, навчилися? Оден каже:</p>
	<p>— Тату, я можу робити ковалем. Другий каже:</p>
	<p>— Я можу робити штельмахом.</p>
	<p>— А ти, сину? — третьому каже, найменшому.</p>
	<p>— Та ви знаєте, я, — каже, — навчився... я не можу вам сказати.</p>
	<p>— Ну та щось ти навчився за три роки?</p>
	<p>— То, що два старші зароблять, я можу вкрасти.</p>
	<p>Тато був незадоволений цими словами, але що мав робити? То ж його рідна дитина.</p>
	<p>Через деякий час пан перевідався, що повернулися додому ті сини, закликав того чоловіка й питає:</p>
	<p>— Ну, що твої сини навчилися робити?</p>
	<p>— Та оден, — каже, — може бути добрим ковалем, а другий штельмахом.</p>
	<p>Пан каже:</p>
	<p>— Мені таких треба, най ідуть до мене на роботу. А третій?</p>
	<p>— Та третій, пане, ви знаєте...</p>
	<p>— Ну-ну, що він навчився?</p>
	<p>— Він каже, що він добрий злодій. Що ці два можуть заробити, то він може вкрасти.</p>
	<p>— Кажи, най і він до мене прийде.</p>
	<p>І два старші, коваль і штельмах, стали в пана до роботи. А третій прийшов до пана, а той каже:</p>
	<p>— Як ти добрий злодій, то вкради в мене мого коня.</p>
	<p>— Вкраду, — каже злодій.</p>
	<p>Пан сказав, що має вкрасти цего вечора.</p>
	<p>— Добре.</p>
	<p>Той пішов додому, ліг виспався, а коли прийшов вечір, він пішов до корчми, взяв пляшку горівки, сам перебрався на бабу і їде попри панську конюшню, І ніби застряв у калюжі і не може виїхати. І зачав стогнати, щоб ті, які сокотили коня, вийшли. Ті вийшли та й питають:</p>
	<p>— Що ви там, бабко, робите?</p>
	<p>— Йой, — каже, — поможіть, добрі люди, витягнути колісницю з ями.</p>
	<p>Вони помогли та й питають:</p>
	<p>— А що ви везете?</p>
	<p>— Та я тут все маю, що треба. Можу й вас, — каже, — вгостити. За то, що ви помогли.</p>
	<p>Та й дав він одному потягнути, тому, що поміг. Той добре потягнув. Прийшов до своїх товаришів та й каже:</p>
	<p>— Тут якась баба є. Таку добру горівку має. Ідіть, може, й вам дасть. Прийшов і другий, прийшов і третій, та й потягнули з тої великої пляшки. І нім третій випив, то перший уже заснув.</p>
	<p>Коли вони добре заснули, той приніс терлицю, поклав одного п’яного на терлицю, другого до жолоба присилив, а третього присилив ззаду до терлиці, ніби до хвоста коневи. Та забрав коня і пішов додому, і ліг собі спати.</p>
	<p>На рано приходить пан до стайні — коня нема. Пан приходить до злодія до хати та й питає:</p>
	<p>— Вкрав коня? А він каже:</p>
	<p>— Вкрав.</p>
	<p>— Добре. А цего вечора, — каже, — маєш украсти з мої жінки перстень. А не вкрадеш, голову відрубаю.</p>
	<p>— Добре, вкраду, — каже він.</p>
	<p>Пізно ввечері він зібрався і йде до пана. Приходить, а пан поставив там дві свої кухарці і сказав їм так:</p>
	<p>— Ви цю ніч дивіться, щоби нікого не пускали там, де ми з панею будемо спати.</p>
	<p>Цей прийшов, а тут собаки. Він дав їм м’яса. Пси з’їли. А він дав намащену салом смолу. Пси хапнули, а смола ймила за зуби, і вони не то що гавкати, а зуби розщепити не могли. І вони оба почали з-за зубів смолу вишпортувати, а злодій за той час зайшов до кімнати. Приходить до тих двох кухарок, а вони сплять. Він позв’язував їм докупи кіски і пішов далі. Входить до другої кімнати, чує, пан з панею сплять.</p>
	<p>А він мав коло себе якусь рідину, узяв та й всипав її межи них і заховався. Вони прокинулися і не можуть зрозуміти, що то є. Пан чує, що він мокрий. Встав і пішов до другої кімнати, щоб втертися. А злодій підходить до пані і тихо каже:</p>
	<p>— Поки ще нема злодія, дай перстень мені, бо як він прийде, то буде шукати в тебе.</p>
	<p>А паня думала, що то пан, і дала йому перстень. Він перстень забрав, вийшов потихоньку й пішов. А пан втерся, приходить і каже:</p>
	<p>— Ну, тепер можемо вже спокійно спати. Злодій, певно, вже не прийде.</p>
	<p>А паня каже:</p>
	<p>— А перстень де ти подів?</p>
	<p>— Та я ж не брав його від тебе, — каже пан.</p>
	<p>— Як не брав, як я тобі тіко що дала? І тут вони вздріли, що персня нема.</p>
	<p>На рано пан знов приходить до него. І питає:</p>
	<p>— Вкрав перстень?</p>
	<p>— Вкрав, — каже він. Пан каже так:</p>
	<p>— Цего вечора прийдеш і вкрадеш у мене жінку.</p>
	<p>Відпочив злодій, а ввечері встає, іде до корчми і переслухує, що там нового. І чує, що в сусідньому селі сьогодні чоловіка поховали. Він пішов на то кладовище, відкопав померлого і приніс до пана. Якраз північ. Приніс злодій померлого та й підпер під вікно. І шкрябає у вікно. Пан думав, що то злодій. Він уже чекав на него. Думає: «Тут я з тобою розрахуюся, ти вже більш не будеш у мене красти». Та й стрілив у него з рушниці. А злодій пустив трупа, і труп упав.</p>
	<p>Пан зібрався і нім вийшов, «вбитий» уже й охолов. Пан думає: «Треба його десь прибрати, щоб ніхто не видів і не знав. А то ще скажуть, що пан убивством займається». І пішов копати яму. А цей входить до кімнати, де спала паня, і говорить тихо:</p>
	<p>— Ходи та допоможеш мені. Я ж сам не можу це зробити. Це треба приховати, щоб ніхто не бачив, що я людину вбив.</p>
	<p>Паня пішла з ним, і він повів її, куди сам хотів. Коли було вже далеко від панського дому, злодій кинув їй на голову мішок, зав’язав, і вже вона вкрадена. Та й повів її і заховав.</p>
	<p>А пан поховав убитого, приходить, а пані нема. Рано приходить він до злодія.</p>
	<p>— Вкрав паню?</p>
	<p>— Вкрав.</p>
	<p>— І що ти тепер будеш робити? А злодій каже:</p>
	<p>— Я коня вкрав і продав — маю гроші. Перстень вкрав і продав — маю гроші. А тепер ще, — каже, — паню продам і знов буду мати гроші.</p>
	<p>А пан думає: «Як ти маєш мою жінку продавати, то продай її мені.» І коли пан заплатив йому, відкупив у него жінку, то вже більше не казав, щоб той приходив до него красти. Бо вже видів, що він злодія не переможе.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Снятин, Снятинського району, Івано-Франківської області 2 листопада 1986 року Козьмик Василь Тодорович (1930)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Бойківщини/">Фольклор Бойківщини</a></li>
		<li><a href="/Фольклор Гуцульщини/">Фольклор Гуцульщини</a></li>
		<li><a href="/Фольклор Покуття/">Фольклор Покуття</a></li>
		<li><a href="/Українська міфологія/Чорт.html">Чорт в українській міфології</a></li>
	</ul>
</footer>
<!--#include virtual="/-/inc/general__page_end.inc" -->
