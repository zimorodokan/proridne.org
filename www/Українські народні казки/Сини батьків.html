<!--#include virtual="/-/inc/general__page_start.inc" -->
<title>Сини батьків ☼ Українська народна казка ☼ Народна творчість</title>
<meta name="Description" content="Українська народна казка Кіровоградщини «Сини батьків» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Сини батьків.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Сини батьків <br><span class="article__headerDescription">Українська народна казка Кіровоградщини</span></h1>
	<p>Колись ще за давньої давнини, старих людей, нікчемних до роботи, недобрі діти вивозили на візку у провалля. В одного чоловіка був старий батько. Обридло йому й жінці коло старого панькатись та годувати і надумались вони відвезти батька у провалля. Посадив син батька на візок і потяг його. Не проситься старий у сина, бо знав, що нічого не допоможе. Слідком за ним побіг синів синок, дідів онучок.</p>
	<p>— Вернись, вражий сину, куди ти йдеш? — крикнув на нього батько.</p>
	<p>— Тату, піду я за вами, а то як трапиться й мені таке, то й не знатиму, куди вас везти, — просився синок.</p>
	<p>Батько, мабуть, гаразд не розслухав або не розібрав, що сказав синок, бо нічого на це не відповів. Ідуть вони далі. От притяг син старого батька до провалля та й укинув його туди вкупі з візком.</p>
	<p>— А навіщо ж ви візка з дідусем у провалля вкинули?- питає хлоп’я батька.</p>
	<p>— Не питай, бо старий будеш, — отказує батько синові.</p>
	<p>— А на чому ж я вас одвозитиму у провалля, як і ви будете такі, як дідусь? — знову питає хлоп’я.</p>
	<p>Схаменувся тоді батько, що це він зробив негарно, що й з ним теж учинять його діти. Жалко йому стало старенького. Витяг він його з провалля, привіз додому і з того часу годував його й доглядав аж до самісінької смерті, а в провалля не тільки не думав ніколи одвозити, а навіть інших одводив це робити.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>91 (7969). Сини батьків. СУС 981. Записала Семенова Анастасія 2010 року. Завідчак Ганна Кузьмівна. Кіровоградська область, Олександрійський район, Приютівка</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Кіровоградщини/">Фольклор Кіровоградщини</a></li>
	</ul>
</footer>
<!--#include virtual="/-/inc/general__page_end.inc" -->
