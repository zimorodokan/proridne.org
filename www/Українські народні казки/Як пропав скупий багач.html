<!--#include virtual="/-/inc/general__page_start.inc" -->
<title>Як пропав скупий багач ☼ Українська народна казка ☼ Народна творчість</title>
<meta name="Description" content="Українська народна казка Гуцульщини «Як пропав скупий багач» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Як пропав скупий багач.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Як пропав скупий багач <br><span class="article__headerDescription">Українська народна казка Гуцульщини</span></h1>
	<p>В однім селі були два люди, один багатий, а другий бідний. Жили собі близько оден від другого. Стрітилися вони коло багацького подвір’я. Питається багач у бідного:</p>
	<p>— Що ти тепер поробляєш? — Та нема ніде роботи. А здалося би трохи заробити грошей, бо приходять свята Великодні. Треба муки білої на паску, сала. Каже багач бідному:</p>
	<p>— Іди на цей тиждень до мене робити. Я тобі заплачу, і все собі покупиш, що тобі треба на свята.</p>
	<p>Погодилися.</p>
	<p>Прийшов бідний до багача у великодний понеділок робити. Поробив у понеділок, поробив і в вівторок. Каже багачеви ввечері:</p>
	<p>— Дай мені грошей на середу. Жінка піде в ярмарок, накупить, що нам потрібно на свята, а я таки завтра іду до тебе знов робити. І середу, і четвер буду робити. А в п’ятницю, знаєш, свято. Але я тобі буду замітати, порядки робити коло хати. І в суботу великодну до полудня буду робити. А від полудня піду до хати, бо, знаєш, треба побритися, помитися. Свята приходять.</p>
	<p>— Добре, — каже багач, але грошей йому у вівторок увечер не дає.</p>
	<p>— Дам тобі гроші в четвер. Жінка встигне все покупити. То є ще часу до свят.</p>
	<p>Робить бідний у багача й середу. І четвер до полудня.</p>
	<p>— Давай, чоловіче, гроші, най я понесу жінці. Най жінка покупить усе, бо час уходить.</p>
	<p>Каже багач бідному:</p>
	<p>— Не треба твої жінці трудитися. Печи, варити. Моя жінка буде печи, виварювати, а я тобі в п’ятницю великодну все готове дам. Але ти ще лишайся робити в мене і в п’ятницю великодну.</p>
	<p>Бідний втішився, що дасть готове багач, варене й печене. Замітає в него, порядки робить делікатні. Штрамує багача на свята. Бо до багача мають на свято з’їхатися багато гостей.</p>
	<p>Настала субота. Каже бідний багачеви:</p>
	<p>— Давай то своє готове печене й варене. Най несу до хати.</p>
	<p>— Ану сідай, хлопе, тут та слухай, що я тобі скажу. Моя жінка завтра рано йде святити до церкви. Принесе свячене до хати. А я тобі наберу свяченого, готового, лиш сядеш з жінкою, з дітьми та будеш їсти.</p>
	<p>Каже бідний чоловік багачеви:</p>
	<p>— А вдавило б тебе то!</p>
	<p>Та сокирчину під паху, та й до хати. Розказує жінці: так і так. Все розказав, як багач його вимордував цілий тиждень. Поплакали жінка з дітьми. Але добрі сусіди знали це все. Як сфальшував багач. І назносили бідному чоловікови всякого добра.</p>
	<p>Проминули Великодні свята. Каже бідний чоловік свої жінці:</p>
	<p>— Піду я до того дурня.</p>
	<p>— Та чого підеш? Я його не хочу видіти ніколи в світі. І не хочу знати, чи він жиє, чи вмер.</p>
	<p>— Е. Йду таки йому сказати, що я обробив свята, як люди. Та й пішов таки.</p>
	<p>Багач сидів на приспі. Бідний чоловік сів коло него. Багач не хоче до него говорити. А бідний таки почіпає багача, хоче говорити з ним. Каже він багачеви:</p>
	<p>— Видиш, чоловіче, який ти фальшивий? Я тобі виробив цілий тиждень, ми мали згоду, що ти мені заплатиш, а ти мене вирядив пусто, без нічого.</p>
	<p>Багач влютився. Штрик у комору, утяв кусочок сала, подає йому в руки та й каже:</p>
	<p>— На, йди до чорта.</p>
	<p>Чоловік узяв той кусок сала, прийшов додому. Питається жінка в чоловіка:</p>
	<p>— А що там була в багача за бесіда?</p>
	<p>— Та я йому розказав так і так, так і так. Як я запусто виробив тиждень. А він на то влютився, штрик у комору, утяв кусок сала та й сказав: «На, іди до чорта». А ти знаєш що, жінко?</p>
	<p>— Що?</p>
	<p>— Я таки йду до дідька. Давай мені хустину, най я завию це сало.</p>
	<p>Та й пішов до дідька. А жінка в плачі.</p>
	<p>— Не бійся, жінко, не бійся. Я повернуся.</p>
	<p>Заходить він у ліс, знайшов чортівську печеру. Та й каже на брамі чортови:</p>
	<p>— Я був у гостях у мого сусіди-багача, а він передав мною вам у подарунок кусок сала.</p>
	<p>— Добре, добре, — сказав чорт. Узяв то сало у печеру, а чоловікови сказав: — Зажди.</p>
	<p>Чоловік постояв. Чорт виносить скатерку.</p>
	<p>— За твій труд, що ти йшов сюди так далеко, на тобі цю скатерку.</p>
	<p>Чи на полі, чи в лісі, чи дома — де захочеш, розкриєш цю скатерку і скажеш: «Накладися, скатерка, всяким добром харчовим».</p>
	<p>Поклав бідний чоловік у пазуху скатерку, відбіг кавалок дороги від чортівської печери і схотів попробувати, чи чорт не обманув.</p>
	<p>— Накладися, скатерка...</p>
	<p>А то скатерка розстелилася і всіляка їда на ній! Він ще такої навіть не бачив. Ще й до того вина та горівки. Зрадів бідний чоловік і пошмалив додому. Та й розіклав скатерку в хаті на столі. Та й каже жінці та й дітям:</p>
	<p>— Приступайте до їди.</p>
	<p>А жінка каже:</p>
	<p>— Та що будемо їсти? Нічого не видимо. А чоловік каже скатерці:</p>
	<p>— Накладися, скатерка, всяким добром харчовим!</p>
	<p>А там з’явилося добра, як у великому ресторані. Жінка каже чоловікови:</p>
	<p>— Ми можемо тепер, чоловіче, ушкварити багачеви.</p>
	<p>Роблять вони велику гостину. Скликають півсела. Та не лишають і того багача. Багач видить з-за брами, що до бідного сходяться гості. Та й думає собі: «Чим він буде приймати так багато людей?»</p>
	<p>А бідний понакладав на столи всіляки наїдки й напої. Усі по-сходилися, кого просив, лиш багач не йде. Посилає багач до бідного чоловіка слугу:</p>
	<p>— Іди крадьки подивися, чи там є що їсти. Але би тебе ніхто не замітив.</p>
	<p>Слуга побіг, обдивився і побачив, що ніколи і в багача такого не видів добра. Прибігає слуга до багача та й каже:</p>
	<p>— Батечку, не тільки їсти, але й пити доволі. Всіляких напитків. Люди їдять, п’ють, співають, набуваються.</p>
	<p>Багач із злости розірвав собі сорочку на грудях. Та й думає: «Він післав до мене післанця, щоби я прийшов до него на такий великий бал. А я не піду до него, поки він сам до мене не прийде». Багачів післанець каже бідному чоловікови:</p>
	<p>— Сказав багач: не піде до вас на бал, поки сами до него не прийдете.</p>
	<p>Приходить бідний до багача та й каже йому:</p>
	<p>— Та я посилав до тебе післанця, а ти чогось не приходиш. Чому не йдеш?</p>
	<p>А багач йому каже:</p>
	<p>— Я тоді до тебе піду, як ти мені розкажеш, з чого ти забагатів.</p>
	<p>— Скажу поправді. Як ти дав мені то сало та й сказав: «На, іди до чорта», я тебе послухав та й до чорта пішов. І мене чорти обдарували за мій труд. Таку скатерку дали, що де розкладу — чи в домі, чи на поли, чи в лісі, — то скатерку добро харчове встелює, їсти й пити, скільки хочеш. І грошей не треба.</p>
	<p>— Так? — сказав багач.</p>
	<p>— Так, так, — твердо відповів бідний чоловік.</p>
	<p>— Але все одно до тебе не піду, бо не маю коли.</p>
	<p>Бідний пішов собі до своїх гостей гостуватися. А багач у свою стайню витягати свині. Мав їх три. Ріже всіх трьох. Та й думає: «Отак. Той бідолаха дістав у чортів одну скатерку, а як я привезу їм фірою три пацюки, то мені дадуть три-чотири скатерці. А може, й п’ять. Думаю, є за що».</p>
	<p>Це була неділя, але не гріхувався багач, різав свині й на фіру тягав. Упряг пару коней. І поїхав він у ліс, до тої самої печери, про яку розказав йому бідний чоловік. Приїхав перед залізної брами і крикнув згорда:</p>
	<p>— Гов, є хто тут? Виходить з печери чорт.</p>
	<p>— Є, є. А що треба?</p>
	<p>— Я привіз вам три свині. Оброблені, готові.</p>
	<p>Забрали чорти свині в печеру. Та й нема чортів. А багач говкає. Виходять чорти.</p>
	<p>— Що треба тобі, чоловіче?</p>
	<p>— Дайте мені скатертів. Таких, як ви дали тому чоловікови, що приніс вам лиш кусок сала.</p>
	<p>Виносить чорт скатерку. Але то пуста. А багач не знає того, що вона пуста.</p>
	<p>— Що ви мені одну даєте? Треба мені дати чотири-п’ять. Бо я всі свині вирізав.</p>
	<p>— Е, — каже чорт, — то треба зготовити, щоб було так багато.</p>
	<p>— А то треба довго чекати?</p>
	<p>— Треба, треба. Заходіть до наших палаців.</p>
	<p>Затягають вони того багача в свої палаци. А там більше нічого не видко, лиш стіни залізні. Багач догадався, що вже йому ніколи не вийти на світ білий, та як зарув. Та з того йому й серце пукло.</p>
	<p>Отак заздрість та й ненависть допровадили багача.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Хутір Калинки́, Косівського району, Івано-Франківської області 13 січня 1986 року Колобейчук Григорій Дмитрович (народж. 1930)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Гуцульщини/">Фольклор Гуцульщини</a></li>
		<li><a href="/Українська міфологія/Чорт.html">Чорт в українській міфології</a></li>
	</ul>
</footer>
<!--#include virtual="/-/inc/general__page_end.inc" -->
