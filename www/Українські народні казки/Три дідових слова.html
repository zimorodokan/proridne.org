<!--#include virtual="/-/inc/general__page_start.inc" -->
<title>Три дідових слова ☼ Українська народна казка ☼ Народна творчість</title>
<meta name="Description" content="Українська народна казка Покуття «Три дідових слова» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Три дідових слова.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Три дідових слова <br><span class="article__headerDescription">Українська народна казка Покуття</span></h1>
	<p>Лишився хлопець сиротою. Без батька, без мами. І ходив селами й просився в найми. І оден дядько його принимає. Він у того дядька жив, худобу пас, все робив, помагав дядькови. Побув він у того дядька кільканадцять років. І тоді рішає йти в своє село, бо думає женитися. Вже йому набридло в того дядька, і каже він йому:</p>
	<p>— Хочу я відходити в своє село. А дядько його запитує:</p>
	<p>— Що ти хочеш за те, що ти тілько в мене перебув? А він відказує:</p>
	<p>— Я від вас нічо’ не хочу. Я у вас робив, а ви мене годували, вбирали.</p>
	<p>А дядько каже:</p>
	<p>— На тобі хоч три дукати на дорогу. Вони тобі пригодяться. Іде він дорогою, похоплює його вечір, і повертає він до іншого дядька, проситься на ніч. Тоти не відмовили, приймили його. Коли вони вечеряли, дали вечеряти й йому. А він побачив на печи дуже-дуже старого діда. І ні до кого той дід нічого не заговорив. А він запитується в него, у сина того діда:</p>
	<p>— Чого тато ніц не говорять? А син йому відказує:</p>
	<p>— Наші тато задурно не говорять. За одно слово беруть дуката. Він собі думає: «Маю коло себе три дукати. Що я з них зведу? Ану дам я старому одного дуката. Що він мені скаже?» Підходить він до печи і кричить (бо дід не чує):</p>
	<p>— Діду! Діду! Нате дуката і скажіть мені файне слово. А дід говорить:</p>
	<p>— Не знаєш броду, не лізь у воду.</p>
	<p>А хлопець собі думає: «Дав одного дуката, то дам і другого. Що дід скаже?» Дає другого дуката і кричить:</p>
	<p>— Діду, кажіть ще друге слово! А він каже, дід:</p>
	<p>— Колись, сину, як ся вжениш, не давай коней із своїх очей другому. Не давай, аби другий ними їхав.</p>
	<p>А молодик собі подумав: «Віддав діду два дукати, даю ще третього. Чи сповняться мені ті слова, що дід казав?» А дід йому за третього дуката каже:</p>
	<p>— Як будеш мати жінку, то ніколи жінці не вір, бо жінка тебе зрадить.</p>
	<p>Він переночував, рано встав, помився, убрався, подякував їм за нічліг і пішов далі. Іде дорогою, йде, доходить до річки. І нагадав собі дідове слово, що як не знаєш броду, не лізь у воду. І став і чекає, аби хтось надійшов, аби його направив, де переходити. Дивиться, їде банкар на білому кони, і на шиї коневи прив’язаний великий мішок. І він нікого не питався, а відразу пішов у воду, аби переїхати. Та й залетів банкар на бистру воду, та й топиться. І потонув. А кінь не втопився, сплив і вернувся назад, д’сему молодикови. Молодий чоловік злапав коня і їде попри воду, аби когось попитати, де перехід. Подибає стареньку бабку.</p>
	<p>— Бабусю, де можна переїхати, аби не втопитися? А бабуся повернулася й показує йому рукою:</p>
	<p>— Перехід отам, де той корчик. Там фіри їдуть і все їде. Переїхав він річку і поцікавився, що ж у тому міху. Заглянув, а то повний міх грошей. І він собі подумав, що сповнилося перше слово діда. Приїхав він на тому кони в своє село, дуже розбагатів, бо він мав багато грошей, оженився. Тримав пару коней робочих, пару виїзних. У него була велика господарка. Одного прекрасного дня почав він молотити ціпом пшеницю. Заходить до него кум і просить:</p>
	<p>— Куме, дайте мені коней з лісу дров привезти.</p>
	<p>А ліс рядом. Він каже кумови, що не має часу, бо почав молотити. А кум став просити:</p>
	<p>— Дайте коней мені самому. Я багато брати не буду.</p>
	<p>Він дав кумови коні і нагадав собі дідове слово. І що він робить? Лишає молотити і йде боком попри дорогу. Той їде дорогою, а він іде лісом. І видить, що дуже багато дров той набрав. Під горбом коні не в силі таку фіру витягнути. І що він робить? Шукає камінь і кладе його під заднє колесо, підпирає фіру, аби не котилася вдолину, бере сокиру, іде в корчі, рубає грабову запруту, вертається, бере віжки в руки і тою запрутою б’є коні. А кум це все видить з корчів. Коли він почав бити коні запрутою, коні поверх сили витягли ту фіру, і кобила скинула лоша. А той узяв і кинув то лоша в корчі. А ґазда то лоша підбирає, несе його додому, засушив його і почепив на банти на стриху. І кумови нічого про то лоша не каже. Так сповнилося друге дідове слово.</p>
	<p>І тримав він то лоша три роки. А в три роки робить він великий бай. Скликав усіх сусідів, свою родину. І закликає сего кума. Коли вже всі сиділи за столом і трохи випили, почалася при горівці бесіда. Входить ґазда до хати й каже:</p>
	<p>— Панове гості! Що має коштувати кінь, який має три годи і ще шлеї не видів?</p>
	<p>І стали говорити про ціну. А то кожний гоститься в його хаті, то треба підвищити ціну якнайбільше. А тоді звертається ґазда до кума:</p>
	<p>— Чуєте, куме, яку ціну гості подали за сего коня? А той каже:</p>
	<p>— Чую.</p>
	<p>Ґазда каже до гостей:</p>
	<p>— Зараз я вам сего коня введу показати.</p>
	<p>Він виліз на стрих, здоймає з бантів то засушене лоша і вносить до хати. І звертається до кума:</p>
	<p>— От видите, куме. Коли ви тоді їхали з лісу, ви це лоша закинули в корчі. А я там недалеко стояв, лоша підобрав, засушив його і почепив на банти, йому сьогодні сповнилося три роки. А ви чули, яку ціну сказали панове гості? Сказали, що має коштувати трирічний кінь, який шлеї не видів. То прошу, куме, ідіть додому і принесіть гроші, що їх вартує цей кінь.</p>
	<p>Кум приніс йому ті гроші, і тоді ґазда собі подумав, що вже сповнилися слова за два дукати. Ще за третій дукат лишилися.</p>
	<p>А з жінкою вони собі дуже файно жиють. Але десять років у них не було дітей. А на одинадцятий рік появилася в них дитинка, і дуже вони тою дитиною втішні. А в пару років у жінчиної сестри весілля, віддається дівчина. А сестра жиє на третьому селі. Жінка говорить:</p>
	<p>— Нам треба їхати на весілля до сестри. А він сказав:</p>
	<p>— Я тобі запряжу коні і ти поїдеш. А я мушу лишитися дома, бо на господарці дуже роботи багато.</p>
	<p>Вона поїхала на пару днів скорше, бо то ж сестра. Треба сестрі щось коло хати помочи, лагодити на весілля. Вона поїхала, а чоловік собі думає: «Як зробити, аби сповнилося третє дідове слово?» І що він надумав? їде в місто, підголився, підстригся, купив панське вбрання. Убрався і так підмаскувався, щоб його ніхто не пізнав, щоби він виглядав на якогось здекутора. Подивився в дзеркало і сам себе не пізнавав, бо з хлопа зробився пан.</p>
	<p>В день весілля він то все вбирає, бере течку і приходить на третє село на то весілля. Дивиться з-за воріт, близько не приступає. А ті весільні повиходили, побачили, що якийсь пан стоїть з течкою на дорозі, приходять д’нему і питають його, чого він так дивиться. А він говорить:</p>
	<p>— Я ще ніколи сільського весілля не видів. У нас в містах не так ся робить, у нас по-іншому. Мені би хотілося підійти ближче і подивитися, але не знаю, чи можна.</p>
	<p>А ті весільні пішли до ґазди й ґаздині і сказали, що проситься пан приступити ближче, бо його дуже інтересує сільське весілля. Ґазда з ґаздинею вийшли д’тому панови і стали просити:</p>
	<p>— Приступайте ближче. Побудете у нас на весіллі, побачите все. Він приступив. А за якусь годину покликали всіх гостей на обід.</p>
	<p>А його окремо садять, як великого гостя. Бо вони собі думають, що сей пан добре повітає, що пан має добрі гроші.</p>
	<p>Після обіду встають вітати молоду. Скидають на таріль гроші, щоби молода мала на убори. Коли всі повітали, тоді приступив сей пан. І так повітав, як усі гості. Дуже вони сего пана поважають, так, що на руках би носили. Бо дуже файно повітав молодих.</p>
	<p>І так він засидівся на тім весіллі, що похопляє його вечір. Тоді він підходить до ґаздині та й каже:</p>
	<p>— Я боюся йти додому, бо в мене багато грошей. Хотів би у вас переночувати.</p>
	<p>А вона сказала:</p>
	<p>— Прошу, прошу дуже. У нас є дві хаті.</p>
	<p>А вони сиділи в старій хаті, а весілля справляли в новій. І його ложать спати у старій хаті. А він каже до ґаздині:</p>
	<p>— Як би ви мені дали таку жінку, щоби мені ноги помила, би мене накрила.</p>
	<p>А ґаздиня собі думає: «Кого дати? Він добрі гроші заплатить ті жінці. Шкода чужу дати. Шкода, би чужа заробила, ліпше би своя. Треба дати найближчу дочку. Най заробить файні гроші». Та й звертається до «пана»:</p>
	<p>— Я вам дам таку жінку, що з маленькою дитиною. Може бути?</p>
	<p>А він каже, що не має значення, може бути й двома дітьми, лиш би йому ноги помила і його накрила, як розкриється.</p>
	<p>Коли він лягав спати, то не розбирався, аби вона його не пізнала. Ляг у тому вбранню, в якому був удень. Вона помила йому ноги, розстелила ліжко. Він собі течку кладе під голову. Так, ніби то багато в него грошей. Ляг він та й говорить до неї:</p>
	<p>— Лягайте й ви, відпочивайте. Ви, напевно, трудні, змучені. А вона говорить:</p>
	<p>— Як не трудна! Я вже пару ночей не спала, все помагала. Се моя рідна сестра віддається.</p>
	<p>Лягла вона, дитину поклала коло себе і сильно заснула. А «пан» устає, сонну дитину від неї бере і пішов. А вона ж тою дитиною дуже радувалася. То ж десять років не було в них дітей. Пробудилася вона вночі, помацала — дитини нема. Засвітила, подивилася, а то й пана нема. Значить, пан украв. Плачучи йде вона до мами й жаліється:</p>
	<p>— Що ви мені нагилили? Той пан дитину украв. Що мені чоловік скаже?</p>
	<p>А мама їй говорить:</p>
	<p>— Тихо, — каже, — не переживай. Дитини шкода, але ми так зробимо, що чоловік нічого не скаже.</p>
	<p>— То що, мамо, зробим?</p>
	<p>— Ми спалим цю стару хату і скажем, що дитина згоріла в хаті. Закинем туди барана, аби згорів у ті хаті. І зробим похорон, аби був якийсь вигляд.</p>
	<p>А чоловік прийшов з дитиною додому. А сусідня жінка мала малу дитину, таку саму, як і його, кормила ту дитину своїми грудьми. Він приходить до тої жінки і просить, аби вона покормила два дни і його дитину. Він заплатить файні гроші. А то була бідна жінка, злакомилася вона на гроші і приймила його дитину, і грудьми кормила, як і свою.</p>
	<p>А ті кинули в хату барана, хату запалили. Хата згоріла. Зібрали вони перегорілі баранячі кістки, закликали ксьондза і зробили похорон. Ксьондз відправив, як по дитині. А на другий день тато її запрягає коні, і вона в жалобі їде додому. Їде, вже недалеко дому свого, а чоловік на воротах визирає. Вона їде й плаче. Чоловік питає:</p>
	<p>— Що ти з весілля їдеш і плачеш?</p>
	<p>— Йой, — каже, — дитина згоріла. Я дуже трудна була, схотіла спати. Положили дитину спати в старі хаті. Мама сказала: «Там спокійно, не чути, як музики грають. Там дитина буде добре спати.» І, — каже, — хтось запалив хату. Хата стара, суха, сильно ся розгоріла, і дитину не мож було врятувати. Згоріла.</p>
	<p>А чоловік до неї говорить:</p>
	<p>— Жінко, не гризися. Коби ми здорові. А тоді він запитує:</p>
	<p>— Та й що ви з тою дитиною зробили, як вона згоріла?</p>
	<p>— Поховали.</p>
	<p>— Та й що, й ксьондз ховав?</p>
	<p>— Все, — каже, — так зробили, як бог приказав. І ксьондз був.</p>
	<p>— Ти знаєш що, жінко? — каже чоловік. — Я би-м хотів, би ми наймили службу Божу за нашу дитину. Аби їй легше було там лежати.</p>
	<p>А жінка:</p>
	<p>— Добре.</p>
	<p>— Але хотів би-м, аби був і той ксьондз, що ховав дівчинку. Треба й його запросити.</p>
	<p>Наймили вони службу Божу, запросили й того ксьондза, заплатили в церкві. Скликали до церкви людей. -...Аби ся помолили за нашу дитину.</p>
	<p>Зробили обід. І той ксьондз був на їхньому обіді. Приймають усіх людей, котрих закликали до церкви. Почали всі обідати. А ґазда звертається до ксьондза:</p>
	<p>— Отче, ви таки добре виділи, що то дитина згоріла? А отець відповідає:</p>
	<p>— Я би нічого не поховав, лиш дитину. Тварину я не маю права ховати.</p>
	<p>А ґазда каже:</p>
	<p>— Е, відей ви тварину поховали, не дитину. І тоді сказав ґазда:</p>
	<p>— Панове гості, я перепрошую на минутку. Я зараз внесу свою дитину.</p>
	<p>Збігав він до сусіди, забирає свою дитину і приносить до хати. Показує жінці й питає:</p>
	<p>— Наша дитинка? А жінка говорить:</p>
	<p>— Наша.</p>
	<p>Він показує дитину сусідам.</p>
	<p>— Ану дивіться, бо отець кажуть, що вони дитину поховали. А відей вони тварину поховали.</p>
	<p>Дитина маму пізнала, притулилася до мами. А ксьондзеви було дуже неприємно, що таке виказалося межи людьми. Що замість людини поховав тварину.</p>
	<p>А він тоді й питає жінки:</p>
	<p>— Як то так зробилося, що дитина з’явилася в мене дома?</p>
	<p>А вона бере та й розказує йому все, як було. А він признається:</p>
	<p>— То не пан, а я був.</p>
	<p>І вона пожалувала, що злакомилася на гроші і пішла до «пана» в служниці.</p>
	<p>І сповнилися йому всі три дідові слова, що за них він дав три дукати.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Кулачківці, Снятинського району, Івано-Франківської області 30 серпня 1987 року Ільницький Петро Миколайович (1923)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Покуття/">Фольклор Покуття</a></li>
	</ul>
</footer>
<!--#include virtual="/-/inc/general__page_end.inc" -->
