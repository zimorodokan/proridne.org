<!--#include virtual="/-/inc/general__page_start.inc" -->
<title>Пригоди царського міністра ☼ Українська народна казка ☼ Народна творчість</title>
<meta name="Description" content="Українська народна казка Гуцульщини «Пригоди царського міністра» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Пригоди царського міністра.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Пригоди царського міністра <br><span class="article__headerDescription">Українська народна казка Гуцульщини</span></h1>
	<p>Мав ґазда двоє дітей, хлопця і дівчину. Діти викішив&nbsp;<sup>*</sup>, діти повиростали. Пішли діти в школу і добре вчилися. Але дівчина вчилася краще за хлопця. Повиростали вони. І дівчина вивчилася у великих школах. Покликали хлопця до бранки&nbsp;<sup>*</sup>. А донька якраз вийшла з шкіл. Та й каже вона:</p>
	<p>— Я би пішла до війська за брата Василя. Кажуть тато з мамою:</p>
	<p>— Іди.</p>
	<p>Дівчина підстриглася, як хлопець, і намість брата пішла до війська. А попала служити в столичне місто. Там вмундурували її на жовніра, і був той жовнір такий файний, що в столиці кращого не було.</p>
	<p>У неділю рано іде жовнір у столичнім місті на шпацір. А цар зі своєю донькою на шпацір іде. Розминулися вони. Пройшов ще трохи і вертає назад, а цар з дочкою теж вертаються. І ще раз стрічаються.</p>
	<p>— Тату, що це за жовнір?</p>
	<p>— Це, — каже, — наш, у нашій столиці служить.</p>
	<p>— Тату, це такий файний жовнір, я би пішла за него.</p>
	<p>— Та що ти, донько? Та це жовнір-селянин. Я тебе дам за міністра.</p>
	<p>— Ні, тату, такого файного міністра нема. Я хочу йти за цего жовніра.</p>
	<p>І цар погодився.</p>
	<p>Закликав цар того жовніра до себе. Той приходить.</p>
	<p>— Що ви мене кликали?</p>
	<p>— Я тебе кликав, бо ти вдався моїй доньці. Будеш брати мою доньку і зразу станеш міністром.</p>
	<p>— Добре, я возьму вашу доньку за жінку, — каже жовнір. Зробив цар весілля і поклав свого зятя на старшого міністра. І живуть собі міністр із жінкою. Але його жінка дуже скоро довідалася, що це не чоловік, а жінка, та як вона сама. І свого «чоловіка» не схотіла. І сказала:</p>
	<p>— Тату, я із своїм чоловіком жити не буду. Виженіть його геть із столиці, бо мені його не треба. Я собі піду за другого міністра.</p>
	<p>— У тебе такий файний чоловік. Я це не зроблю, щоби я його вигнав.</p>
	<p>А донька своє:</p>
	<p>— Я вас прошу, щоби його в столиці не було.</p>
	<p>— Добре, — сказав цар, — я кудись його вишлю.</p>
	<p>— Зятю, іди принеси мені води цілущої, живущої і видющої.</p>
	<p>— Най буде, — сказав зять.</p>
	<p>Він пішов до церкви, взяв з дванадцяти опаратів&nbsp;<sup>*</sup> шовкових ниток і взяв дванадцять зерен пшениці. І пішов у великий ліс Дивиться, сидить чорт на пні. І питається чорт:</p>
	<p>— Куди ви йдете? Каже царський зять:</p>
	<p>— Мені треба води цілущої, живущої й видющої.</p>
	<p>— Не йдіть далі, бо ви мене печете. Стійте тут, я вам принесу, — сказав чорт.</p>
	<p>Царський зять зачекав. Приносить чорт воду в трьох фляшечках. Царський зять узяв ті фляшки й пішов до царя.</p>
	<p>— Ти прийшов, зятю?</p>
	<p>— Прийшов.</p>
	<p>— Приніс воду?</p>
	<p>— Приніс.</p>
	<p>— Я маю тут песя&nbsp;<sup>*</sup>. Порубаю його на кавалки. Якщо воно зцілиться, ожиє й забреше, то добре, а як ні, то я тебе, зятю, розстрілю.</p>
	<p>Цар узяв сокиру і порубав песя на малі кусочки. Тоді взяв воду цілущу, склав ті кусочки — песя зцілилося. Капнув йому в рот води живущої, водою видющою помастив очі — песя ожило, побігло і зачало гавкати. Цар кличе доньку до себе.</p>
	<p>— Донько, — каже, — я не можу вбити твого чоловіка, а мого міністра. Він приніс таку воду — цілущу, живущу й видющу, — що я порубав щеня на кавалки, а щеня зцілилося й гавкає.</p>
	<p>Донька сказала:</p>
	<p>— Ні, тату. Хоть пускайте його додому, а хоть розстрільте. Цар кличе знов свого зятя.</p>
	<p>— Зятю, — каже, — іди до Чорного царя на другу державу і принеси мені від него касу з грішми. Як не принесеш, не вертайся.</p>
	<p>— Та піду, — каже. І пішов зять.</p>
	<p>Іде він дорогою, а коло дороги дванадцять млинів мелють муку. Підходить царський міністер до тих млинів. Виходить на дорогу Дідо Мельник.</p>
	<p>— Добрий день.</p>
	<p>— Добрий день. Ти куди йдеш?</p>
	<p>— Іду до Чорного царя на другу державу. По касу. Каже Дідо Мельник:</p>
	<p>— І я піду з тобою. Лиш най попоїм.</p>
	<p>Дванадцять млинів мололи муку з кукурудзів. Дідо Мельник зварив кулешу з муки, що дванадцять млинів намололи, і за раз із’їв. І тоді пішли обидва.</p>
	<p>Ідуть вони, знов здибають чоловіка на дорозі. У дванадцяти кожухах.</p>
	<p>— Добрий день!</p>
	<p>— Добрий день, — відповідає Дідо в дванадцяти кожухах. — Куди ви йдете, хлопці?</p>
	<p>— Йдемо на другу державу, до Чорного царя по касу.</p>
	<p>— І я йду з вами. Уже їх три.</p>
	<p>Ідуть вони далі дорогою. І стрічають знов чоловіка. І ланци&nbsp;<sup>*</sup> в него навхрест на грудях. Питається Дідо в ланцах:</p>
	<p>— Куди ви, хлопці, йдете?</p>
	<p>— Йдемо до Чорного царя по касу.</p>
	<p>— І я йду з вами. Уже їх є чотири.</p>
	<p>Приходять на границю. Міністер наперед, а ті за ним. Перейшли границю, і ніхто їх не спирав. Приходять до самої столиці, до Чорного царя. Коло столиці сперли їх пости.</p>
	<p>— Куди, хлопці?</p>
	<p>— Йдемо до царя по касу.</p>
	<p>Пости дали цареви знати:</p>
	<p>— Міністер із другої держави іде до вас по касу. Цар каже:</p>
	<p>— Пропускайте.</p>
	<p>Пости пропустили. Питається цар у міністра:</p>
	<p>— Що ви хочете?</p>
	<p>— Ми прийшли до вас по касу, — говорить міністер з другої держави.</p>
	<p>— Дам, але завтра. Мусите ночувати в мене, — каже цар. Кличе цар ключника.</p>
	<p>— Пусти цих чотирьох у ту залізну кімнату.</p>
	<p>Ключник їх запустив, замкнув і запалив піч. Залізо розігрілося, будуть вони вже горіти. Каже царський міністер:</p>
	<p>— Отут, хлопці, гинемо.</p>
	<p>А Дідо у дванадцятьох кожухах як потис кожухами, залізна кімната стала студена. Кличе цар ключника.</p>
	<p>— Іди вимети з тих людей попіл.</p>
	<p>Ключник утворив двері, а ті чотири виходять. Ключник із страху перевернувся.</p>
	<p>Входять вони до царя. Каже міністер:</p>
	<p>— Давайте касу, бо ми йдемо.</p>
	<p>— Дам, але з’їжте дванадцять волів і двіста кил&nbsp;<sup>*</sup> хліба. Тоді возьмете касу.</p>
	<p>Дідо Мельник сказав цареви:</p>
	<p>— Давай то все сюда.</p>
	<p>Укроїв Дідо тим трьом по півхліба, а самий з’їв дванадцять волів і двіста кил хліба. І сказав цар:</p>
	<p>— Беріть собі, хлопці, касу.</p>
	<p>Дідо в ланцах переверг ланци на касу, узяв на плечі, і пішли вони з касою. А цар дивиться та й каже:</p>
	<p>— Най беруть касу, бо з цими не витримав би я. Бо що за студений, а що за їдець, а що за силач. За три дні по державі моїй було би, Геть би мене об’їли.</p>
	<p>Приходять міністер з цими трьома на роздоріжжя. Каже Дідо в дванадцяти кожухах цему Дідови Мельникови:</p>
	<p>— Я йду в цю дорогу, а ти йди в ту. А тому Дідови в ланцюгах каже:</p>
	<p>— Неси касу міністрови аж до столиці.</p>
	<p>І на роздоріжжі розійшлися. Міністер пішов з Дідом у ланцах, що касу ніс. Каже Дідо в ланцах міністрови:</p>
	<p>— Я страшно зголоднів. Тут є хатина. В ній живе баба-чарівниця. На тобі оден червоний і купи в тої баби оден хліб.</p>
	<p>Міністер узяв червоний і входить у хату до баби. Баби нема в хаті, а дванадцятеро хліба стоять на столі. Міністер поклав червоний на стіл, оден хліб у руки й пішов. Розкроїв хліб наполовині, дав половину Дідови у ланцах, а половину собі взяв. З’їли по півхліба. А баба-чарівниця приходить у свою хатину. Дивиться, на столі оден червоний і одного хліба нема. І баба-чарівниця закляла: «Як брала жінка, аби перевелася на чоловіка, а як брав чоловік, аби перевівся на жінку». І поки міністер дійшов до царя, він став чоловіком. Він сам учув, що став чоловіком.</p>
	<p>Прийшли вони обидва до столиці з касою. Міністер каже:</p>
	<p>— Ідім помалу, щоб ми прийшли до столиці надвечір. Приходять вони поволі вечером до столиці. Пости не спирають, бо це свій міністер. Прийшли перед столиці. Дідо в ланцах касу як поклав на землю, вся столиця задзвонила. Каже цар:</p>
	<p>— Що це вся столиця задзвонила? Міністер входить до царя.</p>
	<p>— Ти прийшов, зятю?</p>
	<p>— Прийшов.</p>
	<p>— Приніс касу?</p>
	<p>— Приніс.</p>
	<p>Цар пішов подивився — є каса. Кличе цар свою доньку. Каже доньці:</p>
	<p>— Як такого чоловіка розстрілити, як є вода цілуща й живуща, і ми ніколи не вмремо. І приніс нам стілько грошей. Не можу я його розстрілити.</p>
	<p>А донька каже:</p>
	<p>— Ні, тату. Завтра рано розстріляйте його. Мені його не треба. Кличе цар знов зятя.</p>
	<p>— Зятю, такі я тобі давав тяжкі завдання, щоби ти не вернувся. А ти вернувся, то завтра рано тебе розстрілюємо.</p>
	<p>Каже зять цареви:</p>
	<p>— Тату, ну що зробимо? Розстрілюйте, але най іду цего вечора з жінкою переспати.</p>
	<p>Цар кличе свою доньку.</p>
	<p>— Хоче твій чоловік перед смертю сеї ночі з тобою переспати у твоїй кімнаті.</p>
	<p>— Та най іде, — каже дочка. — Буде спати.</p>
	<p>Цар подумав: «Він може вбити сам себе і жінку». І дав три вартових, щоб за ним дивилися. А міністер дуже вмучився в дорозі і скоро заснув. А вона була коло него і побачила, що він перевівся з жінки на чоловіка. І вона тих вартових із свої кімнати вигнала.</p>
	<p>Зварила вона вечерю, будить чоловіка.</p>
	<p>— Сідаймо їсти.</p>
	<p>Внесла вона вина, внесла горівки. Дуже жінка втішилася, стала гонорна, що має доброго чоловіка. Повечеряли і лягли спати.</p>
	<p>Рано встає царська донька, а кати вже під дверми. Вона їх питається:</p>
	<p>— Що ви хотіли?</p>
	<p>— Цар приказав, би ми стратили вашого чоловіка. Каже царська донька:</p>
	<p>— Вийдіть мені з хати! Ви прийшли мені чоловіка стріляти? Ідіть, би я вас не виділа, бо я вас зараз вистріляю самих.</p>
	<p>Приходить донька до царя.</p>
	<p>— Тату, — каже, — ви несовісні. Ви катів прислали мого чоловіка стріляти? Такого файного, гонорового? Ви вже не будете царем.</p>
	<p>Та здоймає донька з царя коруну і кладе на свого чоловіка. А чоловік сказав:</p>
	<p>— Ні, жінко. Поки тато жиє, най царює. А як тато помре, тоді буде видно.</p>
	<p>І поклав зять коруну на царя.</p>
	<p>Цар дуже втішився, що донька вже жиє з чоловіком. І з тої утіхи цар зробив великі гості. І я на тих гостях був. І набувався з гостями цілу добу. Цареви й царським дітям усі гості красно подякували, і я так само. Най усі разом жиють здорові. Та й сів я на столець, та й байці конець.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__footnotes">
			<p><sup>*</sup> Ви́кішити — виростити.</p>
			<p><sup>*</sup> Бра́нка — набір новобранців до війська.</p>
			<p><sup>*</sup> Опара́т — верхнє вбрання священика, яке вдягається під час богослужіння.</p>
			<p><sup>*</sup> Песя́ — щеня.</p>
			<p><sup>*</sup> Ланц — ланцюг.</p>
			<p><sup>*</sup> Ки́ла — центнер.</p>
		</div>
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Село Річка (хутір Фейлики), Косівського району, Івано-Франківської області 2 грудня 1985 року Григорчук Василь Михайлович (1919 року народження)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Гуцульщини/">Фольклор Гуцульщини</a></li>
		<li><a href="/Українська міфологія/Чорт.html">Чорт в українській міфології</a></li>
	</ul>
</footer>
<!--#include virtual="/-/inc/general__page_end.inc" -->
