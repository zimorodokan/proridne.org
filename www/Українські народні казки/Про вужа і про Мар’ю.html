<!--#include virtual="/-/inc/general__page_start.inc" -->
<title>Про вужа і про Мар’ю ☼ Українська народна казка ☼ Народна творчість</title>
<meta name="Description" content="Українська народна казка Чернігівщини «Про вужа і про Мар’ю» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Про вужа і про Мар’ю.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Про вужа і про Мар’ю <br><span class="article__headerDescription">Українська народна казка Чернігівщини</span></h1>
	<p>Було це давно. Як казав мій дід Панас, що його діда ще на світі не було. І це було в лісах так далеко від села, що наші чоловіки туди ні на зайця, ні на іншого звіра не ходили. І баби ягоди не брали.</p>
	<p>Дак жили в тих лісах чоловік з жінкою. У них було три сини та дочка Мар’я (звали її так, як і мене). Добре їм там було. І пана не було, тільки Бог над головою. А що вже поживності всякої в лісах було, а грибів, а ягід, а риби в озері, а трав на лузі — тільки руки прикладати до роботи. Отак і жили.</p>
	<p>Та постаріли батьки. Погомоніли між собою та й вирішили після жнив послати своїх хлопців по селах, щоб ті понаходили собі дівок. Та щоб до Пилипівки (до посту) одним разом та весілля зробити їм всім разом.</p>
	<p>До цього треба сказати, що всі три брати хоч були й роботящі, але некрасиві. От поїхали вони по селах. Та ні одна дівка на них не позарилася. Так і вернулися ні з чим і з люті вирішили ніколи не женитися.</p>
	<p>Вернулися додому, а тут новина — до Мар’ї свати приїхали. Дарма, що в лісі жили, слава про Мар’їну красу розійшлася по селах. А батьки не дозволяли їй заміж виходити, бо молода ще була. От і казали одним сватам, що її хотіли посватати, щоб весною приїхали. Але казали, аби казати, аби людей не ображати.</p>
	<p>Брати спочатку підсміювалися над Мар’єю. А тоді задумалися: мама стара, жінок нема. А як Мар’я вийде заміж, то хто буде в домі жіночу роботу робити? От і договорилися брати так зробити, щоб всіх женихів від Мар’ї віднадити.</p>
	<p>Одним казали, що Мар’я уже засватана, деяким могоричі клали як відкупне. Нерідко і до кулаків доходило, ще й пльотками шмагали. Так і віднадили всіх парубків. А їй стало цікаво: то їздили кожного дня свататися, то нема нікого. А того ж не знає, що хлопці її братів бояться.</p>
	<p>Поїхали якось брати весною на нивку, далеко за ліс. А Мар’я худобу вигонила на поляну, поприв’язувала там. Тут чує — собака гавкає. Думає: може, заблудив хто? Пішла на той голос, аж дивиться: іде охотник, молодий та красивий. Як побачила його дівчина, стрепенулося серце в грудях. Не може придумати, що йому сказати і про що запитати. Та якось розговорилися. Та не тільки розговорилися, а й договорилися. Дуже вже охотникові дівка сподобалася. Сказав, щоб ждала його через місяць. В перший день молодніка приїде він з сватами.</p>
	<p>А їхня зустріч також була в перший день молодніка. Побігла Мар’я додому, рада-радісінька. Робота з рук валиться, нічого в голову не йде. Та й не витримала, розказала батькам.</p>
	<p>Брати приїхали ввечері, а вона й до них з своєю радістю. А їм це не на руку. Договорилися, що зустрінуть через місяць того хлопця і віднадять від своєї сестри.</p>
	<p>А Мар’я поралася у дворі і побачила якусь палицю. Вона хотіла підняти її і кинути у дрова. Коли глянула, аж там вуж на сонці гріється. І знає Мар’я, що вужі не кусають, і забоялася наче. Обійшла його і стала свою роботу роботу. А як сонце зайшло, так вуж і зник. З того часу він кожного дня виповзав на теплу стежечку погрітися під сонцем. Звикла до нього дівчина, говорила до нього, як до людини. Розповідала, що брати роблять в полі чи лісі та про хворих батьків, які в хаті лежали.</p>
	<p>Так місяць і пролетів. Настав перший день молодніка. Принарядилася Мар’я, в хаті все блистить, їда наварена. В дворі кожна травинка причесана та обметена. Ждала, ждала сватів, а їх все нема. Вже обід, уже й сонце поплило вниз, а їх нема. Хвилюється дівчина. Хотіла з вужем погомоніти, та й того цілий день не було.</p>
	<p>Ввечері вернулися брати та й питають про жениха. Плаче Мар’я, обманули її. Та навіть не знає, хто обманув і звідки. З плачем лягла спати.</p>
	<p>Спала чи не спала вона, а пора вставати до худоби. Поки корови подоїла, поки всю худобу нагодувала, сонце вже зійшло. А Мар’я іде і плаче, світа Божого не бачить. Трохи не наступила на вужа. А як побачила того вужа, всього в ранах та в болоті, то ще дужче заголосила. Побігла Мар’я трави заварювати (її цього мама навчила). Заварила вона те зілля і почала рани змивати та тряпочки прикладати.</p>
	<p>Так день у турботах і пройшов. А на вечір вуж тільки й зміг, що відповзти з доріжки. На другий день він виповз з кущів ще до сходу сонця. Знову Мар’я його цілий день лікувала. Так пройшов місяць. Знов молодик наступає. Мар’я ще більше журиться. Та все вужу розказує про охотника, про свою турботу і печаль. Треба сказати, що за місяць вона вужа вилікувала. Злізла з нього побита шкіра. А такий на ньому гарний узор був, що Мар’я задивившись, почала його гладити, наче не вужа, а котика пухнастого.</p>
	<p>Знов прийшов перший день молодика. Подоїла Мар’я корів, поклала мисочку з молоком на стежечку вужеві як завжди. Та щось не видно було вужа. Так молоко і простояло цілий день. А ввечері брати вернулися. Тільки заїхали у двір, чують: аж за ними ще хтось їде. Дивляться, а то бричка з шістьма запряженими конями летить по дорозі. Зупиняється коло їхнього двору і виходить пан — молодий, красивий, багато одягнений.</p>
	<p>Бачить Мар’я, а то охотник. Аж в очах їй потемніло з радості, трохи не впала. А брати як побачили його, в ноги попадали та просять простити їх. А Мар’я дивується цьому, нічого не розуміє.</p>
	<p>І розповідає охотник, що їхав місяць назад до Мар’ї свататися. А брати його перестріли його, побили та ще й в болото кинули. І каже до Мар’ї:</p>
	<p>— Спасибі тобі, Мар’єчко, за те, що від смерті врятувала. Бо той вуж був я.</p>
	<p>Та й розказує далі, що рід їхній з відунів, а лікують вони травами. Хто вибирає з дитинства дорогу відуна, той на вісімнадцять років стає вужем, щоб всі трави вивчити. І так цілий рік повзає по землі, а зимою — в землі. Людиною стає раз у місяць — в перший день молодніка. Тоді він зустрів Мар’ю і полюбив її.</p>
	<p>Пішли дівчина з охотником до батьків, щоб ті благословили їх. А батьки, як побачили, яка Мар’я щаслива, а жених пригожий, то й погодилися. Домовилися восени зіграти весілля.</p>
	<p>А охотник з радості пробачив братам своєї жінки та ще й поженив їх. А тещу з тестем вилікував травами. І жили вони ще довго-довго, за дітей своїх радуючись.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>1 (4074). Про вужа і про Мар’ю. СУС —. Записав Микола Зінчук 13 грудня 2007 року. Мельник Тамара Григорівна (1945). Чернігівська область, Ріпкинський район, Любеч</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Чернігівщини/">Фольклор Чернігівщини</a></li>
	</ul>
</footer>
<!--#include virtual="/-/inc/general__page_end.inc" -->
