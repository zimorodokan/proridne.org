<!--#include virtual="/-/inc/general__page_start.inc" -->
<title>Заповіт старої миші ☼ Українська народна казка ☼ Народна творчість</title>
<meta name="Description" content="Українська народна казка Полтавщини «Заповіт старої миші» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Заповіт старої миші.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Заповіт старої миші <br><span class="article__headerDescription">Українська народна казка Полтавщини</span></h1>
	<p>Колись давно, не за нашої пам’яті, мабуть, ще й батьків і дідів наших не було на світі, жила Стара Велика Миша і було в неї троє дітей. Вона була дуже бідна і мала лише головку сиру і коробку печива, яку забула одна поважна пані.</p>
	<p>Стара Велика Миша захворіла і відчула, що помирає. Вона покликала до себе своїх трьох дітей, Сіру Мишку, Пищика і Пухнастого Хвостика.</p>
	<p>— Діти, — ледве промовила мати, — я помираю і хочу розділити між вами своє багатство. Сіра Мишко, тобі я заповідаю велику головку сиру, саме ту, що лежить у вітрині крамниці нашого хазяїна. Тобі, Пищику, коробку печива, котру забула одна поважна пані. Пухнастий Хвостику, мені дуже шкода, але зовсім немає чого тобі залишити. У тебе є гострі кігтики і міцні зубки, сподіваюся, що ти не пропадеш.</p>
	<p>Сказавши це, Велика Миша зітхнула і повернулась до стіни, щоб не бачити, як плачуть діти.</p>
	<p>Коли вона померла, мишенята поховали її, але довго не горювали, а розбіглися по своїх нірках. Сіра Мишка, забравши свою сім’ю, переселилася у вітрину крамниці, де лежав сир, який дістався їй у спадок. Уся родина почала будувати у ньому покої та сходи до них.</p>
	<p>Усім відомо, що миші дуже полюбляють сир. Тому кожного дня зникав великий шматок сиру. І одночасно зникали поволі збудовані при ньому покої і сходи.</p>
	<p>Мишенята так захопилися своїм спадком, що навіть забули про кота, який жив поруч і чекав слушної нагоди, щоб їх з’їсти.</p>
	<p>Через тиждень від багатства Сірої Мишки нічого не залишилося. Сім’я добряче погладшала, а житло безслідно зникло. Кіт давно хотів уже поласувати сім’єю Сірої Мишки і тому запропонував їй свою гостинність. Сіра Мишка, коли ще була зовсім маленькою, не слухала Старої Миші і тому не знала, що дружити з котом дуже небезпечно. Тільки-но вони перебралися жити до кота, про них більше ніхто нічого не чув.</p>
	<p>Пищик також думав лише про свій спадок. Він так захопився печивом, що й не помітив, як розтовстів. Хотів вибратися з коробки, але так і не зміг. Кіт смачно поласував іще одним мишеням.</p>
	<p>А Пухнастий Хвостик був розумним і трудолюбивим. Не мав багатства, але в нього були гострі кігтики і міцні зубки.</p>
	<p>Він познайомився з Мишкою Шкряботушкою і разом з нею побудував собі затишну нірку і жив дуже щасливо. А кіт не може їх знайти і до цього часу.</p>
	<p>Діти, якщо ви знаєте, де живе Пухнастий Хвостик, будь ласка, не кажіть про це коту.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>70 (4683). Заповіт старої миші. СУС —. Записала Шокодько Ірина (11 клас) 2008 року. Пасинкова Тетяна Гаврилівна (1928). Полтавська область, Пирятинський район, Пирятин</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Полтавщини/">Фольклор Полтавщини</a></li>
	</ul>
</footer>
<!--#include virtual="/-/inc/general__page_end.inc" -->
