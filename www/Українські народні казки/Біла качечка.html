<!--#include virtual="/-/inc/general__page_start.inc" -->
<title>Біла качечка ☼ Українська народна казка ☼ Народна творчість</title>
<meta name="Description" content="Українська народна казка Чернігівщини «Біла качечка» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Біла качечка.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Біла качечка <br><span class="article__headerDescription">Українська народна казка Чернігівщини</span></h1>
	<p>Один цар одружився з прегарною царівною. І не встиг ще надивитися на неї, наговоритися з нею, як треба було їм розлучитися на деякий час, цар мав їхати у далекий край. Багато плакала царівна, а чоловік її просив та вмовляв не виходити з домівки, не розмовляти з чужими людьми та поганих розмов не слухати. Царівна обіцяла так і зробити.</p>
	<p>Цар поїхав, а вона замкнулася у своєму палаці і нікуди не виходила. Аж ось через декілька днів приходить до неї жінка. Здавалося, така проста, щира.</p>
	<p>— Чого ти сумуєш?- говорить, — хоч би на світ Божий показалася, трішки сум розвіяла.</p>
	<p>Довго царівна відмовлялася, не хотіла, а потім подумала: «По саду пройтися — не біда». Та й погодилася. А в саду било джерельце з кришталевою водою. День тоді стояв нестерпно жаркий, сонце палило. От і жінка запропонувала скупатися. Царівна відмовлялася, а потім подумала: «Покупатися — не біда». Скинула одяг та й стрибнула у воду. А жінка її долонею по спині — лясь!</p>
	<p>— Пливи, — каже, — білою качечкою.</p>
	<p>А сама одягнулася в її сукню і сіла в палаці царя чекати. Ось він і приїхав. Відьма вибігла назустріч, цілує, обнімає. Він зрадів, сам руки до неї простягає. Та й не впізнав відьму.</p>
	<p>А біла качечка нанесла яєчок, вивела діток. Двох гарненьких, а третього — маленького калічку. Виросли вони, стали гратися на річці, золоту рибку ловити.</p>
	<p>А потім вистрибнули на бережок.</p>
	<p>— Ой, не ходіть туди, дітки! — просила мати.</p>
	<p>Та діти не слухали. Гралися в травичці на бережку та й зайшли у царський двір. Відьма нюхом впізнала їх, зубами заскрипіла. А тоді покликала діток, нагодувала, напоїла і спати повкладала. А слугам веліла розпалити вогонь, повісити казани та нагострити ножі.</p>
	<p>Два брати заснули, а третій не спить. Сховався під стільчиком, усе бачить. Вночі прийшла відьма під двері і питає:</p>
	<p>— Чи ви спите, дітки?</p>
	<p>А калічка відповідає:</p>
	<p>— Спимо, не спимо, думу думаємо, що хочуть нас всіх порізати. Вогонь кладуть, казани вішають, ножі гострять.</p>
	<p>Відьма пішла. Походила, походила і знов під двері:</p>
	<p>— Чи ви спите, дітки?</p>
	<p>А калічка знову відповідає:</p>
	<p>— Спимо, не спимо, думу думаємо, що хочуть нас всіх порізати. Вогонь кладуть, казани вішають, ножі гострять.</p>
	<p>Але відьма все одно двері відкрила, бачить два брати сплять. Обвела їх мертвою рукою і вони померли. А маленького калічку так і не побачила.</p>
	<p>На ранок біла качечка кличе діток. Кличе, кличе, а їх немає. Відчула серцем щось лихе, полетіла на царський двір та й побачила у вікно, що лежать у світлиці два мертві її синочки. Вона враз крильця розпустила, діток обхопила та й заплакала материнським голосом.</p>
	<p>А цар почув та й каже:</p>
	<p>— Чуєш, жінко, качка людським голосом говорить.</p>
	<p>— Та це тобі здається. Прожени ту качку з двору.</p>
	<p>От слуги проганяють качечку, а вона знову й знову до дітей повертається та приказує:</p>
	<p>Кря-кря, мої діточки,</p>
	<p>Кря-кря, мої малесенькі.</p>
	<p>Згубила вас відьма стара,</p>
	<p>Відняла в вас батька рідного,</p>
	<p>Батька рідного — мого чоловіка.</p>
	<p>Потопила нас у річці,</p>
	<p>Обернула в білих качечок,</p>
	<p>А сама тепер живе-радіє.</p>
	<p>«Ех, щось тут не так», — подумав цар та й закричав:</p>
	<p>— Впіймайте мені білу качечку!</p>
	<p>Кинулись слуги, а вона летить, від усіх тікає. Тоді вибіг на подвір’я сам цар, а вона йому прямо в руки й упала. Взяв він її за крильце та й сказав:</p>
	<p>— Стань, біла березо, в мене позаду, а гарна дівчино — попереду!</p>
	<p>І тут в гарній дівчині впізнав він свою молоду царівну. Ох і зрадів же! Обнімає, цілує, радості немає меж.</p>
	<p>Тоді швиденько упіймав він сороку, прив’язав їй до крил малесеньке відеречко і наказав набрати живої води. Полили вони на діток — ті й ожили. А найменшого калічку всього у воді скупали, він став дужим.</p>
	<p>З тих під цар беріг свою сім’ю і жили вони поживали, добра наживали.</p>
	<p>А відьму прив’язали до хвоста кобили та й пустили по полю. Де відірвалася нога, там став рогач, де рука — там граблі, де голова — там кущ і колода. Налетіли птахи — м’ясо поклювали, налетіли вітри — кістки порозвівали і не залишилося від неї ні сліду, ні пам’яті.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>66 (4162а). Біла качечка. СУС 403. Записала Шейко О. В. 2007 року. Чередник Ольга Михайлівна (1926). Чернігівська область, Бобровицький район, Осокорівка</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Чернігівщини/">Фольклор Чернігівщини</a></li>
	</ul>
</footer>
<!--#include virtual="/-/inc/general__page_end.inc" -->
