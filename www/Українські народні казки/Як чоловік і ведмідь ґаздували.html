<!--#include virtual="/-/inc/general__page_start.inc" -->
<title>Як чоловік і ведмідь ґаздували ☼ Українська народна казка ☼ Народна творчість</title>
<meta name="Description" content="Українська народна казка Про Тварин (звірів) «Як чоловік і ведмідь ґаздували» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Як чоловік і ведмідь ґаздували.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Як чоловік і ведмідь ґаздували <br><span class="article__headerDescription">Українська народна казка про тварин</span></h1>
	<p>Було це дуже давно. Жив бідний чоловік, мав жінку і повну хату дітей. Та діти ще нічого не знали робити.</p>
	<p>Біда і нужда в хаті росте, голод дітвору гне і мучить. Не знає чоловік, за що і взятися. Літом іде до лісу рубати дрова, щоб заробити копійку. Але з того заробітку утримувати велику родину важко. Не має чоловік землі, щоб наорати, насіяти, бо клаптик у нього такий, на якому всього хатина стоїть.</p>
	<p>Біднякова хата недалеко від лісу. Як тільки зима настає, бере чоловік самотяжні санки і йде по дрова до лісу.</p>
	<p>Одного разу чоловік пішов з санчатами до лісу й опинився у глибокій хащі. Мало хто і бував тут. Іде, іде, вибрався під високу гору, потрапив на широку долину. І думає собі: «Коли тут ліс повалити, буде поле. А поле вродить хліб».</p>
	<p>Зима ще не минула, чоловік дався ліс рубати. Тонку деревину везе додому, колоддя валить докупи з думкою, що навесні підпалить, попелом удобрить землю.</p>
	<p>Довго рубав чоловік ліс. Багато навозив собі дров додому. Та прийшла весна, сніг зник. Подався чоловік палити громаду дерева. Тонке гілля обрубав, скинув на громаду. Великі колоди рушити з місця не може. А саме в березні звикли вибиратися з своїх зимових логовищ ведмеді. Виліз із гаври старий бурмило, дивиться, як чоловік мучиться, прийшов близько і каже:</p>
	<p>— Що ти, чоловіче, тут робиш?</p>
	<p>— Хотів би я очистити поле. Тут далеко, сюди лісники не прийдуть, ніхто видіти не буде, де я господарюю. Хотів би я собі щось посадити і посіяти. Бо діти голодніють, жінка голодніє, а я сам бідую. Так бідую, що з голоду погибати прийдеться.</p>
	<p>Задумався ведмідь і каже:</p>
	<p>— Бідую зимою і я, бо сиджу в барлозі і лапу ссу. Коли ти мене прийняв би до себе, ми землю обробили б разом, посіяли б разом, а потім врожаєм поділилися. Я виджу, що ти всіх дерев зібрати не в силі, я тобі допоможу.</p>
	<p>Чоловік думає: «Справа непогана. Ведмідь міцний, колоди докупи він збере легко».</p>
	<p>Домовилися чоловік і ведмідь про спільне ґаздування. Робота йде добре. Бо яка колода не була б велика, ведмідь легко нею котить з місця на місце. Чоловік тільки командує.</p>
	<p>Почали ведмідь і чоловік ярювати. Поле було вже чисте, колоддя спалене. Копає чоловік мотикою, ведмідь — кігтями. Поле вже покопане, треба садити, сіяти.</p>
	<p>— Ну, — каже чоловік, — договорімся, що буде тобі: чи зверху, чи знизу?</p>
	<p>Ведмідь подумав: «Я видів і таке, що родиться над землею... Попрошу те, що зверху».</p>
	<p>— Мені те, що над землею.</p>
	<p>— Гаразд!</p>
	<p>Приготував чоловік насіння. Посадили на паленищах багато картоплі. А на нивках, де вогонь був, вона родить добре. Насіння зійшло, картопля почала рости. Листя на новині таке, що любо дивитися — аж чорне. Прийшов час картоплю обкопувати. Чоловік копав мотикою, ведмідь — кігтями. Так обкопали вперше, вдруге.</p>
	<p>Після другої обкопки картопля почала дозрівати. Чоловік був не глупий, вже влітку почав носити з врожаю додому по торбині. Життя пішло краще. Діти вже не голодні.</p>
	<p>Настав час збирати урожай. Прийшов чоловік і ведмідь на ниву. Каже чоловік:</p>
	<p>— Дивися, інші люди збирають врожай. Збираймо свій. Коли не зберемо, припаде снігом.</p>
	<p>Ведмідь вириває картоплиння, складає до громади, бере на плечі, несе до своєї зимівки. А чоловік спокійно викопує з землі картоплю, бо вже йому картоплиння не заважає. Накопав чоловік картоплі багато, бо врожай був добрий.</p>
	<p>Зібралися з нив чоловік і ведмідь, чекають зиму. Поки снігу не було, ведмідь сяк-так живився — виходив на пашу, поїдав картоплиння. А як настала зима, прийшов і голод. Картоплиння пробує їсти, а воно несмачне. Зрозумів ведмідь, що вчинив негаразд.</p>
	<p>— Прийде весна, буде інакше. Я візьму собі те, що під землею. Гірко, бідно перебув зиму ведмідь, ледве весни дочекався. Настало тепло. Зустрічає ведмідь чоловіка на полі.</p>
	<p>— Будемо інакше миритися! — думає ведмідь і каже чоловіку:</p>
	<p>— Обдурив ти мене, я ледве живий залишився. Тепер візьмеш собі, що буде зверху, я візьму те, що буде в землі.</p>
	<p>— Гаразд!</p>
	<p>Приніс чоловік насіння кукурудзи. Засіяли кукурудзою поле, зійшло насіння, почало рости стебелля. Треба кукурудзу обкопувати. Обкопали вперше, обкопали і вдруге.</p>
	<p>Прийшла осінь. Чоловік найняв воза, вибрався до лісу за врожаєм.</p>
	<p>— Твоє — зверху, моє — в землі! — каже ведмідь.</p>
	<p>І взялися збирати посіяне весною. Чоловік наламав качанів немало, бо вродило добре. Ведмідь вириває з землі коріння.</p>
	<p>Прийшла зима. Чоловік з дітьми гараздує, а ведмідь голодніє. Розізлився й думає: «Увиджу того чоловіка, заб’ю його, щоб більше не дурив мене».</p>
	<p>Вийшов чоловік на поле, його зустрів ведмідь:</p>
	<p>— Двічі дурив ти мене, а тепер я тебе уб’ю. Бо залишишся живим, знову обдуриш.</p>
	<p>— Добре, — каже чоловік. — Хочеш мене забити, вбивай. Тільки дай можливість відклонитися до жінки й дітей.</p>
	<p>— Гаразд! Іди! Прощайся з сім’єю й повертайся сюди. Тут я тебе і з’їм!</p>
	<p>Іде чоловік засмучений. Зустрічає його лисиця. Каже йому:</p>
	<p>— Чого ти, чоловіче, такий зажурений?</p>
	<p>— Що тобі розповідати? Хіба чимось поможеш?</p>
	<p>— А коли поможу? Тільки кажи, яка біда? Я пораджу.</p>
	<p>Розповів чоловік історію з ведмедем, розповів, як землю обробляли, як сіяли, як врожаєм ділилися. Розповів чоловік і те, як ведмідь залишився незадоволений, як хоче його забити, як відпустив попрощатися з жінкою.</p>
	<p>— Коли ти мені даш міх курей, я тебе обороню.</p>
	<p>— Дам, тільки оборони мене.</p>
	<p>— Іди додому, візьми сокиру і сани, з якими ходив зимою по дрова. Стань на місце, де чекав тебе ведмідь. Я вийду на високу гору й буду кликати:</p>
	<p>— Чоловіче, го-го-гов!</p>
	<p>А ти до мене озвися: «Го-го-гов!» Я тобі буду казати:</p>
	<p>— Чи видів ти вовка і ведмедя? Ведмідь спитає:</p>
	<p>— Для чого тобі вовка і ведмедя? А я йому:</p>
	<p>— Треба їх до війська!</p>
	<p>Як почує ведмідь, буде просити, аби ти сказав, що не видів його. Я буду далі звідувати:</p>
	<p>— Хто коло тебе? Ведмідь буде казати:</p>
	<p>— Кажи — колода.</p>
	<p>— Коло мене колода. А я знову покличу:</p>
	<p>— Чоловіче, го-го-гов!</p>
	<p>— Го-го-гов!</p>
	<p>— Люди колоду на сани кладуть! Ведмідь буде просити:</p>
	<p>— Клади і мене.</p>
	<p>Ти почнеш ведмедя класти на сани, а він буде звідти котитися. А я знову гукну:</p>
	<p>— Чоловіче, го-го-гов!</p>
	<p>— Го-го-гов!</p>
	<p>— Люди колоду до саней прив’язують. А ведмідь скаже:</p>
	<p>— В’яжи і мене!</p>
	<p>— Ти ведмедя прив’яжеш. Тоді я знову:</p>
	<p>— Чоловіче, го-го-гов!</p>
	<p>— Го-го-гов!</p>
	<p>— Люди колоду з гіллям не везуть, гілля обрубують. Ведмідь буде казати:</p>
	<p>— Бери сокиру, махай, ніби рубаєш. А ти рубай ведмедя.</p>
	<p>Послухав чоловік пораду, вернувся додому, розповів жінці про свою біду. Розповів, як лисиця взялася йому помогти.</p>
	<p>Взяв чоловік під плече сокиру, кинув сани на плече, подався до лісу. Вибігла лисиця на гору й чекає. Втямила вона ведмедя. А тільки прийшов на поле, де його ведмідь чекав, як лисиця гукнула:</p>
	<p>— Чоловіче, го-го-гов!</p>
	<p>— Го-го-гов!</p>
	<p>— Чи ти видів вовка і ведмедя? Ведмідь злякався і каже:</p>
	<p>— Питай, для чого вони? — Для чого вони?</p>
	<p>— Треба їх до війська! Просить ведмідь:</p>
	<p>— Кажи, що ти нас не видів.</p>
	<p>— Я їх не видів. Лисиця знову кличе:</p>
	<p>— Чоловіче, го-го-гов!</p>
	<p>— Го-го-гов!</p>
	<p>— А що коло тебе? Ведмідь просить:</p>
	<p>— Кажи, що колода!</p>
	<p>— Коло мене колода.</p>
	<p>— Люди колоду на сани кладуть! Ведмідь шепче:</p>
	<p>— Кажи, що й ти кладеш.</p>
	<p>— І я кладу.</p>
	<p>Ведмідь котиться з саней. Лисиця знову:</p>
	<p>— Чоловіче, го-го-гов!</p>
	<p>— Го-го-гов!</p>
	<p>— Люди колоду до саней прив’язують! Ведмідь тихо:</p>
	<p>— Кажи, що й ти прив’язуєш.</p>
	<p>— І я прив’язую.</p>
	<p>Взяв чоловік ланцюга, прив’язав ведмедя до саней. А лисиця знову:</p>
	<p>— Чоловіче, го-го-гов!</p>
	<p>— Го-го-гов!</p>
	<p>— Люди колоду з гіллям не везуть! Люди гілля обрубують! Ведмідь тихо:</p>
	<p>— Махай сокирою, ніби й ти обрубуєш.</p>
	<p>Вхопив чоловік сокиру і почав рубати ведмедеві ноги. Ведмідь реве, ліс дрижить. Зарубав чоловік ведмедя, ще й шкуру зірвав... Прискакала лисиця до чоловіка й каже:</p>
	<p>— Давай мішок курей!</p>
	<p>— Ходи до села! Дам тобі в селі. Як не дати, коли мене ти врятувала від смерті.</p>
	<p>Зібралися і йдуть. Коли були недалеко, лисиця стала біля куща й каже:</p>
	<p>— Іди, чоловіче, додому, принеси курей сюди! Прийшов чоловік додому, говорить жінці:</p>
	<p>— Ну, жінко! Я, хвалити милостивого, здоровий. Налови курей, неси їх лисиці, бо вона мене оборонила від смерті.</p>
	<p>Жінка пошкодувала курей:</p>
	<p>— Де я курей дала б лисиці?</p>
	<p>— Не кажи дурниць, клади курей до міха! Вони знову у нас розведуться.</p>
	<p>Наловила жінка курей, зав’язала до міха. Кинув платню чоловік на плече й несе.</p>
	<p>Прийшов до лісу, зустрів лисицю. Розв’язав мішка, випускає курей. Ловить лисиця, кури кудкудакають. Прибіг пес. Кинувся на лисицю. А та давай тікати. Ось, ось має піймати її. Нелегко лисиці втекти. Тільки шмигнула до нори, як пес за задню ногу вхопив її. Лисиця каже:</p>
	<p>— Хвалити милостивого, гаразд, що ти вхопив за корінь, а не за ногу.</p>
	<p>Почув такі слова пес, подумав, що лисиця правду каже. Випустив ногу з зубів і вхопив за корінь. Затягнулася лисиця до нори й сидить.</p>
	<p>Та пес був хитрий. Побачив, що обдурений. Сів коло нори й чекає. «Мусить вийти!» — думає пес.</p>
	<p>Лисиця довго не виходила. Та нарешті вийшла. Голодна була й мусила вийти.</p>
	<p>Оглядається, перед норою нікого не видить. Пійшла до села з думкою, що піймає курку. А пес приготувався, вхопив лисицю і розірвав.</p>
	<p>Так бідний чоловік знебувся і ведмедя, і лисиці. А на полі вже не тільки садив картоплю, сіяв кукурудзу, але й сад заклав. Виросли яблуні, сливи, груші. Збудував чоловік в саду хату, перебрався до неї, бо землі довкола вже було більше.</p>
	<p>Виросли діти. Хлопці поженилися. Кожен син збудував собі нову хату. Прийшли до бідного чоловіка сватати, повіддавалися за парубків дочки. Зяті побудували собі хати. Так довкола одної хати виросло багато нових, і повстало село. А пан, що йому колись належав ліс, не мав сили прогнати людей.</p>
	<p>І на цім слові казка закінчилася.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p>Як чоловік і ведмідь ґаздували. Н. П. Андреев, Указатель сказочных сюжетов по системе Аарне. Издание государственного Русского географического общества, Л., 1929. — 40, 1030. Зап. П. В. Лінтур у с. Дулова Тячівського р-ну Закарпатської обл. від народного казкаря М. М. Галиці. Час запису не зазначений. Казки зелених гір. [Казки Михайла Галиці]. Запис текстів та упорядкування П. В. Лінтура та ін., Ужгород, 1965., стор. 200—205. Паралелі: Афанасьєв, стор. 35—37; 3еленін, стор. 404—405; Сборник великорусских сказок архива Русского географического общества. Издал А. М. Смирнов, вып. 1, 2, Пг., 1917., стор. 348—350, 523—526; Указатель сюжетов. [Составил В. Я. Пропп]. — Народные русские сказки А. Н. Афанасьева. В трех томах, т. 3, М., 1958., стор. 461. Див. також: Центральний державний історичний архів УРСР у Львові., ф. 3с/309, оп. 1, од. зб. 760, арк. 135—136.</p>
			<p><a href="/Український фольклор Книги/Іван Березовський ☼ Казки про тварин/">Казки про тварин</a> (Українська народна творчість) — Київ: Наукова думка. — 1976 — 575 с.</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
</footer>
<!--#include virtual="/-/inc/general__page_end.inc" -->
