<!--#include virtual="/-/inc/general__page_start.inc" -->
<title>Кому дати господарку ☼ Українська народна казка ☼ Народна творчість</title>
<meta name="Description" content="Українська народна казка Бойківщини «Кому дати господарку» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Кому дати господарку.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Кому дати господарку <br><span class="article__headerDescription">Українська народна казка Бойківщини</span></h1>
	<p>За давнього завіту був господар і мав трьох дітей — два хлопці й дівку. Жінка йому померла, і він остався жити коло дітей. Та й постарівся уже, дуже-дуже постарівся. І знав, що буде вмирати. Та й каже до дітей:</p>
	<p>— Привезіть мені священика, ней я посповідаюся, ней свої гріхи сповню.</p>
	<p>Поїхали по священика на друге село. А старому вже закрило мову. Священик до хати, а він уже не може говорити. Він став священикови писати свої гріхи, бо вже говорити не міг. І священик його запричащав, і написав, аби дати йому в руки папір, тестамент писати. Дали йому папір, і він підписав усю господарку єдній дитині, а не написав, котрій, бо не знав, котра дитина від нього (його жінка була дуже гуляща). І то він дав попови в руки, аби піп то віддав до уряду — бо піп був свідок.</p>
	<p>Та й то письмо пішло в руки урядовців, і не могли вони розібрати, котрій дитині дати господарку. Та й у районі то переходило з рук у руки і перейшло в область, аби область написала на когось ту господарку. Та й в області з рук у руки переходив той документ. І ніхто не міг розібрати.</p>
	<p>Прийшов той документ на міністерство. А то місто звалося Зелена Береза. І сам міністер не міг то розібрати. А там сидить єден учений чоловік і каже їм:</p>
	<p>— Знаєте що? Той би розібрав це, котрий суджений є, котрого посадили в тюрму.</p>
	<p>А посадили планетника, котрий все знав і на царя слово погане сказав. Дали ’му десять літ тюрми, тому планетникови. І каже міністер цареви:</p>
	<p>— Скажіть, най приведуть з тюрми того планетника, і він скаже. Цар сказав поліції, аби їхали в тюрму і того привезли. Привели його, а цар до нього каже так:</p>
	<p>— Даю тобі записку того, що помер і єдній дитині лишив господарку. Прочитай тото і скажи, кому тоту господарку дати, аби була правда.</p>
	<p>І каже до нього цар:</p>
	<p>— На кілько ти суджений?</p>
	<p>— На десять літ. Два роки відсидів, а ще сидіти вісім.</p>
	<p>— Узнай це, і тобі буде тих вісім років подаровано. Він каже так:</p>
	<p>— Я можу взнати там, де той старий похований, на його гробі. Цар дає два жандарі, щоби його туди запровадили. Взяли вони собі на дорогу продукти і поїхали. Взнали, де то село. Заходять до віта. І кажуть йому так:</p>
	<p>— Покличте до влади дітей того померлого Олекси. Покликали, і питає їх той планетник:</p>
	<p>— Коли ваш батько помер?</p>
	<p>— Два роки вже, як помер.</p>
	<p>— Кому лишив господарку? Чи знаєте ви, котрій дитині він її лишив?</p>
	<p>Кажуть вони так:</p>
	<p>— Тато лишили господарку дитині, а не написали, як ся дитина називає. І обробляємо ми ту господарку всі разом.</p>
	<p>Планетник каже урядови так:</p>
	<p>— Завтра приходіть сюди. Підеме на цвинтар і будеме відкопувати. Би-сте взяли завтра лопату, чекан і довбню від дров.</p>
	<p>Хлопці кажуть:</p>
	<p>— У нас нема довбні.</p>
	<p>Єден і другий каже, що «в мене нема». А дочка каже:</p>
	<p>— В мене є довбня. Чоловік зробив.</p>
	<p>— Завтра би ви прийшли в сільську раду.</p>
	<p>Вони стали просити, стали підходити до того планетника й жандарів, щоби пішли до них спати. Бо вони хотіли їх підпоїти. Дівка собі, а браття собі — кожне хотіло урвати господарку собі. А він сказав, той планетник:</p>
	<p>— Ми нікуди не підеме. За горівку то робитися не буде. Жандарі хотіли йти туди горівку пити, а він сказав:</p>
	<p>— Нє, то має бути справедливо. За вгощене господарка не має йти. Він нічого не знає й не хоче знати, тілько мають прийти на гріб.</p>
	<p>І став казати планетник урядови:</p>
	<p>— І ви приходіть, і всі. Будете чути й знати, кому він господарку відписав.</p>
	<p>Та й переспали вони в уряді, а другий день віт зібрав людей і пішли на гріб. І ті діти поприходили.</p>
	<p>— Ведіть нас на гріб.</p>
	<p>Найшли гріб. Хрест уже зогнив, перевернувся. Каже він до дітей:</p>
	<p>— Видите, хрест нема кому поставити, а господарку любите. Розкопали гріб.</p>
	<p>— Відкривайте, — каже, — труну.</p>
	<p>Відкрили. Планетник скочив у яму до того померлого і каже:</p>
	<p>— Олексо, ти господарку дав дитині, а не написав-ис, як той дітвак називається. Говори, як він називається? Кому ти господарку відписав? Бо як не скажеш, то будемо тебе бити. Говори!</p>
	<p>Померлий не говорить. Тоді планетник каже до дітей:</p>
	<p>— Слухайте! Скачіть до мене в гріб. Скочив єден син.</p>
	<p>— Бери довбню і бий його по ногах. Той ударив по ногах — не говорить.</p>
	<p>— Бий, — каже, — в груди. Ударив у груди — не говорить.</p>
	<p>— Бий по голові!</p>
	<p>Ударив по голові — також не говорить.</p>
	<p>А дочка нагнулася і слухає, чи не сказав тато синови: «Тобі лишив господарку». Каже до того сина планетник:</p>
	<p>— Вилізай. Він тобі нічого не каже. То не тобі він лишив. Ану, друга дитино, ходи сюди.</p>
	<p>Скочила в яму донька.</p>
	<p>— Бери довбню, бий. Раз по ногах, раз у груди, раз у голову. Бий, — каже, — він мусить признатися.</p>
	<p>Дочка вдарила по ногах — не відзивається мертвий. Планетник до нього каже, до того мертвого:</p>
	<p>— Олексо, говори! Бо тя дуже будем бити. Не говорить.</p>
	<p>— Бий у груди.</p>
	<p>Вдарила в груди — далі не говорить. Каже планетник:</p>
	<p>— Бий у голову.</p>
	<p>Ударила вона і розбила голову. А той також не говорить. Каже планетник до дочки:</p>
	<p>— Вискакуй, бо не тобі господарку відписав. Третя дитина, скачи сюди.</p>
	<p>А той другий син каже до них так:</p>
	<p>— Я тата бити не піду.</p>
	<p>— Мусиш іти, бо я прикажу, би тя розстрілили. А він каже:</p>
	<p>— Розстрілюйте, а свого тата бити я не піду. Господарку давайте, кому хочете, я господарки зрікаюся, а тата бити не буду.</p>
	<p>Дали ’му дві минути на думання. Як не надумається, то будуть його розстрілювати.</p>
	<p>— Подумай. Ану, жандари, приготуйтеся стріляти ’го. А він підняв руки догори і каже:</p>
	<p>— Вже стріляйте.</p>
	<p>І тоді планетник сказав:</p>
	<p>— Не стріляйте, бо я вже знаю, що це його дитина. А той син і та донька, що били його, то не його діти. Зрікається господарки і дає себе на розстріл — видко, що це його дитина.</p>
	<p>Питає планетник віта:</p>
	<p>— Як він ся називає?</p>
	<p>— Никола.</p>
	<p>— Йому припишіть господарку, бо він — дитина померлого.</p>
	<p>І влада підписалася, і віддали господарку Николі. І хто там був, усі підписалися.</p>
	<p>Вернулися з тим документом до царя, і каже планетник до него так:</p>
	<p>— От маєте правду.</p>
	<p>Цар то все прочитав і затвердив. А планетникови подарував цар тих вісім років тюрми.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Сколе (присілок Погоріле), Сколівського району, Львівської області 23 грудня 1990 року Стечак Федір Андрійович (1909)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Бойківщини/">Фольклор Бойківщини</a></li>
	</ul>
</footer>
<!--#include virtual="/-/inc/general__page_end.inc" -->
