<!--#include virtual="/-/inc/general__page_start.inc" -->
<title>Про горе ☼ Українська народна казка ☼ Народна творчість</title>
<meta name="Description" content="Українська народна казка Подніпров’я (Наддніпрянщини) «Про горе» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Про горе.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Про горе <br><span class="article__headerDescription">Українська народна казка Подніпров’я (Наддніпрянщини)</span></h1>
	<p>Жили собі чоловік і жінка, Не було в них дітей, жили собі, як бог їм давав.</p>
	<p>Одного разу стукає хтось до них у двері. Жінка вийшла та й питає:</p>
	<p>— Хто там такий?</p>
	<p>І десь з темноти почула:</p>
	<p>— Горе.</p>
	<p>— Як це горе?» — здивувалася жінка.</p>
	<p>— Горе я. До всіх приходжу, але не разом. До одного в старих літах, а до іншого — в молодих. То це я прийшло спитати, коли до вас прийти, бо вам все одно мене не минути.</p>
	<p>— Пожди, — каже жінка, — я з чоловіком пораджуся.</p>
	<p>Зайшла вона до хати, а чоловік і питає її, хто там прийшов.</p>
	<p>— Горе прийшло, але питається, чи до нас в молодих літах прийшло чи в старих. То все рівно воно до всіх приходить, тільки не разом. До одних в молодих літах, а до інших в старих. То що йому одказати?</p>
	<p>От вони порадились. Чоловік каже:</p>
	<p>— Хай приходить в молодих літах, та може, легше нам буде його перетерпіти.</p>
	<p>Жінка вийшла та й каже:</p>
	<p>— Йди зараз, ми молоді, легше буде переносити, як в старості.</p>
	<p>От повставали вони рано, жінка й говорить до чоловіка:</p>
	<p>— Поїдь до млина, треба змолоти, бо, може, скоро те ж горе прийде, то щоб хоч змелене було.</p>
	<p>Поїхав чоловік до млина, поставив волів запряжених у віз з мішками, пішов у млин запитати, чи зносити мішки, чи, може запізно, А воли до води потягнулися разом з возом, гора крута, віз на них. Втопилися разом з мішками. Вийшов чоловік і за голову вхопився: немає ні волів, ні воза, ні мішків. Тільки батіг у руках остався. Пожурився-пожурився і каже:</p>
	<p>— Оце, мабуть, і горе прийшло.</p>
	<p>Спішить додому, щоб жінці поскаржитися, а вона напроти його вибігла та й каже:</p>
	<p>— Немає в нас, чоловіче, хати, все погоріло.</p>
	<p>— Що ж робити? Оце вже й горе прийшло, Ходімо попід хати просити хліба, — каже чоловік.</p>
	<p>Так й пішли. Ідуть від села до села, їде на зустріч їм якийсь пан бричкою та й питає:</p>
	<p>— Чоловіче, жінка твоя?</p>
	<p>— Моя.</p>
	<p>— То продай мені її, — каже пан.</p>
	<p>— Продавай, — каже жінка,, — я втечу тоді до тебе.</p>
	<p>Не хотів чоловік продавати, довго не згоджувався, але пан наполягав та й грошей треба. Нічого не зробиш.</p>
	<p>Продав жінку, зостався з вузлом грошей. А за бричкою тільки пилюка піднялася.</p>
	<p>— Ну що ж, — каже сам до себе, — горе прийшло таки.</p>
	<p>Купив собі їсти, трохи одпочив, а тоді нахилився до річечки водички напитися. Вузлик упав у воду.</p>
	<p>— Ой горе, це ж гроші там! З чим я залишуся?</p>
	<p>Зметнувся дістати якусь тичку, щоб зачепити вузла. Але поки вернувся з палицею, то побачив ворон у небі, а у дзьобі в одної вузол з грішми.</p>
	<p>— Ну що ж, горе прийшло.</p>
	<p>Сплюнув та й іде дальше хліба просити. Жінка так і не вернулася. Ходив він сам попід хатами та й з того жив.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>194 (5422). Про горе. СУС 938В. Записано 2008 року. Стояненко Устина Семенівна (1926). Черкаська область, Тальнівський район, Соколівочка</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Наддніпрянщини/">Фольклор Подніпров’я (Наддніпрянщини)</a></li>
	</ul>
</footer>
<!--#include virtual="/-/inc/general__page_end.inc" -->
