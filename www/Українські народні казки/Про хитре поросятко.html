<!--#include virtual="/-/inc/general__page_start.inc" -->
<title>Про хитре поросятко ☼ Українська народна казка ☼ Народна творчість</title>
<meta name="Description" content="Українська народна казка Подніпров’я (Наддніпрянщини) «Про хитре поросятко» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Про хитре поросятко.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Про хитре поросятко <br><span class="article__headerDescription">Українська народна казка Подніпров’я (Наддніпрянщини)</span></h1>
	<p>Жило собі, було собі поросятко. Жило воно в лісі, у своїй хатці, а біля хатки ріс високий дуб, який і годував поросятко своїми жолудями.</p>
	<p>Настала холодна зима. Якось по лісі бродив вовк. Він був дуже голодний, на ньому аж шерсть почала вилазити. Натрапив вовк на хатку. Заглянув у вікно і побачив там поросятко. Дуже вовкові хотілося поживитися поросятиною. Та як же його з хати вигнати! Тоді вовк надумав перехитрити поросятко. Постукав у двері і почав проситися жалісним голосом:</p>
	<p>— Поросятко, поросятко, пусти мене погрітися, я так змерз, ну пожалій мене».</p>
	<p>— Ага, — каже поросятко — не пущу, бо ти мене з’їси!</p>
	<p>— Ні, — каже вовк, — не з’їм, пусти в хату хоч хвоста і одну лапу.</p>
	<p>Згодилось воно, пустило в хату одну лапу. А само в печі вогонь розпалило і казан з водою на вогонь поставило. А вовк знову просить, щоб поросятко й другу лапу пустило грітися. Воно і впустило, а само готовить великого мішка.</p>
	<p>— Та пусти вже й третю лапу, — каже вовк.</p>
	<p>Поросятко впустило, а само вже великого мішка наставляє на вовка. Коли поросятко впустило й четверту лапу, то вовк клацнув зубами і стрибнув на нього. Та тільки він промахнувся і скочив у великий мішок. Поросятко швидко зав’язало мішок і витягло мішок на двір. Потім налило у відро кип’ятку та й почало вовка тим кип’ятком поливати і приказувати:</p>
	<p>— Шпар, лисого окропом! Шпар, лисого окропом!</p>
	<p>Вовк як зареве, як завиє, і так в мішку борсається, що аж мішок порвався. Вискочив він з того мішка та дременув у ліс. Коли трохи очунявся, то почав думати, як помститися поросятку. Сам він боявся іти до, тому попросив сто вовків і пообіцяв їх пригостити добренькою поросятиною.</p>
	<p>Отож пішли вовки до хати. Поросятко побачило, що вовк іде і веде за собою багато вовків. Взяло воно тоді відерце і вилізло на самий вершок дуба.</p>
	<p>Прийшли вовки та бігом у хату, а там немає нікого. Вони за хату, туди-сюди, немає! Тоді один вовк глянув на дуба і побачив там Поросятко.</p>
	<p>— Он воно! — каже.</p>
	<p>Стали вовки думати, як до нього добратися. От лисий і каже:</p>
	<p>— Нас багато, коли ми станемо один на одного, то дістанемо поросятко.</p>
	<p>— Ну, — кажуть вовки, — якщо так, то становись перший.</p>
	<p>Так і зробили. Вилазять вовки один на одного, один на одного, ось уже скоро, скоро достануть поросятко. І ось вже вилазить останній вовк. Тут поросятко як заторохкотить відром, та як закричить:</p>
	<p>— Шпар, лисого окропом! Шпар, лисого окропом!</p>
	<p>Вовк-лисий як почув це, як злякається, як вискочить з-під тих вовків, та й дременув у ліс. А вовки так і гунули всі на землю. І що тут було. Покалічилися вовки, хто переламав лапи, хто спину, хто голову розбив. Лають вони лисого на чому світ стоїть та й потягли свої хвости. Пошкандибали далеко в ліс і більше ніколи не верталися.</p>
	<p>А поросятко живе й досі у своїй хатці і горя не знає.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>193 (5386). Про хитре поросятко. СУС 121. Записано 2008 року. Слюсар Марія Леонтіївна (1924). Черкаська область, Чорнобаївський район, Великі Канівці</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Наддніпрянщини/">Фольклор Подніпров’я (Наддніпрянщини)</a></li>
	</ul>
</footer>
<!--#include virtual="/-/inc/general__page_end.inc" -->
