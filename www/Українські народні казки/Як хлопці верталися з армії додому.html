<!--#include virtual="/-/inc/general__page_start.inc" -->
<title>Як хлопці верталися з армії додому ☼ Українська народна казка ☼ Народна творчість</title>
<meta name="Description" content="Українська народна казка Буковини «Як хлопці верталися з армії додому» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Як хлопці верталися з армії додому.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Як хлопці верталися з армії додому <br><span class="article__headerDescription">Українська народна казка Буковини</span></h1>
	<p>Служили в армії два хлопці, Іван і Василь. А служба тоді була по двадцять п’ять літ. Закінчилася їхня служба і йдуть вони додому. Ідуть, бо поїздів і машин тоді не було. Каже Василь Іванови: — Іване, купім коня і поїдемо.</p>
	<p>Так вони й зробили: купили коняку, підводу, сіли і їдуть. А тут уже й вечір, близько город. Вони подумали: «Не будемо на вечір у город їхати. Тут коня попасемо, переспимо, а рано поїдемо». Стали вони ночувати під городом: Василь ліг спати, а Іванови випало першому пасти коня й стерегти. Пішов Іван за конем і побачив кладовище. Злякався і буди Василя:</p>
	<p>— Вставай, уже половина ночі пройшла. Прокинувся Василь та й питає:</p>
	<p>— А кінь де?</p>
	<p>— Кінь пасеться.</p>
	<p>Ляг Іван спати, а Василь пішов за конем і побачив кладовище. Та й думає: «Ніч холодна, а на кладовищі затишно». Сів він під кущем, сидить, коли це щось засвітилося. Подивився він — а то могила відкрилася. У ямі світло горить і труно відкрите стоїть. «Отут мені буде добре», — подумав Василь і ляг у то труно спочити.</p>
	<p>Аж тут приходи жінка та й каже Василеви:</p>
	<p>— Вставай, бо мені пора лягати. А він питає:</p>
	<p>— Де ти була?</p>
	<p>Вона не хтіла казати, але мусіла, бо він не хтів устати. Каже вона:</p>
	<p>— Я була в городі. Там у їдного пана весілля: я пішла та задушила молодого й молоду.</p>
	<p>А він їй:</p>
	<p>— Як скажеш мені, як можна молодого й молоду воскресити, то встану, а так — ні.</p>
	<p>— У пана коло брами є слуп, — каже вона. — Під тим слупом найдеш фляшечку з краплями. Викопай ту фляшечку, капни в рот три рази молодому і молодій — і вони встануть.</p>
	<p>Він устав, жінка лягла, і могила закрилася, і все стало, як було. А він бере коня, іде до Івана і буди його:</p>
	<p>— Гай, Іване, вставай, поїдем, бо вже день.</p>
	<p>Сіли вони й поїхали до пана. Коло ланового дому стали, і Василь по-темному дістав ту фляшечку. Прийшов з нею до пана, а там готуються до похорону. Василь каже:</p>
	<p>— Скажіть панови, що я можу воскресити молодих.</p>
	<p>— Що хочеш дам тобі, якщо вони воскреснуть, — каже пан.</p>
	<p>Повів його пан туди, де вони лежали. Василь каже:</p>
	<p>— Виходьте всі з кімнати.</p>
	<p>Капнув він три краплі молодому — встав! Капнув три краплі молодій — встала! Пан зайшов, побачив це і каже:</p>
	<p>— Що хочеш дам тобі, але треба, щоб ти й на їхній свадьбі був.</p>
	<p>— Добре, буду, але в мене є ще товариш.</p>
	<p>Пішов він та й каже Іванови, щоб ішов з ним на весілля.</p>
	<p>— Лиши цю коняку, — каже Іванови. — Як ми з конякою будем іти?</p>
	<p>А Іван йому:</p>
	<p>— Нє, не лишу.</p>
	<p>І бере коня до пана на подвір’я. Пан забачив, що це бідні люди, бо такою конякою їдуть.</p>
	<p>Побули вони в пана на весіллі. Пили, їли, веселилися, а після весілля каже пан до конюха:</p>
	<p>— Упрягай до брички пару хороших коней, та й дамо їх цим людям. І по мірці золота.</p>
	<p>Взяли вони то і відправилися. Як від’їжджали, пан сказав їм:</p>
	<p>— Як виїдете за город, то побачите дві дороги: їдна буде вліво, а друга — вправо. То вправо не їдьте, а тілко вліво.</p>
	<p>Доїхали вони до того місця, а Іван каже:</p>
	<p>— Їдьмо вправо, бо пан сказав, щоб уліво їхати. А Василь каже:</p>
	<p>— Нє, їдьмо вліво.</p>
	<p>Поїхали вони вліво. Їхали до вечора. А тут і ліс, стало темно. Іван каже до Василя:</p>
	<p>— Убитий чоловік на дорозі лежить. А Василь йому:</p>
	<p>— Бери кинь його на бричку.</p>
	<p>Зліз Іван, взяв убитого чоловіка і кинув на бричку. Їдуть далі, а Іван, який сидів спереду і правив кіньми, знов каже:</p>
	<p>— Ще їден убитий на дорозі лежить.</p>
	<p>— Укинь і цего в бричку, — каже Василь.</p>
	<p>Вкинув Іван і другого вбитого, та й поїхали далі. Їхали, скілко їхали, і найшли в лісі дворець. Василь каже до Івана:</p>
	<p>— Давай затягнем бричку на подвір’я.</p>
	<p>Затягнули вони бричку на подвір’я, а самі заходять до хати. Зайшли — а там сидять за столом дванадцять розбійників. Їдять, п’ють і кажуть до Василя та Івана:</p>
	<p>— Як ви попали до нас?</p>
	<p>— Їдемо з армії, — кажуть вони. Старший розбійник і каже їм:</p>
	<p>— Хто попадає до нас, живий відци не виходи, але поки сідайте, повечеряйте з нами, випийте.</p>
	<p>Погодилися вони. А Василь каже:</p>
	<p>— Добре. Що буде, то буде, а я коло старшого сяду. Та й сів коло старшого розбійника.</p>
	<p>А на столі в них було м’ясо — цілий бик засмажений: і кожен відкраював собі ножем і їв. Василь узяв ніж, відрубав кусок м’яса, понюхав його і каже:</p>
	<p>— Нехороше у вас м’ясо. Іване, іди принеси нашого м’яса. Пішов Іван, узяв убитого чоловіка, приніс і кинув на стіл. Василь узяв ніж і відкраює кусок м’яса з убитого. Понюхав і каже:</p>
	<p>— Недобре це м’ясо, смердить. Іди принеси друге.</p>
	<p>А розбійники думають: «Що то за нація? Людей їдять». Приніс Іван другого убитого і кладе на стіл. Василь крає кусок м’яса з цего другого. Відкраяв, понюхав і каже:</p>
	<p>— І це недобре. Смердить. Може, це не буде смердіти? Розмахнувся ножарою і відрубав голову старшому розбійникови.</p>
	<p>А всі інші розбійники схопилися і втекли.</p>
	<p>Взяли вони у тих розбійників багато золота, одежі — скілко могли на бричку покласти. Сіли та й поїхали.</p>
	<p>Приїхали додому, поділилися золотом, поженилися і жиють і зараз.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Вашківці, Сокирянського району, Чернівецької області 13 квітня 1979 року Скаженюк Дьордій Степанович (1907)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Буковини/">Фольклор Буковини</a></li>
	</ul>
</footer>
<!--#include virtual="/-/inc/general__page_end.inc" -->
