<!--#include virtual="/-/inc/general__page_start.inc" -->
<title>Як чорт мужика нагородив ☼ Українська народна казка ☼ Народна творчість</title>
<meta name="Description" content="Українська народна казка Чернігівщини «Як чорт мужика нагородив» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Як чорт мужика нагородив.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Як чорт мужика нагородив <br><span class="article__headerDescription">Українська народна казка Чернігівщини</span></h1>
	<p>Одного разу змолов мужик трошки пшениці і не було її в що взяти. Взяв він у полу та й несе. От по дорозі зустрічає його чорт. Цей чорт був дурнуватий і роздув бідному чоловікові борошно. Приходить чорт додому та й каже до найстаршого чорта:</p>
	<p>— От я сьогодні насміявся з мужика дмухнув — і все борошно з поли роздув.</p>
	<p>А старший і каже:</p>
	<p>— Якщо ти так насміявся з бідного мужика, то тепер іди і цілий рік служи йому.</p>
	<p>Мусив чорт іти. Перетворився у хлопця. Заходить до мужика та й каже:</p>
	<p>— Прийми до себе в найми.</p>
	<p>Той чоловік був дуже бідний. От він і каже:</p>
	<p>— У мене нема чого й самому робити і нема чим тебе годувати.</p>
	<p>— Якось воно буде, — говорить чорт.</p>
	<p>На другий день наймит каже чоловікові:</p>
	<p>— Іди до пана та попроси шматок землі.</p>
	<p>Пішов чоловік до пана. А той йому й каже:</p>
	<p>— А чим же ти, бідолахо, його обробиш?</p>
	<p>Та все таки дав. Пішли чоловік з хлопцем орати. Орали до полудня, але зорали дуже мало. Втомився чоловік і заснув. Чорт свиснув — назліталася ціла гурма чортів, зорали поле і посіяли. Коли все було зроблено, пан і питає чоловіка:</p>
	<p>— Як будемо ділити, чоловіче?</p>
	<p>А чоловік і каже:</p>
	<p>— Дай мені, пане, стільки зерна, скільки коник повезе.</p>
	<p>А коник у мужика худий, ледве на ногах тримається.</p>
	<p>— Ну, — каже пан, — що ж твій коник повезе?</p>
	<p>— Що повезе, то буде моє.</p>
	<p>— Добре, — згодився пан.</p>
	<p>Заїхали вони з хлопцем до пана на тік, наклали пудів зо двісті (майже все зерно, що було) та й їдуть. Пан аж очі повернув на лоба від здивування. Але шкода йому стало пшениці. Надумав він випустити комолого бугая, а хлопець його вхопив за хвоста та й кинув геть.</p>
	<p>Поїхали вони додому. Чоловік так забагатів, що й не сказати. Та приходить пора розплачуватися зі своїм наймитом. Чоловік питає:</p>
	<p>— Що тобі за твою добру службу дати?</p>
	<p>— Мені нічого не треба, але розрахуй мене.</p>
	<p>Довго вони сперечалися, аж чоловікові набридло. Послав він свого наймита до чортової мами. А чорт і каже:</p>
	<p>— Оцього мені й треба було!</p>
	<p>І зник. Так чорт за розсипане борошно зробив чоловіка багатим. А чоловік і досі живе в достатку і радості.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>59 (4165). Як чорт мужика нагородив. СУС 810А. Записала Гусак Т. А. 2007 року. Дарій Ганна Миколаївна (1930). Чернігівська область, Бобровицький район, Вороньки</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Чернігівщини/">Фольклор Чернігівщини</a></li>
	</ul>
</footer>
<!--#include virtual="/-/inc/general__page_end.inc" -->
