<!--#include virtual="/-/inc/general__page_start.inc" -->
<title>Чарівна жаба ☼ Українська народна казка ☼ Народна творчість</title>
<meta name="Description" content="Українська народна казка Поділля «Чарівна жаба» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Чарівна жаба.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Чарівна жаба <br><span class="article__headerDescription">Українська народна казка Поділля</span></h1>
	<p>Це відбувалося давно-давно. Жила в одному селі баба-бранка. Одного разу пішла баба прати білизну до річки. Раптом жінка побачила вагітну жабу, якій було важко перелізти через кладку.</p>
	<p>— Що, тобі теж потрібна допомога баби-бранки? — запитала старенька.</p>
	<p>Вона допомогла жабі подолати перешкоду, перелізти через кладку.</p>
	<p>Минув деякий час... Бабусю запросили прийняти пологи в сусідки, яка, слава богу, благополучно народила здорового хлопчика. Радощам батьків не було меж!</p>
	<p>Увечері до старенької в хату завітав якийсь незнайомий панич. Він сказав, що його дружина щойно народила дитину і їй потрібне допомога баби-бранки. Стареньку не здивував приїзд незнайомця, бо до неї часто люди зверталися по допомогу. Хутенько одягнувшись, повитуха вийшла з хати. На подвір’ї в розкішній бричці, запряженій прекрасними кіньми, в очікуванні старенької сидів панич. І вони вирушили в дорогу. Їхали незнайомими дрімучими лісами, широкими полями. А швидко так, що словами й не пере дати!</p>
	<p>Нарешті бричка зупинилася. Старенька, злізши на землю, огледілася навколо й побачила великий будинок. Зайшовши з паничем до хати, жінка почала допомагати породіллі й дитині. Узявши до рук маля, старенька впізнала в ньому новонародженого сина сусідки. Що ж робити? Як урятувати немовля? Баба вирішила вдатися до хитрощів: вона під пахву дитині встромила шпильку. Хлопчик від болю почав дуже плакати. Як не заспокоювала дитину — ніщо не допомагало. Тоді молодиця звернулася до панича:</p>
	<p>— Якусь неспокійну дитину ти нам привіз: плаче й плаче. Відвези, будь ласка, її туди, де взяв. Краще привезеш іншу, спокійну.</p>
	<p>Чоловік з дитиною зник.. .Тоді молода жінка звернулася до бабусі:</p>
	<p>— Ви були праві, коли казали, що мені потрібна допомога баби-бранки. Дякую вам.</p>
	<p>— А коли я тобі таке казала? — здивувалася старенька.</p>
	<p>— Ви мене не впізнаєте? Я ж та жаба, якій ви допомогли перелізти через кладку.</p>
	<p>Тільки тепер бабуся зрозуміла, чому розумні очі молодиці здавалися їй дуже знайомими.</p>
	<p>— Тепер моя черга віддячити вам, — сказала молодиця, — пан поведе вас до льоху, у дверях пропускатиме першою. Ви відмовтеся і пропустіть першим його. У льоху чоловік пропонуватиме вам різні багатства, але Ви візьміть лише спалене вугілля.</p>
	<p>Коли будете виходити назовні, вийдіть першою. І ще не забудьте одну річ: як їхатимете додому, уважно дивіться, щоб не пропустити величезне крислате дерево. Ухопіться за нього рукою. Якщо цього не зробите, то пан вас розтрясе, бо він диявол.</p>
	<p>Несподівано в хаті з’явився панич з іншим немовлям на руках. Ця дитина була спокійною. Панич звернувся до бабусі:</p>
	<p>— Прийшов час віддячити вам. Ходімо зі мною до льоху. Заходьте першою.</p>
	<p>— Як же я можу зайти першою, адже господар тут — ви. Я тут нічого не знаю.</p>
	<p>— Але ж і навчила вона тебе вража дочка, — незадоволено буркнув панич, але змушений був зайти першим.</p>
	<p>У льоху знаходилося стільки багатства, що аж очі розбігалися!</p>
	<p>— Вибирай усе, що забажаєш, — запропонував пан.</p>
	<p>— Я хотіла б тільки того вугілля, яке знаходиться он у куточку, — несміливо відповіла старенька.</p>
	<p>— Для чого тобі вугілля?! Візьми краще золото!</p>
	<p>— Ні, мені нічого не треба, крім вугілля.</p>
	<p>— Ну й навчила тебе вража дочка! — незадоволено вигукнув панич, але змушений був віддати бабі вугілля.</p>
	<p>Пан намагався першим вийти з льоху, але старенька сказала:</p>
	<p>— Ні, першою вийду я, бо ж гості треба поступитися місцем.</p>
	<p>Нічого іншого не залишалося господарю, як виконати прохання баби. При цьому він сказав:</p>
	<p>— Ну й навчила тебе, вража дочка!</p>
	<p>Попрощалася старенька з молодицею, і пан, посадивши бабусю в бричку, повіз її додому.</p>
	<p>Дивиться бабуся навколо, але скрізь бачить тільки дрімучі хащі. Раптом вона помітила високе дерево, що росло самотою. Бабуся простягла до нього руку, і в ту ж мить усе зникло: і бричка, і панич.</p>
	<p>Високе дерево перетворилося на рідну хату бабусі, бричка — на колоду, а вугілля — на золото! Бабуся полегшено зітхнула — вона опинилася дома...</p>
	<p>Раптом старенька побачила стурбованого сусіда, який біг до неї:</p>
	<p>— Бабусю, допоможіть! У нас дуже захворіла дитина!</p>
	<p>Старенька відразу ж кинулася на допомогу. Хлопчик невтішно плакав, а батьки нічим не могли йому зарадити. Повитуха підійшла до немовляти і витягла з-під пахви в нього шпильку. Дитина вмить перестала плакати. Батьки були дуже вдячні бабусі за те, ще вона врятувала хлопчика.</p>
	<p>Відтоді старенька більше не зустрічала чарівної жаби, але дуже часто згадувала її.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>238 (6552). Чарівна жаба. СУС —. Записано 2009 року. Мирончак Антоніна Петрівна (1915). Вінницька область, Козятинський район, Перемога</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Поділля/">Фольклор Поділля</a></li>
	</ul>
</footer>
<!--#include virtual="/-/inc/general__page_end.inc" -->
