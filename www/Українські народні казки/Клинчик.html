<!--#include virtual="/-/inc/general__page_start.inc" -->
<title>Клинчик ☼ Українська народна казка ☼ Народна творчість</title>
<meta name="Description" content="Українська народна казка Подніпров’я (Наддніпрянщини) «Клинчик» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Клинчик.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Клинчик <br><span class="article__headerDescription">Українська народна казка Подніпров’я (Наддніпрянщини)</span></h1>
	<p>Давним-давно в одному із мальовничих куточків Лівобережжя жили собі два брати. Жили не дуже дружно, бо молодший любив працювати на землі. Все саджає дерева, кущі, квіти, а старший працювати не любив, зате хотів жити у великому будинку і мати всього вдосталь.</p>
	<p>От одного разу приходить старший брат до молодшого та й каже:</p>
	<p>— Що ти все порпаєшся у землі, а натомість нічого не маєш?</p>
	<p>— Чому ж, брате, нічого не маю? — запитує молодший. — Я дарую людям красу і радість своєю роботою. Поглянь, як гарно навколо.</p>
	<p>А навколо і справді було гарно. Куди не кинь оком — скрізь росли сосни, дуби, тополі, осики, стелився яскравий килим із різнокольорових квітів.</p>
	<p>Пройшли дві жінки із повними кошиками суниць, привітались і низенько вклонились молодшому братові:</p>
	<p>— Спасибі тобі, чоловіче добрий, і за цей гайок, і за ці суниці для наших дітей.</p>
	<p>— Немає за що, — відповів той, — ви задоволені, а мені щастя.</p>
	<p>Аж тут іде старий дідусь, повний кошик грибів несе. Зупинився перепочити та й каже:</p>
	<p>— Дякую, синку, за твою працю. Дай тобі, Боже, здоров’я. Поглянь, скільки грибів назбирав під отим деревом, що росте на галявині. Ти ж його посадив, коли тобі років п’ять було. Тоді була маленька лозинка, а тепер — величезне дерево.</p>
	<p>Молодший брат посміхається, а старший насупив брови, бо заздрісно йому стало, що молодшого всі люблять і поважають, а із ним, старшим, навіть не поздоровкався ніхто.</p>
	<p>«Нічого, — думає, — ось я вночі ваше «величезне дерево» зрубаю, щоб і сліду не залишилось. Подивлюсь, скільки грибів назбираєте».</p>
	<p>І отак, навіть не попрощавшись із братом, пішов додому. А вночі, взявши сокиру, пішов до гаю, де росло велике гарне дерево.</p>
	<p>Чоловік близенько підійшов до нього, розмахнувся і вже хотів ударити по стовбуру, як сокира раптом задрижала, випала із рук на землю і перетворилась на звичайнісінький дерев’яний клин.</p>
	<p>Дуже перелякався чоловік, але не зміг відмовитись від своєї злої справи. Тоді він узяв клин і вбив його в дерево.</p>
	<p>Вранці-рано молодший брат, як завжди, готував знаряддя, щоб доглядати за рослинами. Аж раптом із гаю вибігла перелякана бабуся.</p>
	<p>— Що трапилося, бабусю? — стурбовано запитав чоловік. — Що вас так налякало?</p>
	<p>— Ой, синку! — голосить старенька. — Там у гаю стоїть твій брат!</p>
	<p>— Ну то й що з того? — запитує чоловік.</p>
	<p>— Так він… задерев’янів!</p>
	<p>Кинувся молодший брат чимдуж до гаю. Та й пополотнів. Немає в гаю найбільшого, найкрасивішого дерева, а на його місці стоїть дерев’яна статуя старшого брата, поруч лежить сокира. Підійшов чоловік ближче, придивився до статуї пильніше і побачив викарбуваний напис: «Цей чоловік згубив чудове дерево».</p>
	<p>Гірко зітхнув молодший брат і пригадав батькові слова: «Добро завжди винагороджується, а зло — карається». Засмучений пішов чоловік додому. Шкода йому було брата, шкода було і дерева. Розгублений і пригнічений ліг спати.</p>
	<p>А вранці, вийшовши з хати, очам не повірив. Перед ним був не гайок, а густий-прегустий ліс. Із своїх домівок повибігали сусіди, здивовано розглядаючи все.</p>
	<p>Тепер маленький гайок перетворився на великий ліс. У ньому було багато грибів, ягід, дичини. І зажили люди дружно і щасливо. Свій край назвали Клинчиком, а про старшого брата ніхто і не згадує.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>80 (7230). Клинчик. СУС —, новотвір. Записала Савран Анна 2009 року. Переверзова Валентина Антонівна (1944). Дніпропетровська область, Петриківський район, Єлизаветівка</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Наддніпрянщини/">Фольклор Подніпров’я (Наддніпрянщини)</a></li>
	</ul>
</footer>
<!--#include virtual="/-/inc/general__page_end.inc" -->
