<!--#include virtual="/-/inc/general__page_start.inc" -->
<title>Молодильна вода ☼ Українська народна казка ☼ Народна творчість</title>
<meta name="Description" content="Українська народна казка Закарпаття «Молодильна вода» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Молодильна вода.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Молодильна вода <br><span class="article__headerDescription">Українська народна казка Закарпаття</span></h1>
	<p>Був де не був один мельник. Він знав лікувати хворих; так добре лікував, що слава про нього розлетілася по цілій державі.</p>
	<p>Лікарі заздрили йому, розсердилися на нього і на своїх зборах заборонили йому лікувати.</p>
	<p>Тепер мельник не смів відкрито допомагати людям, лише таємно, аби ніхто не видів...</p>
	<p>Раз захворів у тій державі старий цар.</p>
	<p>Скликали до нього найрозумніших дохторів, айбо ніхто не міг вилікувати царя. Тоді його син каже:</p>
	<p>— Няньку, я чув за мудрого мельника, який допомагає людям і знає всякі ліки... Може, він би вилікував тебе?</p>
	<p>— Та де живе той чоловік?</p>
	<p>— Там і там... Я привезу його на бричці... І царевич знайшов мельника.</p>
	<p>— Добрий чоловіче, — каже йому, — я чув, що ти на всяку хвороту знаєш ліки... Чи вилікував би ти мого нянька?</p>
	<p>— Мені дохтори заборонили ходити до хворих...</p>
	<p>— Не бійся нічого... Ми тобі дозволяємо.</p>
	<p>— Ну, то попробую...</p>
	<p>І привезли мельника в царську палату. Видить: всі кімнати завалені ліками. Таке повітря, що дихати не можна.</p>
	<p>— Перенесіть царя, — наказав мельник, — в інше місце... І царя перенесли в другу кімнату, і мельник почав його лікувати своїм зіллям...</p>
	<p>Не минув і місяць, і цар виздоровів. Дуже радів і щедро нагородив мельника... А той, коли відкланювався, сказав:</p>
	<p>— Пресвітлий царю, тепер ви здорові і можете управляти державою... Але можна б вчинити так, що станете молодим, таким, як вісімнадцятирічний леґінь... Є на світі така вода, від котрої люди молодіють. Якщо нап’єтеся тої води, станете молодим...</p>
	<p>— Та де знаходиться така вода?!</p>
	<p>— Там і там... Ваші сини можуть принести її... Царські сини слухали бесіду мельника і нараз взялися знайти ту воду і принести своєму нянькові... Спочатку зібрався старший. Сів на коня і рушився в дорогу...</p>
	<p>Іде, іде, іде... Раз увидів широку і глибоку воду. Через неї можна перейти мостом, але той міст обертається швидко на качачій лапці... Думає, як би перейти на другий бік... Коли задуманий стояв, з’явилися якісь люди.</p>
	<p>— Як сей міст перейти? — питає.</p>
	<p>— Сей міст обертаться цілий день і цілу ніч... Лише ополудні і опівночі стає на короткий час...</p>
	<p>Почекав царевич до дванадцятої години, і міст справді став. І перейшов на другий бік. Позирає: веде путь, викладений із самих грошей. Царевич побоявся іти тим путем і зійшов на обочину. Іде, іде... Видить — парадний готель. На дверях табличка: «Їсти, пити, гуляти. Днесь задаремно, а завтра за гроші».</p>
	<p>Не встиг царевич прочитати, як вибігли дівки-кішасоньки, обступили хлопця, хватають його за руки і тягнуть всередину.</p>
	<p>— Прекрасний принце, ідім всередину!</p>
	<p>І повели його в готель... Їдять, п’ють, гуляють цілий вечір, цілу ніч...</p>
	<p>Вранці царевич хоче заплатити за готель, кладе на стіл гроші.</p>
	<p>— Ми такі гроші не приймаємо. Це не наші гроші...</p>
	<p>— Та що буде? Як з вами розрахуватися?</p>
	<p>— Залишишся днесь тут і відслужиш... І пробув день до вечора і говорить:</p>
	<p>— Ну, пускайте мене геть, я вже вам відслужив.</p>

	<figure class="illustration">
		<img class="illustration__image" loading="lazy" decoding="async" src="/Український фольклор Книги/Петро Лінтур ☼ Зачаровані казкою/ілюстрації/Петро Лінтур ☼ Зачаровані казкою ☼ Молодильна вода — 01.png" alt="МОЛОДИЛЬНА ВОДА — Українська народна казка Закарпаття" title="МОЛОДИЛЬНА ВОДА — Українська народна казка Закарпаття">
		<figcaption class="illustration__caption">МОЛОДИЛЬНА ВОДА — Українська народна казка Закарпаття</figcaption>
	</figure>

	<p>— Ти відслужив за вчорашнє... А днесь ти знову напив, нагуляв...</p>
	<p>— Та як заплатити вам?</p>
	<p>— Будеш завтра служити...</p>
	<p>Так царевич застряв у готелі... Кішасоньки його заманули...</p>
	<p>А вдома отець чекає й журиться:</p>
	<p>— Нема нашого старшого сина. Недобре віщує мов серце... Щось із ним сталося...</p>
	<p>І сумний ходить по кімнатах, сон його не бере... Середущий син пожалів свого няня і збирається в путь...</p>
	<p>— Іду я шукати свого брата...</p>
	<p>— Іди, синку, але сокотися, аби й ти не попав у біду... Осідлав коня, набрав повні кишені грошей і рушився. Іде, іде, іде... Увидів широку і глибоку воду. Через неї можна перейти мостом, але той міст обертається швидко на качачій лапці. «Ба як би перейти на той бік?» — гадає собі... Раз лиш з’явилися якісь люди.</p>
	<p>— Як дістатися на той бік, — питає.</p>
	<p>— Міст обертається цілий день і цілу ніч. Лише на полуднє і опівночі стає, і тоді можна перейти.</p>
	<p>Царевич почекав до дванадцятої години, і як міст став, перейшов воду... А на другім березі — путь, викладений з самих грошей... Царевич побоявся іти тим путем і зійшов на обочину. Іде далі. І видить: парадний готель! На дверях табличка: «Їсти, пити, гуляти. Днесь задаремно, а завтра за гроші».</p>
	<p>Не встиг прочитати табличку, вибігли дівки-кішасоньки, обступили його, хватають за руки й тягнуть всередину.</p>
	<p>— Прекрасний принце, ідімо всередину!</p>
	<p>І повели його в готель. Їдять, п’ють, гуляють цілу ніч. Вранці царевич хоче заплатити за готель, кладе гроші на стіл.</p>
	<p>— Ми такі гроші не приймаємо. Це не наші гроші.</p>
	<p>— Та що буде? Як з вами розрахуватися?</p>
	<p>— Залишишся нині тут і відслужиш борг...</p>
	<p>Царевич пробув у готелі до вечора, їв, пив, гуляв. Увечері говорить:</p>
	<p>— Відпускайте мене геть, я вже відслужив свій борг...</p>
	<p>— Ти відслужив за вчорашнє, а днесь знову напив, нагуляв.</p>
	<p>— Та як заплатити?</p>
	<p>— Будеш завтра служити...</p>
	<p>Так царевич залишився у готелі. Кішасоньки і його заманули... А дома отець журиться:</p>
	<p>— Ба де наші сини? Ні старший, ні середущий не вертаються. В якусь біду мали попасти...</p>
	<p>Тоді наймолодший каже:</p>
	<p>— Няньку, іду я глядати своїх братів. Я їх мушу знайти і привести додому.</p>
	<p>Отець головою крутить:</p>
	<p>— Ото були старші і розумніші й пропали без вісті... А ти найменший...</p>
	<p>Хлопець просить вітця:</p>
	<p>— Нічого, що, я ще молодий... Я мушу знайти братів... Пустіть мене, няньку...</p>
	<p>І пустив його цар... Хлопець осідлав коня, набрав повні кишені грошей і рушився в путь.</p>
	<p>Іде, іде, іде... Прийшов до великої води. Видить: міст крутиться на качачій лапці. Сів на березі і позирає...</p>
	<p>З’явилися люди і питають його:</p>
	<p>— Що ти за один? Кого чекаєш?</p>
	<p>— Так і так... Я царський син, шукаю своїх братів. Хотів би перейти воду...</p>
	<p>— О дванадцятій міст зупиниться і можеш перейти на той бік.</p>
	<p>«До полудня ще далеко, — думає хлопець, — встигну щось перекусити».</p>
	<p>І вийняв з тайстри їжу, пригостив людей і сам почав їсти... Люди чудуються:</p>
	<p>«Такий великий пан і з простими людьми став у бесіду і припрошує їсти!»</p>
	<p>— Ти принц, а не ганьбишся з нами їсти за одним столом...</p>
	<p>— Чого би я ганьбився. Таж усі ми люди...</p>
	<p>— Ти добрий чоловік... Такого ми ще не зустрічали. Коли ти такий добрий, ми й тобі добре порадимо. Як будеш на тому березі, увидиш путь, викладений з грошей. Не бійся, ступай сміло тим путем, бо ото гроші нашої держави... Потім увидиш готель з табличкою: «Їсти, пити, гуляти. Днесь задаремно, а завтра за гроші». Вибіжать до тебе дівки-кішасоньки і будуть тебе тягнути всередину на гуляння. Ти їм скажи: «Як ся верну, то поверну». Лиши їх і не оглядайся... Підеш далі десь кілометр і там буде срібний сад, обкладений довкола срібною огорожею. Не творися, що все замкнено. О дванадцятій годині ворота самі втворяться... Зайди в сад і увидиш криницю з живою водою. Набереш собі води... Коло криниці буде стіл, а на столі — хліб, вино, гроші. Візьми хліба, вина і грошей і склади в свою сумку. Коло стола увидиш на постелі прекрасну дівку. Розв’яжи з неї шаблю і припасуй їй свою шаблю, можеш коло неї припочити... І тікай геть з саду...</p>
	<p>Хлопець вислухав пораду і подякував...</p>
	<p>Вполудні міст став, і хлопець перейшов на другий бік. Позирає: справді путь, укладений грошима, і гроші цієї держави...</p>
	<p>Сміло пішов тим путем і прямо до парадного готелю.</p>
	<p>На дверях прочитав табличку: «Їсти, пити, гуляти. Днесь даремно, завтра за гроші», і вибігли дівки-кішасоньки, обістали його довкола і почали тягнути в готель... Але він сказав:</p>
	<p>— Як ся верну, то поверну! І лишив їх...</p>
	<p>Іде далі... Прийшов до срібного саду, обгородженого срібною огорожею. Почекав до дванадцятої години, і втворилися срібні ворота. Заскочив до саду, набрав з криниці живої води, взяв зі стола хліба, грошей, наблизився до постелі, де спала прекрасна дівка з шаблею... Шаблю відв’язав і взяв собі, а дівчині дав свою... Учинив з нею, що хотів... і тікай! Встиг пробігти через ворота, і ворота за ним зачинилися... Дівчина схопилася з постелі, кинула шаблею за хлопцем, айбо ота шабля була не її, не вогняна шабля, а бляшана.</p>
	<p>Так хлопець врятувався від смерті.</p>
	<p>Іде, думаючи: «Ба що знаходиться за тим срібним садом? Хотів би я знати!»</p>
	<p>І рушився туди... Раз чує крик, шум, йойк... Ніби люди билися... Прийшов ближче, а там справді битва, війна. Царі воюють межи собою. Люди падуть, як мухи, кров тече потоками...</p>
	<p>Хлопець витяг свою вогняну шаблю, махнув нею, і множество війська, як трава під косою, лягло...</p>
	<p>Царі перестрашилися і почали просити-молити хлопця:</p>
	<p>— Витязю, останови вогонь.</p>
	<p>— Остановлю, якщо помиритеся... Видите цю шаблю? Мені досить махнути вогняною шаблею, а всі погинете... Відтепер будете жити в мирі, інакше все порубаю на куски...</p>
	<p>І царі дали клятву, що більше воювати не будуть, що будуть вічно жити в мирі.</p>
	<p>Учинили велику гостину... Айбо в тій державі хліб не родився. Ніхто про хліб і не знає.</p>
	<p>— Що ото, хліб?</p>
	<p>Хлопець показав їм той хліб, котрий взяв зі стола в срібнім саду.</p>
	<p>Цар і пани дивляться-обдивляються хліб, чудуються... Покуштували... І полюбився їм. Хвалять...</p>
	<p>А за той короткий час, коли вони обдивлялися хліб, в цілій державі з’явилося «щось біле, кругле, тяжке». Народ чудується: ба що ото? Прийшли питати царя.</p>
	<p>— Ото хліб, — каже цар. — Хліб їдять всі люди на землі...</p>
	<p>В тій державі хліб був заклятий і не родився. Стояв заклятий на столі в срібнім саду, доки до нього не дотулився хлопець... Як його хлопець взяв у руки, знов почав родитися по всій країні...</p>
	<p>Народ радіє, веселиться, бо наш витязь вернув йому життя — хліб...</p>
	<p>Кінчилася гостина у першого царя, і хлопець пішов до другого. І той зробив велику гостину. Їдять, п’ють, гуляють, айбо вина на столі нема...</p>
	<p>— У нас звикли на гостині вино пити, — говорить хлопець.</p>
	<p>— Що ото, вино?</p>
	<p>— Зараз вам покажу, — і витяг із сумки пляшку з вином, котре взяв у срібнім саду.</p>
	<p>Попробував цар, попробували міністри, і всім дуже полюбилося...</p>
	<p>За той короткий час, коли вони гостилися, вино з’явилося в цілій державі... Народ чудується:</p>
	<p>— Ба що ото за вода? Прийшли питати царя.</p>
	<p>— Ото вино, — каже цар, — пийте на пожиток. Пийте в міру, бо як много пити, будете п’яні...</p>
	<p>В цій державі вино було закляте і не родилося... Воно стояло закляте на столі в срібнім саду, доки до нього не дотулився наш витязь. Як взяв його в руки, знов почало родитися по всій країні...</p>
	<p>Оба царі мали красні дівки і хотіли би їх віддати за нашого витязя.</p>
	<p>— Вибирай собі дівку, котра тобі любиться.</p>
	<p>— Я не можу женитися, бо мушу нянькові понести живу воду.</p>
	<p>— Живу воду понеси, а потім вернися. Ми будемо тебе чекати...</p>
	<p>— Добре, вернуся, — пообіцяв хлопець.</p>
	<p>Сів на коня і поскакав в отой готель, де пропали його браття.</p>
	<p>Вибігли до нього дівки-кішасоньки.</p>
	<p>— Прекрасний принце, зайди в наш готель...</p>
	<p>І повели його всередину, посадили за стіл. Їв, пив, гуляв цілу ніч. Вранці збирається геть:</p>
	<p>— Хай вас виплачу... Висипав гроші на стіл.</p>
	<p>— Такі гроші нам не треба, то не наші гроші...</p>
	<p>Тоді хлопець показав їм гроші, котрі взяв в срібнім саду.</p>
	<p>— Якщо й ці вам не любляться, — каже, — маю ще інакші.</p>
	<p>І почав їм кидати на стіл... Кішасоньки злякалися:</p>
	<p>— Йой, пропали ми... Цей купив увесь наш маєток... Купив наш готель...</p>
	<p>Кинули хлопцеві ключі й повтікали, щезли...</p>
	<p>А він узяв ключі і пішов відчиняти кімнати. Відімкнув одну, відімкнув другу, третю... десяту... В кожній кімнаті повно людей, замучених, ні живих, ні мертвих.</p>
	<p>— Що ви тут чините? Як ви сюди попали?</p>
	<p>— Так і так... Гуляли з кішасоньками.</p>
	<p>— Ну, тепер ви вільні. Ідіть собі додому... А хто не має домівства, може тут залишитися...</p>
	<p>Так звільнив наш витязь много народу, звільнив від кішасоньок-дияволиць... Пустив на волю і своїх братів.</p>
	<p>— Коли ви думали вернутися додому?</p>
	<p>— Ніколи... ми вже й надію стратили.</p>
	<p>Готель передав дідові, а сам з браттями іде додому...</p>
	<p>Ідуть, ідуть... Недалеко від домівства посідали спочивати. Наймолодший брат був змучений і заснув. Коли спав, старші браття вкрали від нього живу воду і замість неї налили в склянку паскудної, з ярка...</p>
	<p>Старші браття поспішили вперед і передали нянькові живу воду.</p>
	<p>Старий цар дуже зрадувався синам:</p>
	<p>— Сини мої дорогі, де ви так довго знаходилися? Що з вами сталося?</p>
	<p>— Так і так, няньку, ми ледве живі залишилися. Тяжко дістали ми живу воду...</p>
	<p>Цар попробував живої води, напився, і став молодий... Ще більше зрадувався.</p>
	<p>— А де е ваш наймолодший брат?</p>
	<p>— По дорозі заспав. Зараз прийде...</p>
	<p>І справді через якийсь час прийшов наймолодший син. Отець і його поцілував, зрадувався йому.</p>
	<p>— Чи приніс ти, синку, живої води?</p>
	<p>— Приніс.</p>
	<p>І подав цареві склянку. Цар напився паскудної води і дуже розсердився:</p>
	<p>— Ти, злодію, розбійнику! Ти хотів мене, свого няня, отруїти? Злою смертю згинеш.</p>
	<p>І наказав катові, аби повів хлопця в ліс й там убив і приніс його серце... Кат повів хлопця в ліс, але той почав проситися:</p>
	<p>— Пощади мене, не убивай. Забий пса, вийми серце і скажи нянькові, що ото моє серце...</p>
	<p>Кат так і зробив. Убив пса, вийняв серце і показав цареві.</p>
	<p>— Тут маєте серце наймолодшого сина... Я вам більше служити не хочу, бо ви злий чоловік, свого сина не пощадили.</p>
	<p>Лишив царя і пішов до мельника. Тут стрівся з царевичем. Царевич поселився у мельника. Доки мав гроші, купував зерно і дешево продавав людям. Так прожив у мельника два роки.</p>
	<p>А тим часом старий цар пішов у біду, бо сусідські королі оголосили війну. Вони розсердилися за те, що молодший царевич не дотримав слова, не прийшов сватати їх дівок.</p>
	<p>Цар посилав старших синів, айбо тих не прийняли сусідські королі, бо виділи їх обманство.</p>
	<p>— Добрий чоловіче, — писав цар мельникові. — Ти вже раз спас мені життя... Поможи мені тепер. Визволи мене з біди.</p>
	<p>Мельник відповів цареві:</p>
	<p>— Чекай мене через три дні, і щось будемо робити. Тим часом мельник приготував гостину, бо справляв день народження. Царевича напоїв, і як той» кріпко заснув, поклав його в машину і привіз до царя...</p>
	<p>Вранці хлопець прочунявся і, як побачив себе в няньковій палаті, жалісно загойкав:</p>
	<p>— Та ви, мельнику, мене продали! Тут моя смерть...</p>
	<p>— Не бійся нічого, — каже мельник. — Так і так... Сусідські королі тебе шукають, бо ти обіцяв вернутися до них і посватати їх дівок... Ти не здержав своє слово і вони оголосили твоєму нянькові війну. Не нянька пошкодуй, а невинний народ. Якщо вибухне війна, простий народ постраждає... Піди до тих королів, хай буде мир на світі, хай народ не гине...</p>
	<p>Доки царевич спав, мельник встиг поговорити і з старим царем. Уже розповів йому, як нечесно старші брати поступили з молодшим, як обманули свого няня...</p>
	<p>Цар став на коліна перед сином і каже:</p>
	<p>— Сине мій дорогий! Я винний перед тобою. Прости мені. Я наказав тебе убити, а ти мені вірно служив. Старші браття тебе зрадили і мене обманули... Тепер я пішов в біду... Пожалій не мене, а свій народ, свою країну...</p>
	<p>— Няньку, встаньте... Я вам відпущаю вашу вину... До сусідських королів я піду і улагоджу діло. Війни не буде... Лиш дайте мені два олені, позолотіть їм роги, і я запряжу їх... І так підемо...</p>
	<p>Цар розказав привести два красні олені. Позолотили їм роги і запрягли в бричку. На бричку сіли мельник і царевич...</p>
	<p>Рушилися в путь. Прийшли до широкої води, мостом перебралися на другий бік, а там увиділи дорогу, прикриту червоним полотном...</p>
	<p>Раз сперед них вибігла прекрасна дівка з трирічним хлопчиком. Хлопчик загойкав:</p>
	<p>— Іде наш нянько, бо він не боїться іти по червоному полотні...</p>
	<p>Хлопчик прибіг до царевича і обійняв його і поцілував...</p>
	<p>Тут царевич пізнав ту прекрасну дівчину, що лежала на постелі в срібному саду...</p>
	<p>Дуже зрадів своїй жоні і своєму маленькому сину...</p>
	<p>Вчинили свадьбу. По свадьбі мельник був царевичеві за нянька, бо старий цар помер.</p>
	<p>Після свадьби царевич з жоною і хлопчиком вернувся в свою країну і добре правив народом.</p>
	<p>І щасливо жили. Може, і днесь живуть, якщо не повмирали.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p>Молодильна вода. «Сравнительный указатель сюжетов: Восточнославянская сказка / Сост. Л. Бараг, И. Березовский, К. Кабашников, Н. Новиков. — Л.: Наука, 1979.» — 551. Друкується вперше. Варіанти: Тегза-Порадюк — «Казки одного села / Запис текстів, післямова та примітки П. В. Лінтура; Упорядник Ю. Д. Туряниця. — Ужгород: Карпати, 1979.», с. 133 — 143; Плешинець — Архів П. В. Лінтура.; Калин — Архів П. В. Лінтура.; Грига — Архів П. В. Лінтура.</p>
			<p><a href="/Український фольклор Книги/Петро Лінтур ☼ Зачаровані казкою/">Зачаровані казкою: Українські народні казки Закарпаття в записах П. В. Лінтура</a> [Упорядники І. М. Сенька та В. В. Лінтур; вступна стаття, примітки та словник І. М. Сенька; післямова П. В. Лінтура; Редколегія: В. І. Данканич, О. І. Дей, П. К. Добрянський та ін.; Художник М. М. Дем’ян]. — Ужгород: Карпати, 1984. — 528 с, іл. (Бібліотека «Карпати»).</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Закарпаття/">Фольклор Закарпаття</a></li>
	</ul>
</footer>
<!--#include virtual="/-/inc/general__page_end.inc" -->
