<!--#include virtual="/-/inc/general__page_start.inc" -->
<title>Як пси Іванови в пригоді стали ☼ Українська народна казка ☼ Народна творчість</title>
<meta name="Description" content="Українська народна казка Буковини «Як пси Іванови в пригоді стали» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Як пси Іванови в пригоді стали.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Як пси Іванови в пригоді стали <br><span class="article__headerDescription">Українська народна казка Буковини</span></h1>
	<p>Жила бідна вдова, мала сина. Жили вони бідно. Коли син підріс, сказав:</p>
	<p>— Мамо, я піду на полювання і, може, щось уб’ю.</p>
	<p>— Іди, синку, — каже мама.</p>
	<p>Взяв він на плече рушницю і пішов блукати лісом.</p>
	<p>Ішов він, ішов і не здибав ніякої дичини. Дивиться, а напроти него біжить пес. «Ну, — думає — уб’ю хоть цего пса». А пес дивиться на него жалісливими очима та й каже:</p>
	<p>— Не вбивай мене, добрий хлопче. Я стану тобі у великій пригоді. Я — Сильний пес.</p>
	<p>І він не вбив його, узяв з собою. Ідуть вони та йдуть. Дивиться він, а напроти йде ще їден пес. «Ну, — думає, — уб’ю цего пса». А той каже:</p>
	<p>— Не вбивай мене, добрий хлопче. Я стану тобі у великій пригоді. Я — Прудкий пес.</p>
	<p>— Добре, — каже, — йди зі мною.</p>
	<p>Іде він з двома псами і здибає третього. «Ну, — думає, — вб’ю хоть цего». Він лиш подумав це, а пес йому каже:</p>
	<p>— Не вбивай мене, добрий хлопче, я — Чуткий пес. Стану тобі у великій пригоді.</p>
	<p>Узяв він з собою і того третього пса.</p>
	<p>Ідуть вони, йдуть, а пси вже захтіли їсти. Дивиться хлопець, а на дереві, на самім вершку, сидить ворона. «Ну, — думає, — вб’ю псам хоть цю ворону». Він лиш це подумав, а ворона: «Кар!» — та й каже:</p>
	<p>— Не вбивай мене, хлопче. Я стану тобі у великій пригоді. Я буду з вами товаришувати.</p>
	<p>— Ну, най буде, — сказав він і не вбив ворони.</p>
	<p>Йде він лісом з трьома псами, а за ними летить ворона. Йшли вони, йшли, і настала ніч. Здало би ся десь і переночувати. Дивиться він, а на полянці стоїть хатка. Старенька така. Зайшли вони в ту хатку, а там нікого не було. І вони вирішили там переночувати.</p>
	<p>А в тій хатці жив змій. Прилетів він і побачив, що в його хатці є хлопець з псами. Хлопець спав, а змій ті всі пси позабирав і замкнув на дванадцять замків.</p>
	<p>Пробудився він, дивиться, а псів нема. А змій каже:</p>
	<p>— Ну, хлопче, тепер я тебе з’їм. А він йому:</p>
	<p>— Не їж мене, дозволь, най я вилізу на дуба та перед смертю заграю на сопілці.</p>
	<p>І змій дозволив. Хлопець виліз на дуба і почав грати. А пес Чуткий почув це і каже до Сильного:</p>
	<p>— Ти чуєш, як наш хазяїн на сопілку грає?</p>
	<p>— Трошки чую.</p>
	<p>А той Сильний був глухий. Сидять пси замкнені, а ворона дивиться до них у віконце. Та й кажуть пси до ворони:</p>
	<p>— Ти високо сидиш, далеко бачиш, узнай, як там з нашим хазяїном. Ворона полетіла, дивиться, а він сидить на дереві і грає на сопілку.</p>
	<p>Та й каже ворона:</p>
	<p>— Яка біда тобі грозить, добрий хлопче?</p>
	<p>— Хоче змій мене з’їсти. Та й граю я перед смертю на сопілку. Може, мої приятелі визволять мене з цеї біди.</p>
	<p>А вона каже:</p>
	<p>— Твої пси замкнуті на дванадцять замків. Просися в змія, як можеш.</p>
	<p>Ворона полетіла, а він грає на сопілку та й кричить:</p>
	<p>— Сильний, Прудкий, Чуткий! Не дайте душі пропасти!</p>
	<p>Ворона прилетіла до псів, а вони питають:</p>
	<p>— Ну що?</p>
	<p>— Біда, — каже, — нашого хазяїна хоче змій з’їсти.</p>
	<p>Чує Чуткий, хазяїн кричить: «Сильний, Чуткий, Прудкий! Не дайте душі пропасти!» Чуткий почув перший та й питає Сильного:</p>
	<p>— Ти чуєш, хазяїн наш кричить? Каже Сильний:</p>
	<p>— Чую. Трошки чую.</p>
	<p>— Треба йому допомогти, — каже Прудкий. — Ти, Сильний, ламай двері, а я буду швидко бігти.</p>
	<p>Сильний як уперся, та зламав три замки в трьох дверях. Ворона побачила то, каркнула та й полетіла. Та й каже:</p>
	<p>— Просися, Іване, як можеш, бо вже Сильний троє дверей зламав. Та й полетіла знов до псів. А змій каже:</p>
	<p>— Ну що? Злазь, най я тебе вже з’їм. А він йому:</p>
	<p>— Чекай, най я ще трохи пограю. Грає він та й грає. Та й знов кричить:</p>
	<p>— Сильний, Чуткий, Прудкий, не дайте душі пропасти! А Чуткий каже до Сильного:</p>
	<p>— Ти чуєш, знов наш хазяїн кричить?</p>
	<p>— Трошки чую.</p>
	<p>І як уперся в двері Сильний, то зразу шестеро дверей зламав. А ворона «Кар!» на дереві та й знов полетіла до Івана. Та каже:</p>
	<p>— Іване, просися, як можеш, бо твої пси ще шестеро дверей зламали.</p>
	<p>Та й полетіла. А змій знов каже:</p>
	<p>— Ну що, Іване? Пора вже злазити — я вже хочу їсти.</p>
	<p>— Най я ще богу помолюся, — каже Іван.</p>
	<p>— Ну молися, але скоро.</p>
	<p>Іван молиться, молиться та й кричить:</p>
	<p>— Сильний, Чуткий, Прудкий, не дайте душі пропасти! А Чуткий каже Сильному:</p>
	<p>— Ти чуєш? Знов наш хазяїн кричить. А той каже:</p>
	<p>— Добре вже чую.</p>
	<p>Та й вперся, та й проломив усі двері. Та й побігли всі пси.</p>
	<p>А тим часом змій кричить до Івана:</p>
	<p>— Злазь, бо я вже геть їсти захотів! А ворона прилетіла та й каже:</p>
	<p>— Іване, просися — не просися, а вже твої пси зірвали всі замки. Прудкий прибіг швидше за всіх псів. А за ним Сильний і Чуткий.</p>
	<p>Прибігли, напали на змія і розірвали його на дрібні шматки.</p>
	<p>Отак пси стали Іванови у великій пригоді. Після того він і не розлучався з ними.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Василівці, Сокирянського району, Чернівецької області 14 серпня 1985 року Мельник Єлена Матвіївна (1904 року народження)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Буковини/">Фольклор Буковини</a></li>
	</ul>
</footer>
<!--#include virtual="/-/inc/general__page_end.inc" -->
