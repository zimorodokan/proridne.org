<!--#include virtual="/-/inc/general__page_start.inc" -->
<title>Жених — жаба ☼ Українська народна казка ☼ Народна творчість</title>
<meta name="Description" content="Українська народна казка Закарпаття «Жених — жаба» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Жених — жаба.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Жених — жаба <br><span class="article__headerDescription">Українська народна казка Закарпаття</span></h1>
	<p>Було раз що не було... Жила собі баба з трьома дівками. Раз старша пішла у кирницю за водою, а з кирниці проговорила жаба:</p>
	<p>— Дам тобі води, якщо поцілуєш мене. Дівка напудилася і втекла.</p>
	<p>Так сталося і з середущою.</p>
	<p>Тоді побігла за водою наймолодша. Хоче набирати, а з кирниці голос:</p>
	<p>— Дам тобі води, якщо поцілуєш мене.</p>
	<p>Дівчина поцілувала жабу і несе воду домів. Айбо за нею по п’ятах жаба.</p>
	<p>Старші сестри сміються з молодшої.</p>
	<p>Сіла дівчина за стіл, а жаба з нею. Постелила постіль і лягла спати, а жаба з нею. Всі сміються з дівчини...</p>
	<p>Так ото довго тяглося, і каже мати своїй доньці:</p>
	<p>— Що будемо робити, донько? Доки будеш терпіти жабі?</p>
	<p>— Мамко, — прозрадилася молодша донька, — ото не жаба, а прекрасний леґінь!</p>
	<p>Мати дорадилася, що, як молоді засплють, спалить жаб’ячу шкуру... Напалила увечері піч і кинула шкуру в огонь... Завоняло в хижі, і леґінь пробудився й жалісно сказав:</p>
	<p>— Коби ти була ще три дні потерпіла, моє закляття кінчилося б, і я сам скинув би жаб’ячу шкуру... А відтепер ніде мене не увидиш!</p>
	<p>Взявся і пропав безвісти.</p>
	<p>А у молодшої доньки уже народився хлопчик. Взяла на руки дитину і пішла по світу шукати свого чоловіка.</p>
	<p>Іде, йде горами, лісами, полями... Натрапила до Сонцевої матері.</p>
	<p>Втворила двері і поклонилася:</p>
	<p>— Добрий день, бабко!</p>
	<p>— Добрий день, донько. Що ти за одна, куди ходиш, кого шукаєш?</p>
	<p>— Шукаю свого чоловіка. Такого і такого. Чи ти його не виділа?</p>
	<p>— Я ні... Чекай, зараз вернеться домів мій син, та, може, він його знає...</p>
	<p>Як смерклося, залетіло через визір Сонце.</p>
	<p>— Тут пахне християнською душею!..</p>
	<p>— Натрапила до нас, синку, нещасна жона... Шукає свого чоловіка. Чи ти про нього не знаєш?</p>
	<p>— Я про нього не знаю... Може, буде знати мій брат Місяць.</p>
	<p>Переночувала жона у Сонцевої матері, а рано пустилася в путь.</p>
	<p>Іде, іде і звідає, де живе Місяць...</p>
	<p>Раз у великому лісі натрапила на хижу. Втворила двері і поклонилася:</p>
	<p>— Добрий вечір, бабко.</p>
	<p>— Добрий вечір, донько. Що ти за одна і куди держиш путь?</p>

	<figure class="illustration">
		<img class="illustration__image" loading="lazy" decoding="async" src="/Український фольклор Книги/Петро Лінтур ☼ Зачаровані казкою/ілюстрації/Петро Лінтур ☼ Зачаровані казкою ☼ Жених — жаба — 01.png" alt="ЖЕНИХ — ЖАБА — Українська народна казка Закарпаття" title="ЖЕНИХ — ЖАБА — Українська народна казка Закарпаття">
		<figcaption class="illustration__caption">ЖЕНИХ — ЖАБА — Українська народна казка Закарпаття</figcaption>
	</figure>

	<p>— Я шукаю свого чоловіка. Такого і такого. Чи ти про нього не знаєш?</p>
	<p>— Я ні... Переспи до рана і, може, про нього буде знати мій син...</p>
	<p>Раненько залетів через визір Місяць.</p>
	<p>— Тут пахне християнською душею?!</p>
	<p>— Потрапила до нас, синку, нещасна жона. Шукає свого чоловіка. Чи ти про нього не знаєш?</p>
	<p>— Я про нього не знаю. Но буде знати мій брат Вітер, бо він в кожний закуточок звіє.</p>
	<p>Подякувала жона Місяцевій матері за нічліг і пустилася в путь...</p>
	<p>Іде, іде. Раз в горах увиділа хижку. Втворила двері і поклонилася:</p>
	<p>— Добрий день, бабко.</p>
	<p>— Добрий день, донько... Що ти за одна, кого шукаєш?</p>
	<p>— Шукаю свого чоловіка. Такого і такого. Чи ти його не знаєш?</p>
	<p>— Я не знаю. Почекай мало. Скоро вернеться мій син. Він про нього буде знати.</p>
	<p>І скоро двері розтворилися і залетів Вітер:</p>
	<p>— Тут християнською душею пахне!</p>
	<p>— Сюди, синку, заблудила нещасна жона. Шукає свого чоловіка. Такого і такого. Чи ти про нього не знаєш?</p>
	<p>— Знаю. Він є за скляною горою.</p>
	<p>Вітер переніс жону і малу дитинку через гору.</p>
	<p>— Стій тут під воротами, а я буду йому вечерю студити і скажу про тебе.</p>
	<p>Винесли вечерю. Вітер студить. Раз вийшов молодий цар і почав їсти. А вітер проговорив:</p>
	<p>— Тебе чекає жона з золотоволосим хлопчиком...</p>
	<p>Цар побіг до воріт і як увидів свою першу жону і свого хлопчика, дуже зрадувався:</p>
	<p>— Ти моя істинна жона. З тобою хочу жити навіки!.. Цар лишив другу жону.</p>
	<p>Вітер їх переніс знову через скляну гору в їх державу, додому.</p>
	<p>Учинили свадьбу, та й днесь живуть, аж не повмирали. Минулася казка.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p>Жених-жаба. «Сравнительный указатель сюжетов: Восточнославянская сказка / Сост. Л. Бараг, И. Березовский, К. Кабашников, Н. Новиков. — Л.: Наука, 1979.» — 440. Друкується вперше. Варіанти: Калин — «Закарпатські казки Андрія Калина / Запис текстів і вступ, стаття П. Лінтура; Упорядник Г. Ігнатович. — Ужгород: Закарпатське обласне видавництво, 1955.», с. 142 — 148; Королович — «Дідо-всевідо: Закарпатські народні казки / Запис текстів та впорядкування П. Лінтура. — Ужгород: Карпати, 1969.», с. 70 — 79.</p>
			<p><a href="/Український фольклор Книги/Петро Лінтур ☼ Зачаровані казкою/">Зачаровані казкою: Українські народні казки Закарпаття в записах П. В. Лінтура</a> [Упорядники І. М. Сенька та В. В. Лінтур; вступна стаття, примітки та словник І. М. Сенька; післямова П. В. Лінтура; Редколегія: В. І. Данканич, О. І. Дей, П. К. Добрянський та ін.; Художник М. М. Дем’ян]. — Ужгород: Карпати, 1984. — 528 с, іл. (Бібліотека «Карпати»).</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Закарпаття/">Фольклор Закарпаття</a></li>
	</ul>
</footer>
<!--#include virtual="/-/inc/general__page_end.inc" -->
