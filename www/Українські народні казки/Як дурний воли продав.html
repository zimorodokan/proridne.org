<!--#include virtual="/-/inc/general__page_start.inc" -->
<title>Як дурний воли продав ☼ Українська народна казка ☼ Народна творчість</title>
<meta name="Description" content="Українська народна казка Бойківщини «Як дурний воли продав» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Як дурний воли продав.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Як дурний воли продав <br><span class="article__headerDescription">Українська народна казка Бойківщини</span></h1>
	<p>Були в батька три сини: два розумні, а третій трохи прибитий. Треба було їм продати пару волів. Тоти два розумних привели воли на ярмарок, купців не було — не продали, і завернули додому. А той дурний брат сидить на печі та й питає:</p>
	<p>— Що, не продали? На другий понеділок пожену я. Вони до него:</p>
	<p>— Ми не продали, а ти продаш? А батько каже:</p>
	<p>— Та дайте ’му покій, най гонить. Лишіть його.</p>
	<p>Прийшов понеділок, дурний зліз з печі, бере воли на мотуз і на ярмарок. Попри дорогу, як звикло, дерева ростуть. Вітер подув, а стара верба зачинає рипіти. Він зупинився коло верби та й питає:</p>
	<p>— Що, купуєш бики? А то дерево, мовчить.</p>
	<p>— Кілько даєш?</p>
	<p>Вітер не дує, і верба стоїть тихо.</p>
	<p>— То кілько даєш?</p>
	<p>Знов подув вітер, зарипіла тота верба.</p>
	<p>— Три тисячі?</p>
	<p>Бере воли, прив’язує до тої верби. Верба знов зарипіла.</p>
	<p>— Що, кажеш, що не маєш грошей? За тиждень прийду, аби були гроші.</p>
	<p>Прив’язав воли до верби, а сам собі пішов. А воли, звичайно, хтось відчепив. Нема нікого, ґазди нема, то відчепив воли та й повів. Приходить він додому, браття питають:</p>
	<p>— А де ж воли?</p>
	<p>— Я продав.</p>
	<p>— Кому ж ти продав?</p>
	<p>— Вербі.</p>
	<p>— Ну, а гроші де е?</p>
	<p>— Та за тиждень казала верба прийти, бо не має тепер грошей.</p>
	<p>— Аби тебе шляк трафив! І волів нема, і грошей нема. Ну, а коли казала верба прийти за грішми?</p>
	<p>— На другу неділю.</p>
	<p>Вони махнули на дурного рукою — пропали воли.</p>
	<p>Минула друга неділя. В понеділок бере дурний сокиру і йде до тої верби. Вітер не дув, то й верба нічого до него не говорила, не рипіла. А він став та й каже:</p>
	<p>— Що, як-ись купувала воли, то говорила, а як за грішми прийшов, то не говориш? Давай гроші, бо тя рубати буду.</p>
	<p>Вітер не дує, верба не говорить, зачав рубати він. А там колись злодії носили в дупло гроші, у тоту вербу. Як узяв він тоту вербу рубати, а відти зачали сипатися гроші. Він і каже:</p>
	<p>— Треба тобі було того, аби я тебе рубав? Що, по добру не могла віддати?</p>
	<p>Як він тоти гроші довозив додому, то вже вам не скажу. Факт той, що грошей тих не мож було перерахувати — тоді була така чвертка, що нею все міряли. А та чвертка була лиш у попа, не в кожного була. Хто піде за тою чверткою? Та най дурний іде. Воли продав, гроші має, то най іде позичити тої чвертки. Посилають його і кажуть:</p>
	<p>— Лиш аби-с не казав, нащо тобі тої чвертки. А піп питає:</p>
	<p>— Нащо тобі тої чвертки?</p>
	<p>— Гроші міряти.</p>
	<p>Якби був піп сказав: «На тобі чвертку та й мірте», а піп говорить:</p>
	<p>— Мірте, мірте, я зараз прийду.</p>
	<p>Приніс він чвертку, а браття питають:</p>
	<p>— Ну, а що піп тобі казав?</p>
	<p>— «Мірте, мірте, я зараз прийду». Кажуть тоти браття:</p>
	<p>— Іди та стань за угол: як буде йти піп, свиснеш.</p>
	<p>Дурний став собі з якимось коликом за угол. Надходить піп, а він попа свиснув тим коликом по голові і вбив. Заходить до хати і каже братам:</p>
	<p>— Я вже свиснув.</p>
	<p>— Як ти свиснув? Ми не чули.</p>
	<p>— Та йдіть надвір, подивіться.</p>
	<p>Подивилися — а піп уже мертвий. Що робити? Десь відправили дурного від хати, а попа взяли та й закопали в гній. Проходить тиждень, другий. Люде кажуть:</p>
	<p>— Де піп дівся, що не йде до церкви?</p>
	<p>Кілька тижнів пройшло, а попа нема. Дойшло до вух і дурному, що чекають та й нема його. Каже він:</p>
	<p>— Його й не буде. Я його свиснув.</p>
	<p>— Ну, а то, знаєте, дурний говорить, а люде слухають.</p>
	<p>— А де ти дів його?</p>
	<p>— В гній браття закопали.</p>
	<p>Він стояв та й дивився, що вони будуть робити з убитим попом. Але браття були хитрі: взяли та й попа відти витягли, а закопали здохлого бичка на тім місци. Приходять шандари.</p>
	<p>— Де є піп? Показуй, де вони закопали.</p>
	<p>Дурний довго не думав, повів шандарів д’гнойови. Розкопали той гній, а там не чоловік, а бик. Дурний сам з того задивувався та й каже:</p>
	<p>— Як, у вашого попа виріс хвіст та й роги? То якийсь чорт, а не піп, як на нім уже й роги виросли, й хвіст.</p>
	<p>Та й на цьому кінець.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Вишків, Долинського району, Івано-Франківської області 2 листопада 1988 року Хомин Яків Миколайович (1916 року народження)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Бойківщини/">Фольклор Бойківщини</a></li>
	</ul>
</footer>
<!--#include virtual="/-/inc/general__page_end.inc" -->
