<!--#include virtual="/-/inc/general__page_start.inc" -->
<title>Про батьківську любов ☼ Українська народна казка ☼ Народна творчість</title>
<meta name="Description" content="Українська народна казка Полтавщини «Про батьківську любов» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Про батьківську любов.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Про батьківську любов <br><span class="article__headerDescription">Українська народна казка Полтавщини</span></h1>
	<p>Колись давно в нашому селі жила бідна вдова. Чоловік рано помер, сама зростила трьох синів-соколів. Тяжко працювала увесь вік, недосипала, недоїдала, все для діток дбала. Так за щоденною працею та постійними турботами і постаріла.</p>
	<p>Виросли сини, змужніли. Живуть окремо від матері. Та тяжко стало вже старенькій, сили покидають. Як далі жити?</p>
	<p>Стала задумуватися стара мати, до котрого з синів голівоньку сивую прихилити? Кожен м’яко стеле, та яке життя буде? Один син із сусідами не в мирі, інший на сільських дітей, яких в садку застав, пса нацькував, ледь втекли. А третій сумирний та тихий, та хтозна...</p>
	<p>Та був у нашої господині старий качур. Мудрий та поважний. Помітив він, що господиню сум огортає. Звернувся до неї з порадою:</p>
	<p>— Допоможу тобі, моя добра господине, вибір між синами зробить Лише ходімо зі мною до річки.</p>
	<p>Здивувалася старенька та послухала свого качура. А він зібрав своїх малих каченят та пішов попереду. Став качур перевозити каченят через річку на спині, кожного питаючи:</p>
	<p>— А чи, сину, будеш мене носити та возити, як постарію? Чи віддаси своє серце, дяку і повагу батькові старому?</p>
	<p>— Так, тату, лише про тебе дбатиму! — відповіло перше каченя.</p>
	<p>— Брешеш, — качур йому на те.</p>
	<p>Та й скинув із спини у воду. Везе через річку і друге каченя й знов про те ж питає.</p>
	<p>— Звичайно, тату, тільки і мрію про це!</p>
	<p>І друге каченя шубовснуло у воду. Дійшла черга третього.</p>
	<p>— А що ти мені, сину, відповіси?</p>
	<p>— Ні, тату, не тільки про вас дбатиму. Не зможу вам одному віддати серце своє, любов і повагу. А розділю її між вами і своїми дітками. Бо любов до рідних тримає коріння роду.</p>
	<p>Довіз качур третє каченя до берега на спині і мовив:</p>
	<p>— Правду кажеш, сину, не обіцяй того, чого не зробиш. А пообіцяв, то виконай. Зрости діток своїх у повазі до старших та віддай шану батьку й неньці твоїй. А братам твоїм ще вчитись цієї мудрості.</p>
	<p>І зрозуміла старенька мати, що потрібно з тим сином доживати віку, у якого є в серці любов і до матері, і до дітей, і до ближнього свого...</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>107 (4705). Про батьківську любов. СУС 244***. Записав Безсмертний Ігор 2008 року. Малиш Анастасія Андріївна (1924). Полтавська область, Пирятинський район, Меченка</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Полтавщини/">Фольклор Полтавщини</a></li>
	</ul>
</footer>
<!--#include virtual="/-/inc/general__page_end.inc" -->
