<!--#include virtual="/-/inc/general__page_start.inc" -->
<title>Як Іван сховав корчмаря від опришків ☼ Українська народна казка ☼ Народна творчість</title>
<meta name="Description" content="Українська народна казка Закарпаття «Як Іван сховав корчмаря від опришків» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Як Іван сховав корчмаря від опришків.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Як Іван сховав корчмаря від опришків <br><span class="article__headerDescription">Українська народна казка Закарпаття</span></h1>
	<p>Жив раз в одному селі бідний леґінь. Отець його загинув на війні, мати померла від холери. Йому лишили лише маленьку хижку. Аби якось прожити, мусив служити у багатих газдів.</p>
	<p>Звали того легіня Іваном. І найнявся він служити до корчмаря. А корчмар був скупий, слузі їсти давав мало, тому Іван сердився на корчмаря. Айбо що мав робити — мусив служити.</p>
	<p>Каже одного разу корчмар:</p>
	<p>— Іване, запрягай коней. Поїдемо аж до Львова на ярмарок.</p>
	<p>Зібрався Іван у дорогу, сіли і поїхали. Доки їхали селами, рівниною, то корчмар нічого не боявся. А як за Свалявою почалися ліси, почав корчмар Івана звідати:</p>
	<p>— Іване, а чи можуть у сих лісах жити опришки?</p>
	<p>— Ой можуть, Янкелю, можуть!</p>
	<p>— Знаєш що, Іване: візьми ти від мене гроші! Бо коли перестануть нас опришки, то у тебе не будуть шукати, а у мене нічого не знайдуть.</p>
	<p>— Ой ні, Янкелю! Не такі вони дурні. Як у вас нічого не знайдуть, то здогадаються, що гроші у мене.</p>
	<p>— Та що робити? — звідує корчмар.</p>
	<p>— Треба вам так спрятатися, аби вас не виділи.</p>
	<p>— А де?</p>
	<p>— Під сіно. А коли зазвідають, що везу, скажу, що везу великий дзвін переливати на три малі.</p>
	<p>Корчмар послухався поради: віддав Іванові гроші, а сам заліз під сіно. Проїхали так, може, одну годину. Далі Іван загойкав:</p>
	<p>— Тпру!</p>
	<p>Коні стали, а Іван чужим голосом звідує:</p>
	<p>— Куди, чоловіче?</p>
	<p>Потім своїм голосом відповідає:</p>
	<p>— Везу один великий дзвін до Львова переливати на три малі.</p>
	<p>І знову чужим голосом:</p>
	<p>— Ану, чи голосний?</p>
	<p>На возі була добра жердь. Узяв Іван ту жердь — і гуп нею Янкеля під сіном. А корчмар, аби опришки думали, що під сіном дзвін, бамкнув:</p>
	<p>— Бам-м-м!</p>
	<p>— Щось не дуже голосний, — каже Іван не своїм голосом. — Ану, най ще раз попробую його голос.</p>
	<p>Потягнув Іван Янкеля тичкою ще раз. І знову Янкель бамкнув:</p>
	<p>— Бам-м-м!</p>
	<p>— Щось не так бамкнув, як перший раз, — знову змінив Іван свій голос — Може, тріснув від мого удару. Ану, най подивлю на нього.</p>
	<p>— Та що ти, чоловіче! — каже Іван своїм голосом. Тріснув чи не тріснув — все одно будуть його переливати на три ма лі. А у другий раз дзвін так бамкнув, як і в перший раз. Нічого з ним не сталося, можеш перевірити.</p>
	<p>Уперіщив Іван Янкеля у третій раз. Знову Янкель бамкнув:</p>
	<p>— Бам-м-м!</p>
	<p>— Пустив би я тебе, — змінив Іван голос, — айбо спочатку мушу від тебе забрати гроші! Ачей ти в таку далеку дорогу без грошей не пустишся.</p>
	<p>— Не дам! — каже Іван своїм голосом. — Се гроші не мої, а громадські.</p>
	<p>— Не даш? — загойкав чужим голосом Іван. — Та я тобі всі ребра поламаю, віз поламаю!</p>
	<p>Ухопив Іван жердь та почав по возові періщити. Перепадало і корчмареві. Уже би й не полічив, скільки раз бамкнув. І лише тоді Іван зайойкав:</p>
	<p>— Йой-йой! Лиши ня живим, чоловіче! На, бери собі гроші!</p>
	<p>— Отак би давно! — знову не своїм голосом сказав Іван. — Тепер можеш їхати далі.</p>
	<p>Вйокнув Іван і поїхав. Десь через годину звідує:</p>
	<p>— Янкелю, чи ви живий?</p>
	<p>— Живий.</p>
	<p>— То вилізайте. Тепер вже вам нічого боятися.</p>
	<p>Виліз Янкель з-під сіна, ледве дихає. А Іван почав виправдовуватися:</p>
	<p>— Ви, Янкелю, не сердіться, що я віддав опришкові гроті, бо інакше не можна було.</p>
	<p>— Добре-сь зробив! Бо ще би мало — і мене би убив той розбійник.</p>
	<p>— Та вам ще було добре, бо ви були під сіном. А як було мені?!</p>
	<p>Янкель признав, що Іванові перепало більше. Без грошей він не пропав: у знайомого корчмаря у Львові позичив тисячу золотих і накупив усього, що йому було треба. Назад повертався уже не сам, а з іншими купцями.</p>
	<p>Іванові більше не треба було служити. Купив коней ї корову, женився і може ще й днесь ґаздує, коли не помер.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p>Як Іван сховав корчмарів від опришків. «Сравнительный указатель сюжетов: Восточнославянская сказка / Сост. Л. Бараг, И. Березовский, К. Кабашников, Н. Новиков. — Л.: Наука, 1979.» — 1330С *. Друкується вперше. Варіант: Гебрян — Архів П. В. Лінтура.</p>
			<p><a href="/Український фольклор Книги/Петро Лінтур ☼ Зачаровані казкою/">Зачаровані казкою: Українські народні казки Закарпаття в записах П. В. Лінтура</a> [Упорядники І. М. Сенька та В. В. Лінтур; вступна стаття, примітки та словник І. М. Сенька; післямова П. В. Лінтура; Редколегія: В. І. Данканич, О. І. Дей, П. К. Добрянський та ін.; Художник М. М. Дем’ян]. — Ужгород: Карпати, 1984. — 528 с, іл. (Бібліотека «Карпати»).</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Закарпаття/">Фольклор Закарпаття</a></li>
	</ul>
</footer>
<!--#include virtual="/-/inc/general__page_end.inc" -->
