<!--#include virtual="/-/inc/general__page_start.inc" -->
<title>Хто яку долю має ☼ Українська народна казка ☼ Народна творчість</title>
<meta name="Description" content="Українська народна казка Закарпаття «Хто яку долю має» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Хто яку долю має.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Хто яку долю має <br><span class="article__headerDescription">Українська народна казка Закарпаття</span></h1>
	<p>Єден міністер мав сина та дав го вчити. А як вивчився, то треба вже на роботу ставати та гроші брати. А його порадили, аби йшов запитати, чи має він якусь долю, чи буде з тої школи хосен мати. І як він ішов, на зарінку єдна дівчина пасла панські гуси. Він ся звідає:</p>
	<p>— Де ту ідуть щастя глядати? Укажи ти мені то.</p>
	<p>А дівча гуси лишило та й бігом пішло йому вказувати, куди би йшов.</p>
	<p>І він пак пішов, куди му вказала. А там єден дідо сидить. Та й говорить:</p>
	<p>— Що ти, неборе, глядаєш?</p>
	<p>— Я, — говорить, — щастя глядаю. Чи маю щастя, чи ніт. В того діда були щасливі стільці й нещасливі.</p>
	<p>— Ти видиш отой стілець? — говорить.</p>
	<p>— Вижу.</p>
	<p>— Ти много там видиш трави зеленої, на тім стільці?</p>
	<p>— Не вижу, — признає, — ані єдної. Лем мох.</p>
	<p>— Но, — говорить, — тілько ти маєш щастя, як тут є трави на стільці.</p>
	<p>— Та що ж я маю вчинити? — цікавиться.</p>
	<p>А дідо знав за ту дівчину, же вона там пасе гуси. Та говорить:</p>
	<p>— А ну ходи далі.</p>
	<p>І привів його д’другому стільцьови.</p>
	<p>— На та чи ти видиш отут стілець? — питає. А стілець весь у ружах. Та відповідає:</p>
	<p>— Як будеш відци йти, та озмеш ту дівчину, що там гуси пасла. То столець тої дівчини. Озмеш її та й на її щастю будеш жити. Бо вона щаслива до всього.</p>
	<p>І як він відти йшов, дівчина там була знов, бо вона все гуси пасла панські. І він прийшов ід’ній:</p>
	<p>— Я тебе беру за жону.</p>
	<p>— Та де? — не вірить. — Ви пан вчений.</p>
	<p>— Та най буде, — говорить. — Я тебе за жону маю взяти.</p>
	<p>Та й жене вона гуси. І він помагає. Пригнали гуси там, де вона служила, і він повідає:</p>
	<p>— Я вашу служницю беру за жону. А пан каже:</p>
	<p>— Що заслужила, то їй даме.</p>
	<p>Та й їй виплатили, бо той її не лишає. І відклонилися та й пішли вони двоє десь роботу глядати. А домів він не йшов, бо боявся. Що буде його сварити, же таку бідну взяв. Та й ідуть вони.</p>
	<p>Йдуть, а на кочі їде пан з жоною. Пристрітили вони їх, і говорить жона того пана:</p>
	<p>— Ану стань. Но та й він став.</p>
	<p>— Дівчино, — говорить жона, — ти би не наялася до нас, замість мене робити щось, бо я вже не годна?</p>
	<p>— Та я би, — відповідає, — наялася, але оди маю ґазду.</p>
	<p>— Та то нич, — одказує, — ґазда буде замість пана коч гонити, а ти будеш замість мене райбати й все робити.</p>
	<p>Та й вони вернулися з кочем, той пан і паня. Вони двоє з ними поїхали. Служанка замість графині порається. Вже графиня спокійна. А він замість графа робить, що треба. Та й платять їм. Пани мають чим платити.</p>
	<p>Чи рік пережили так, чи два — захворіла графиня. Та й хвора, та й лежить. А служниця бігає, робить, що треба. Прийшло, що графиня вмирає. Закликала вона служницю до себе:</p>
	<p>— Я тобі передаю половину всього добра, то, що на мені було. Та й уже половина на служниці є. А та вмерла, графиня.</p>
	<p>Та й живуть вони далі в графа. Не знаю, кілько там пережили, чи рік, чи два. І вже слуга командує тим усім ґаздівством. Захворів і граф. Та й го не мож ніяк вилікувати. Лежить і лем буде вмирати. І закликав ід’собі їх двох:</p>
	<p>— Я які маю гроші, худоби много, я все передаю на вас.</p>
	<p>— На жону передавайте, на мене нич.</p>
	<p>Та й пан то передав на неї. Вже на ній є вся графчина. Граф умер, на цілій графчині вони двоє осталися. Хоч той щастя не мав, а жона мала. І вже всім командував той її ґазда, бо вчений був.</p>
	<p>Пак пережили вони чи рік, чи два, як поховали графа, і чоловік каже:</p>
	<p>— Ти знаєш що? Я би дуже рад піти до свого вітця в гостицу.</p>
	<p>— Можеме піти, — вона каже так.</p>
	<p>Та як слуги були доти, так і тепер слуги були на ґаздівстві, було кого лишити. Прийшли вони до вітця та й гостилися. Відгостилися, а отець просить:</p>
	<p>— Я би хотів до тебе в гостину прийти. Хочу видіти, як ти жиєш.</p>
	<p>— Най буде, приходьте.</p>
	<p>Но та й посідали вони на коч, їдуть до сина в гостину. Їхали горбом, а горбом скот пасе. Та й слугове його там. А він хотів похвалитися коло вітця, який він ґазда. Хоч долі не мав, а вийшло так, що на жониній доли жив. Позирають вони на той горб, а то все залягла худоба. А він питає:</p>
	<p>— Няню, чи видите оту худобу?</p>
	<p>— Виджу.</p>
	<p>Та й слугове коло того ходять. І хотів син перед вітцьом похвалитися:</p>
	<p>— То вся худоба моя.</p>
	<p>А худоба, гейби косою скосив, вся на землю попадала здихати. Тоді жона у говорить:</p>
	<p>— Та де? Ти забув. То моя заслуженина.</p>
	<p>Як вона так сказала, перебрала то на себе, та й худоба стала підніматися. І отець увидів, же він не має долі ні до чого.</p>
	<p>— Я, — розказує, — няню, мусів глядати таку жону, жеби мала щастя. Та на її щасті я живу. Я кеть не вона, я нич би не мав долі. Я попри неї живу.</p>
	<p>— Та то добре, — присудив отець.</p>
	<p>Та й не знаю я, як вони гостилися та як пак розійшлися.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Люта, Великоберезнянського району, Закарпатської області 9 липня 1988 року Матьовка Николай Юркович (1911 року народження)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Закарпаття/">Фольклор Закарпаття</a></li>
	</ul>
</footer>
<!--#include virtual="/-/inc/general__page_end.inc" -->
