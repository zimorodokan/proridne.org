<!--#include virtual="/-/inc/general__page_start.inc" -->
<title>Про жадібного Марка ☼ Українська народна казка ☼ Народна творчість</title>
<meta name="Description" content="Українська народна казка Подніпров’я (Наддніпрянщини) «Про жадібного Марка» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Про жадібного Марка.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Про жадібного Марка <br><span class="article__headerDescription">Українська народна казка Подніпров’я (Наддніпрянщини)</span></h1>
	<p>Було двоє дітей у багача — син Марко і сліпа донька. Коли помер батько, Марко став хазяйнувать. Прагнув до багатства. Всіма силами прагнув розбагатіти, а сестрі поставив хижку та загадав закрити її. Носив їй сухарі та воду. Хотів брат, щоб померла сестра.</p>
	<p>Приснився Маркові сон, ніби бог у гості до нього прийде. Зарізав Марко кабана, начинив ковбаси. Хотів богу догодити. Підходить до двору старець. Постукав. Дворові питають:</p>
	<p>— Що ви хочете?</p>
	<p>— Пустіть переночувати. Замерзаю.</p>
	<p>Марко каже:</p>
	<p>— Гоніть того старця. Позорить буде. Я бога жду!</p>
	<p>А кругом степ.</p>
	<p>— Хоч у конюшню пустіть, — просить старець.</p>
	<p>Слуга йому:</p>
	<p>— Я пущу в хижку. Там сестра панова.</p>
	<p>Нікого не було у тій хижці, крім Маркової сестри.</p>
	<p>— Хто тут? — питає сестра.</p>
	<p>— Я — старець. Впустіть, замерз.</p>
	<p>— Заходь. Візьми сухариків, поїж.</p>
	<p>Заснув старець, а жінці не спиться. Чує: підлетів Ангел. Говорить із старцем. А старець той і був бог. Бог питає:</p>
	<p>— Що нового на світі?</p>
	<p>— В багатого Марка народилась дочка. А серед темного лісу у вдови лісника народився син. Яким щастям його наградить?</p>
	<p>Бог відповідає:</p>
	<p>— Син вдови стане Марковим зятем. А ще що нового на світі?</p>
	<p>— У багатого Марка є сліпа сестра. Чим вилікувати її?</p>
	<p>Бог говорить:</p>
	<p>— Ця сестра хай встане до схід сонця, перейде три межі. З кожної візьме роси й протре очі.</p>
	<p>Слухає те сестра. Схопилась до сходу сонця, пішла лікувати очі. Перейшла через межі і стала видюща. Стало жаль брата. Пішла, розповіла братові, що бог у неї ночував і говорив з Ангелом. Марко скрикнув:</p>
	<p>— Не допущу, щоб син вдови одружився з моєю донькою.</p>
	<p>Послав Марко слуг у ліс, щоб вкрали дитину і викинули на мороз. А тим лісом тієї ночі їхали чумаки. Завірюха, холодно. Аж над дорогою в одному місці немає снігу. Тепло йде і квіти ростуть. Спинили валку. Лежить голеньке дитя. Живе.</p>
	<p>— Це од бога, — кажуть чумаки, — бог нам буде помагать, як його візьмемо.</p>
	<p>Нікому не віддавали дитя. Ростили і їм везло.</p>
	<p>Марко послав до чумаків слуг. Дав гроші і наказав привезти хлопця. Привезли хлопця. Марко наказує в бочку закрити, пустити в річку. Хвиля прибила бочку до берега. Там стояв монастир. Монахи відкрили бочку, а звідти вийшов хлопець гарний. Забрали його. Стало їм везти.</p>
	<p>Прочув Марко. Знов за золото викупив хлопця. Став він конюхом у Марка. Донька закохалась в конюха. Пише Марко записку змієві, щоб з’їв цього хлопця, і посилає конюха до змія. Дійшов наймит до річки, а там весляр. Жаліється наймитові:</p>
	<p>— Приросли весла до моїх рук. Спитай у змія, коли я позбудуся їх.</p>
	<p>Йде далі наймит. Зайшов у село. А в селі — ні краплі води. Почули люди, куди він прямує, просять:</p>
	<p>— Спитай у змія, куди вода поділася?</p>
	<p>Йде далі. Перед ним — велика річка. Лежить кит-риба замість мосту, їздять і ходять на той берег. Кит-риба питає у наймита:</p>
	<p>— Куди йдеш?</p>
	<p>— До змія.</p>
	<p>— Спитай у змія, коли я у море попливу?</p>
	<p>Дійшов наймит до змієвого палацу. А служниця говорить:</p>
	<p>— Бережись змія. Я перетворю тебе на голку. Сама стану говорити з ним, а ти слухай.</p>
	<p>Прилетів змій.</p>
	<p>— Пошукай мені в голові, — просить служницю.</p>
	<p>Стала розпитувати його вона:</p>
	<p>— На річці є весляр. Весла до рук приросли. Коли він їх позбудеться?</p>
	<p>А змій говорить:</p>
	<p>— Як хтось буде бігти берегом і кричатиме: «Швидше! Швидше! Мені живо треба». Весляр простягне весла. Вони приростуть до рук тому хто візьме.</p>
	<p>— В одному селі люди без води помирають, — говорить служниця.</p>
	<p>А змій сміється:</p>
	<p>— Я сам з гори накотив важкий камінь на струмок. Звільнять струмок і буде вода.</p>
	<p>— Чи правда, що поперек річки кит-риба лежить? Чи попливе вона в море?</p>
	<p>Змій відповідає:</p>
	<p>— Як викине із себе дев’ять кораблів Маркових із золотом, то попливе.</p>
	<p>Полетів змій. Знов став наймит людиною. Записку Маркову викинув. Як перейшов річку, сказав кит-рибі, щоб викинув дев’ять кораблів із себе. Взяв золота, пішов до села, що без води помирало. Поміг камінь зрушити і потекла вода.</p>
	<p>Прийшов до весляра. Переправився, розказав йому, як весел позбутися. Йде до Марка. Марко як глянув, що йде наймит, розізлився. Біжить до річки. А весляр не поспішає з того берега до Марка. Марко волає:</p>
	<p>— Швидше! Швидше!</p>
	<p>— Тобі треба швидко? — каже весляр. — То бери весла.</p>
	<p>Заліз Марко в човен і взяв весла. Приросли вони до його рук. Так і доживав свого віку веслярем. А наймит обвінчався з його донькою.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>138 (7291). Про жадібного Марка. СУС 461. Записали Сіліна Ірина та Кононенко Діана 2009 року. Осадча Мотря Максимівна (1932). Дніпропетровська область, Синельниківський район, Варварівка</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Наддніпрянщини/">Фольклор Подніпров’я (Наддніпрянщини)</a></li>
	</ul>
</footer>
<!--#include virtual="/-/inc/general__page_end.inc" -->
