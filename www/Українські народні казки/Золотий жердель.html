<!--#include virtual="/-/inc/general__page_start.inc" -->
<title>Золотий жердель ☼ Українська народна казка ☼ Народна творчість</title>
<meta name="Description" content="Українська народна казка Подніпров’я (Наддніпрянщини) «Золотий жердель» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Золотий жердель.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Золотий жердель <br><span class="article__headerDescription">Українська народна казка Подніпров’я (Наддніпрянщини)</span></h1>
	<p>Жив колись один козак і мав сина єдиного. Хорошим був хлопцем, але дурнуватим, бо усе що можна і не можна людям розказував. А звали хлопця було Іваном.</p>
	<p>Наснився тому козакові сон, що є такий жердель, як з’їси одну ягоду, тона двадцять літ молодшим станеш. Рано пробудився він, став сповідати синові і сказав:</p>
	<p>— Коли дістанеш, сину, тих жерделів, усі статки свої тобі віддам, усі схови із золотом передам. Бо не знаю кращого багатства, ніж молодість та здоров’я</p>
	<p>— Добре, батьку, поїду дістану вам тих жерделів.</p>
	<p>Поїхав він і узяв лише двох друзів своїх, що джурами при козаках були. Їхали, їхали вони і доїхали до країни, де скрізь пісок. Стали під піщаною горою, а там пустельник сидить, м’ясо на вогні пече.</p>
	<p>— Добрий вечір, добрий чоловіче!</p>
	<p>Той відповів та й спитав звідки тут хлопці узялися. Іван усю історію про сон і розповів. Каже йому той пустельник:</p>
	<p>— Є такий жердель, але далеко. Подарую тобі ложку. Як прогорнеш нею, то сто миль проїдеш.</p>
	<p>Подякували друзі та й далі поїхали. Наступного вечора біля іншої гори зустріли хлопці іншого пустельника. Він їм за добре спілкування молоточок подарував. Як ударити молоточком, то все, що на горі, в долину зсунеться.</p>
	<p>Розпрощалися і поїхали далі. Приїхали наступного дня до третього діда і йому Іван розповів про молодильні жерделі. Старий каже хлопцеві:</p>
	<p>— Є такий жердель, він не дуже далеко, тримай три ціпочки. Як приїдеш до того жерделя, там трава висока й колюча нахилитися ніяк. Нахроми вперше — буде жаба, кинь нахроми вдруге — буде щур, кинь і другу, нахроми втретє — буде золотий, мов сонце, жердель. То його сховай.</p>
	<p>Подякували хлопці і цьому пустельникові і поїхали. Приїхали під гору, а вона така висока, що як хочеш верхівку побачити, то очі болять та шию ломить. Від’їхали хлопці назад трохи. Узяв Іван молоточок, цокнув в камінчик, а гора і зсунулась в долину.</p>
	<p>Пішли хлопці до жерделя, а навколо трава різуча, колюча та висока. Штрикнули ціпочком вперше — нахромилось жабеня. Викинули його. Вдруге попався щур, а втретє — жерделик золотий, мов сонце. Заховали його в торбину та й ходу звідти.</p>
	<p>Їдуть хлопці, бачать, стоїть палац кришталевий, світиться увесь неначе сонце, барвами переливається. Зайшли. Столи стоять накриті багатими напоями та наїдками. Поїли, попили та й пішли палати розглядати. У першій золотий стовп стелю підпирає, у другій — срібний, у третій — діамантовий.</p>
	<p>— Давайте розіб’ємо ці стовпи, — каже Іван, — та й буде чим дома похизуватися.</p>
	<p>Ударили в перший стовп розсипався він, а там дівчина гарна наче зоря. Ударили в срібний стовп розколовся він, а там дівчина гарна як пава. Ударили в третій — діамантовий, не б’ється. Почали штовхати і звалили його а під ним хід таємний у таємну кімнату, а в таємній кімнаті дівчина такої краси, що Іван втратив мову.</p>
	<p>Та от біда сплять дівчата, не просинаються. Принесли їх на поріг палацу. Почали гукати та тормошити, а вони сплять і оком не ведуть. Зажурився Іван. Не знає як збудити дівчат, що робити далі. І вирішив залишити їх у палаці, щоб потім з каретою повернутись і забрати їх. Нахилився Іван і поцілував найпрекраснішу дівчину в губи на прощання, а вона очі відкрила і промовила:</p>
	<p>— Ось і прийшов ти по мене мій Іванку! Тепер будемо ми вік щасливі і ніхто нас не розлучить.</p>
	<p>— Хто ти дівчино? — Здивувався Іван.</p>
	<p>І розповіла дівчина що вкрав її страшний хан поки батько з козаками бусурманів бив. Тримав її та її подруг заручниками, щоб козаки їх більше не чіпали. Побачили джури те диво та й поцілували інших дівчат у вуста. І ті попросиналися. Сидять веселяться, до хлопців ластяться. Аж чують земля дрижить.</p>
	<p>— То хан з військом з набігу повертається. — мовила одна з дівчат, — потрібно ховатися.</p>
	<p>Згадав тут Іван про ложку пустельника. Засідлали хлопці колоду, дівчат між собою посадили, щоб не повипадали і по черзі гребли ложкою аж поки до рідного села не доїхали.</p>
	<p>З’їв старий козак золотого жерделя, помолодів, розвеселився, вуса розправив і усе, що обіцяв синові — виконав та й друзів його не образив.</p>
	<p>Коли поставали хлопці козаками, справили весілля, та таке гучне та пишне. І я там був, гопака танцював, аж у п’ятах пекло.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>194 (5387). Золотий жердель. СУС —. Записано 2008 року. Филь Федора Феодосіївна (1927). Черкаська область, Чорнобаївський район, Великі Канівці</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Наддніпрянщини/">Фольклор Подніпров’я (Наддніпрянщини)</a></li>
	</ul>
</footer>
<!--#include virtual="/-/inc/general__page_end.inc" -->
