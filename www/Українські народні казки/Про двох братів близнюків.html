<!--#include virtual="/-/inc/general__page_start.inc" -->
<title>Про двох братів близнюків ☼ Українська народна казка ☼ Народна творчість</title>
<meta name="Description" content="Українська народна казка Гуцульщини «Про двох братів близнюків» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Про двох братів близнюків.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Про двох братів близнюків <br><span class="article__headerDescription">Українська народна казка Гуцульщини</span></h1>
	<p>В одного царя була дочка. І вона, як це буває в молодих людей, завагітніла. Проте приховувала це від батька, матері та усіх людей.</p>
	<p>Коли прийшов той час, вродилися в неї два хлопці. Вони були дуже гарні, мали золоте волосся. Вродила вона їх у такому місці, що ніхто про то не знав. І пожалувала вона їх нищити, і подумала: «Най вони жиють». Сказала зробити скляний ящик для дітей, поклала кожному в голови грошей і так заклала їх, що як будуть вони чесатися, то падатимуть їм з голів гроші. І пустила той ящик на річку.</p>
	<p>Пливуть вони по річці, а один бідний рибак ловить рибу. Уздрів він, що пливе якийсь ящик. Притягнув його гаком т’ собі, подивився, а там живі діти. Він подумав собі: «Шкода, аби ці діти вмирали. Дав бог діти, дасть і на діти». А про гроші він нічого не знав. «...У мене жінка має малу дитину, то буде й ці два помежи того плекати. Будуть вони мої. Я буду їм тато, а моя жінка — мама».</p>
	<p>Несе він ці діти додому, а жінка подумала, що він так багато риби несе і будуть вони мати що їсти. Розкрив він ящик, а там два хлопчики маленьких, таких самих, як у неї в колисці. Жінка починає ся з ним сварити:</p>
	<p>— Ти не приніс риби, а приніс мені якісь потопленики!</p>
	<p>А чоловік каже, що треба плекати ці діти, бо це є живі люде.</p>
	<p>Але коли він уже приніс ці хлопці, то треба було їх скупати. У той час акушерок не було, а була баба, що пупці в’язала. Приходить ця баба найдені діти купати, поклала їх у воду, а паперові гроші почали розпливатися по воді. Баба нічого нікому не каже, лиш хапає гроші й ховає в пазуху. Рибак додивився, що баба бере щось відти й ховає в пазуху, і сказав їй:</p>
	<p>— Е, бабко, як мої діти, то мої й гроші. А за роботу я вам заплачу. Відобрав він у неї ті гроші, що вона поховала, і позбирав решту.</p>
	<p>І заплатив бабі так, що вона й за рік не заробляла стілько.</p>
	<p>Жінка дуже подобріла до чоловіка, бо гроші є. Плекає ці діти, як і свого. І дуже ці люде збагатіли, бо скілько вона їх чесала, то все сипалися гроші. Він уже не рибакує, а зробив собі фільварок. Він уже дідич.</p>
	<p>Хлопці поступають усі три разом у школу в першу клясу. Але ці два найдені так добре вчаться, що за рік кінчають дві кляси. А його хлопець пустий: не учиться, б’ється, курить, краде, хоч і має все. Тато й мама притискають, б’ють його. І з мами вихватилося:</p>
	<p>— Тоти потопленики можуть ся вчити, а ти не можеш, та як вони? Її хлопець це запам’ятав і тих двох зненавидів, незлюбив їх. І в школі таким самим, як він пустим, розказав, що це «потопленики». Ці два хлопці тим ся спротивили і оба порадилися піти від них геть, як скінчать четверту клясу.</p>
	<p>Одного разу збираються вони і кажуть, що йдуть геть. Тато й мама плачуть, питають їх, чого вони йдуть. А вони кажуть:</p>
	<p>— Ми не знаємо, хто наш тато й мама. Ваш син називає нас потоплениками, і ми йдемо геть.</p>
	<p>Ніякими просьбами не могли спинити їх рибак і його жінка. Зібралися вони і пішли в дорогу.</p>
	<p>Вийшли вони з села і довго йшли, аж поки не вибралися на пущі. Пішли вони лісами. Вони мали гроші і купували собі їжу. Але як зайшли в ліс, то не могли купити, хоч би скілько грошей мали.</p>
	<p>І стрічає їх у лісі дуже старий дідо. Питається:</p>
	<p>— Куди ви, хлопчики, йдете? А хлопці кажуть:</p>
	<p>— Сами не знаємо, куди йдемо.</p>
	<p>І розказали тому дідови, де вони були і чого вони йдуть геть. Дідо питає:</p>
	<p>— Що би ви найліпше хотіли мати? Хлопці подумали й сказали:</p>
	<p>— Ми би хотіли мати їсти. Що би ми сказали, аби нам то було. Дідо дає їм столичок маленький і каже:</p>
	<p>— Дарую вам оцей столик. Як скажете: «Столику, розстелися», буде на нім їсти й пити, що ваша душа прагнутиме.</p>
	<p>Хлопці беруть той столик, дякують дідови і хочуть іти далі. А дідо їм сказав:</p>
	<p>— Це ще не все. Ви подумайте, що би ви ще хотіли мати. Хлопці подумали, порадилися й кажуть:</p>
	<p>— Ми б хотіли мати такі шаблі, що якби надбігла звірина, щоби раз махнути і втяти голову.</p>
	<p>І дідо дав їм по такій шабли. І ще дав їм дідо ножик. І сказав:</p>
	<p>— Вам прийде в дорозі розлучатися. Оден піде в одну дорогу, а другий у другу. Як ся будете розлучати, цей ножик заб’єте в смереку. І за три роки котрийсь повинен цей ножик провірити, як буде живий. Якщо буде вістря чисте, а колодка заіржавлена, то це буде знак того, що другий брат мертвий, але ще є можливість його воскресити. А якщо будуть заіржавлені вістря й колодка, то це знак того, що воскресити брата вже не можна. Він уже вмер навіки.</p>
	<p>Розпрощалися вони, подякували дідови за все і подалися в дорогу. Дідо лишився, а вони пішли. Ідуть вони лісом, надходить медвідь. Хлопці повитягали шаблі, хотять медведєви стяти голову. А медвідь попросився в них і сказав:</p>
	<p>— Не рубайте мені голову. Я вам дам щонаймиліше.</p>
	<p>Хлопці подумали собі: «Що то може бути наймиліше в світі?» Та й кажуть:</p>
	<p>— Давай, що хочеш.</p>
	<p>А медвідь приносить їм двох маленьких медведят. І зрозуміли хлопці: наймиліші в світі для родичів є діти.</p>
	<p>Ідуть вони далі тим лісом, а назустріч їм вовк іде. Повитягали вони шаблі і хотіли стяти йому голову. А він їм каже:</p>
	<p>— Не рубайте мені голову. Я вам дам, що в мене наймиліше.</p>
	<p>— Добре, давай, — кажуть хлопці.</p>
	<p>І приносить їм вовк двох маленьких вовченят. Забрали вони їх і пішли далі. Ідуть вони тим лісом, а назустріч — лисиця. Повитягали вони шаблі, щоб стяти їй голову, а вона каже:</p>
	<p>— Не рубайте мені голову. Я вам дам, що в мене наймиліше.</p>
	<p>— Добре, давай, — кажуть хлопці.</p>
	<p>І приносить їм лисиця двох маленьких лисенят. Забрали вони їх та й пішли далі.</p>
	<p>Ідуть вони, а назустріч — заєць. Підняли вони шаблі, щоб стяти йому голову, а заєць каже:</p>
	<p>— Не рубайте мені голову. Я вам дам, що в мене наймиліше.</p>
	<p>— Добре, давай, — кажуть хлопці.</p>
	<p>І приніс їм заєць двоє маленьких зайченят. Взяли вони їх і пішли далі.</p>
	<p>їсти вони мали, бо в них був той столик. Як хотіли їсти, то казали:</p>
	<p>«Столику, розстелися», і мали все, що душа прагне. Для себе і для своїх звірів.</p>
	<p>Ішли вони так роками і вже зробилися дорослими хлопцями. І вся звір зробилася вже велика. Прийшли вони на роздоріжжя і порадилися.</p>
	<p>— Тут нам пора розходитися, як дідо сказав.</p>
	<p>Забивають вони у смереку той ножик, діляться звір’ю. Кожен бере собі одного медведя, одного вовка, одного лиса і одного зайця. І договорилися вони, що за три роки повинні провірити цей ножик, чи живі вони оба, чи хтось мертвий. Розпрощалися і розійшлися. Оден пішов одною дорогою, а другий — другою.</p>
	<p>Оден з них зайшов у велике місто, що там була відьма. Хто туди йшов, то всі закаменіли. І ніхто не годен був воскресити. Він зайшов у те закаменіле місто. Як входив туди, на краю міста побачив аптеку. Коло аптеки стояв чоловік, живий, але по коліна закаменілий. Він ніде не ходив, а стояв там на варті. Коли хлопець зі звір’ю входив, той чоловік йому сказав:</p>
	<p>— Хлопче, тут є баба, відьма, що все місто умертвила. І тебе вмертвить. Вона буде підходити опівночі. Та баба в дванадцятеро зігнена. Вона буде злізати з дуба і просити: «Хлопче, озми цей прутик та нажени свою звір, бо я ся бою, аби мене не покусала». Аби ти не брав той прутик, бо як озмеш, то закаменієш зі своєю звір’ю, як це ціле місто.</p>
	<p>Хлопець думав усе виконати так, як йому коло аптеки вартовий сказав. Приходить він до дуба, де та баба сидить, наклав ватру і з своєю звір’ю гріється. О дванадцятій годині ночі злазить баба з дуба. Удванадцятеро зігнена. Приступає д’ватрі й каже:</p>
	<p>— Я би ся, хлопче, не нагріла коло тебе?</p>
	<p>— Грійся, я тебе не спираю.</p>
	<p>— Нажени цю звірку, — каже, — бо я ся бою, аби не покусала мене.</p>
	<p>А він сказав:</p>
	<p>— Хоч грітися — грійся, а не хоч — іди геть.</p>
	<p>Але баба так вговорила його, що він узяв той прутик і махнув на звір. Як він це зробив, так він сам закаменів і вся його звір закаменіла. І він лишився мертвий, та як ціле то місто.</p>
	<p>А другий брат зайшов у велике столичне місто, а там всюди вивішені чорні прапори. Заходить він разом зі своєю звір’ю в ресторацію</p>
	<p>і замовляє собі найкращу їжу. Для себе і для звірі, що хто любить: медведєви — воловини, вовкови — баранини, лисиці — курку, а зайцеви — капусти й моркви. Панів і генералів, що там були, здивувало, що він такі дорогі їди замовив. І звірям, і собі. Приступають до него два чи три та й питають;</p>
	<p>— Хто ти є? Якогось графа син чи що? А він відповідає:</p>
	<p>— Я ніякий не багач, ні графів син. Я — простий чоловік. Викохав собі звір і мандрую з нею. Ви мене питалися — я вам відповів. А тепер я вас запитаю: чого в цім місті вивішені чорні прапори? Що тут за жалоба є?</p>
	<p>Та й приказують йому пани:</p>
	<p>— У це місто зайшов великий змій з дванадцятьма головами. Він сидить у лозах і запер у всіх керницях воду. Люде без води сидять. Хто хоче води взяти, мусить дати одну душу з хати. Аби змій пожер. А цісар єдину дочку має нині дати змійови, бо хоче взяти води. Нині царська дочка йде на смерть і через те прапори вивішені.</p>
	<p>А цей каже:</p>
	<p>— Що буде, як я цісареву дочку обрятую від смерти?</p>
	<p>— Цар помінив, що хто би його дочку обрятував, то буде його зятем.</p>
	<p>— Я спробую обрятувати, — сказав хлопець.</p>
	<p>А ті генерали взлилися на него, що він такий простий і хоче бути царським зятем. І оден генерал ударив його по лицю. А звір дуже обурилася на тих генералів і вже хоче їх розірвати. Хлопець свою звір утихомирює. Каже до медведя:</p>
	<p>— Тихо, Гавриле, ще не пора нам розправлятися з ними. Ми з ними поговоримо, як обрятуємо царську дочку.</p>
	<p>Генерали вже ся спудили, хотіли давати йому багато грошей. А він сказав:</p>
	<p>— Я грошей у вас не буду брати, бо в мене їх є доста. Якщо я програю, то ви всі дванадцять дасте мені по дванадцять раз по лицю, а як виграю, то мій медвідь Гаврило вам дасть.</p>
	<p>І пішов він у ті лози, де змій сидить. Чекає, що привезуть цісарську дочку.</p>
	<p>За якийсь час відвозять цісарську дочку до тої керниці і лишають.</p>
	<p>Вона лежить у трунві. А люди йдуть за нею, як на похороні, і плачуть. Лишають її там, а він зі своєю звір’ю сидить у лозах, і його ніхто не бачить. Ще нема тої години, а принцеса підоймилася, сіла та й сидить коло трунви. Бо їй нудно було в трунві лежати. А хлопець посилає до принцеси лиса, щоб подивився, що там ся діє. Лис приходить д’ ній, файно хвостом махає, ластиться. А вона дивиться та й думає: «Дуже файний лис. У мого тата в зоопарку є багато файних звірів, але такого я ще не виділа». Гладить вона його, а лис усе віддурює її т’ свому панови. Вона все підходила й підходила і вздріла цего хлопця і його звір. Вона хотіла відходити назад, а він каже:</p>
	<p>— Не бійся, дівчино, нічого тобі ця звір не зробить.</p>
	<p>І починає він принцесу питати, чого вона тут. А вона й каже, що має її змій пожерти, бо тато хоче дістати води. А він їй каже:</p>
	<p>— А що би було, якби я тебе обрятував від смерти? Вона дуже зраділа, кинулася його цілувати. Але він сказав:</p>
	<p>— Не можна ще нам цілуватися, бо ми не знаєм, що буде. Ти сідай тут, де я сидів, а я піду туди, де ти сиділа. Але скажи, чи маєш з дому якість знаки.</p>
	<p>— Які?</p>
	<p>— Ну, хустину, перстень.</p>
	<p>Вона мала хустину й перстень. Він їй сказав:</p>
	<p>— Давай мені той перстень та й хустинку.</p>
	<p>Вона то дала. Він перстень перерубав надвоє. Половину дав їй, а половину взяв собі. Так само й хустинку перервав, половину дав їй, а половину взяв собі. І вна лишилася там, де він сидів, а він пішов чекати змія коло тої керниці. І звір з ним.</p>
	<p>Нараз показується з води змій. Каже йому:</p>
	<p>— Що ти, Іване хороший, хочеш? А цей відповідає:</p>
	<p>— Хочу тобі життя кінчати. Доста людей задурно пожирати.</p>
	<p>Змій запудився і втік до води. А тоді з’явився і спитав його другий раз. І знов те саме сказав йому хлопець. І знов утік змій до води. А третій раз виходить і каже:</p>
	<p>— Як будемо воювати — огнем чи мечем?</p>
	<p>— Мечем.</p>
	<p>І почали вони воювати. І не тільки хлопець вступив у бій, а й уся звір. Хлопець рубає голови, медвідь душить змія, вовк і лис кусають і рвуть, а заєць за хвіст тримає зубами. І відрубав хлопець змійови всі дванадцять голів. І всі язики з тих голів повідрубував і завив собі в хустину та й поклав до кишені. Дуже був змучений і сказав свої звірі:</p>
	<p>— Я лягаю трохи спати. А ви щоб вартували, бо мене можуть убити. Звір лишилася вартувати, а медвідь зачав казати:</p>
	<p>— Я змучився дуже і хочу спати. Лишаю вартування на вовка.</p>
	<p>Та ліг спати й заснув. Ну а вовк лишив на лиса та й теж заснув. А лис лишив на зайця та й заснув. А заєць повартував трохи та й сам заснув. І всі сплять.</p>
	<p>А там недалеко було шатро циганське. І цигани довідалися, що хлопець убив змія і має бути царевим зятем. І прийшли цигани подивитися, чи їм би з того щось не вийшло. Прийшли, а там все спить. Вони тому сонному хлопцеви відтяли голову, принцесу забрали і забрали всі дванадцять голів — як доказ того, що вони вбили змія і обрятували цісарську дочку.</p>
	<p>І налякали вони принцесу:</p>
	<p>— Як не скажеш цареви, що то ми тебе обрятували, то зараз тебе вбиваємо. Присягай, що так скажеш.</p>
	<p>І вона, бідна, присягла.</p>
	<p>Прийшли цигани до цісаря із дочкою його, принесли голови зміїв. А цісар подумав і сказав:</p>
	<p>— Олів мою дочку змій пожерти, як має бути циган мій зять.</p>
	<p>Але помінив він, що дасть дочку за того, хто обрятує її, і вся держава це знала. І він не міг зломити свого слова.</p>
	<p>Цигани рядять усім, скачуть коло цісаря. Грають, гуляють. Весілля ще немає, але рихтується.</p>
	<p>А медвідь пробудився, уздрів, що в його пана голова відрубана, і зачинає бити вовка, бо на вовка він усе лишив. І всю звір б’є. Чого вони не вартували?! Потому подумав медвідь: «То нічого не дасть, що їх бити. Треба бити самого лиса. Він найрозумніший, хай думає, як оживити пана». Лис подумав та й каже:</p>
	<p>— Я чув, що є в світі вода цілюща й живуща. Як покропиш цілющою, то чоловік стане цілий, а живущою як покропиш, то чоловік ожиє. Але ніхто не годен тої води дістати, хіба лиш птахи.</p>
	<p>Лис радить медведєви:</p>
	<p>— Іди в степ, убий одного коня, розпори його, залізь усередину і будеш чатувати на птахів. І не лови старого ворона, але молодих воронят.</p>
	<p>Так медвідь і зробив. Убив коня, заліз у него й чатує на воронят. Злетілися ворони, довбуть м’ясо з коня. І медвідь одно вороня ймив. Всі ворони кричать, каркають:</p>
	<p>— Пусти нашу дитину! А він каже:</p>
	<p>— Я вам пущу, але принесіть мені води цілющої й живущої.</p>
	<p>— Добре.</p>
	<p>А медвідь вкрутив тому вороняті шию та й каже:</p>
	<p>— Як оживе наш пан, то оживе й це вороня. Ти мене не здуриш. Полетів ворон за тою водою. Приносить на однім крилі живущу, на другім — цілющу. Взяв медвідь ту воду, змочив цілющою і приклав вороняті голову — вороня зробилося ціле. Змочив водою живущою — вороня ожило і закаркало. Пускає він то вороня, бере ту воду і йде до свого пана. Змочив його цілющою водою, крикнув на лиса, аби добре дивився, щоб голова рівно пристала, і приклав голову. Голова зцілилася. Тоді він змочив живущою водою, і чоловік заговорив. Та й каже:</p>
	<p>— Ох, як я спав! А медвідь каже:</p>
	<p>— Добре ти спав. Цигани тобі відтяли голову, забрали твою принцесу, і вже буде в них весілля.</p>
	<p>Він встає і знов іде в той ресторан, де вони їли:</p>
	<p>— Ми голодні, змучені. Треба поїсти, а потому будемо думати за весілля.</p>
	<p>А в місті весело, оркестри грають. Чорних фанів уже нема. В ресторані тоже грають. Знов там багато панів. Він їх питає:</p>
	<p>— Чого це раніше чорні фани були вивішені, а тепер так весело? А вни йому відповідають:</p>
	<p>— Тут був такий змій, що запер воду і мав пожерти цісарську дочку. Але цигани змія вбили, царську дочку обрятували, і через те так весело. Має цар видавати за цигана свою дочку.</p>
	<p>А він каже:</p>
	<p>— А чого ж ви, такі великі пани, не йдете на царське весілля, а тут сидите?</p>
	<p>— Не запросили нас.</p>
	<p>— А що ви мені даєте, як я буду їсти всю ту їду, що в цісаря їдять на весіллі?</p>
	<p>Заложилися вони на якість там гроші, на якісь тисячі. Він купує файний кошик, вішає лисові на шию і переказує царівні, щоби дала в той кошик усякої їди, яка там є на весіллі. А за якийсь час він прийде туди сам. І їв він у тім ресторані царські їди, ті пани програли. Але він не брав з них ніяких грошей, бо він грошей мав доста. Він квапився на’ весілля.</p>
	<p>Прийшов він на весілля до цісаря. Принцеса обчепила його і сказала, що не циган її обрятував, а цей молодий пан. Всі цигани почали кричати, що це неправда.</p>
	<p>— Вздріла такого файного та й уже хочеш за него? Наробили вони великого шуму та й показують голови із змія.</p>
	<p>А хлопець сказав:</p>
	<p>— Чекайте, зараз будемо знати, хто обрятував — циган чи я. Цигани показують голови. А чи виділи ви десь голови без язика?</p>
	<p>Всі кажуть, що таких голів не виділи. Дістав він з кишені язики, починають припасовувати ті язики до голів — все штимує, язики від цих голів.</p>
	<p>Каже він цісарській дочці:</p>
	<p>— В тебе є половина персня і половина хустинки?</p>
	<p>— Є.</p>
	<p>Витягає він свої половини персня і хустинки. Примірюють — усе підходить. Були ясні докази, що не циган обрятував принцесу, а цей пан. І продовжується весілля з цим паном, а цигана засудили на смерть за обман. Вивели коня, який довго не був надворі, прив’язали його коневи до хвоста, і кінь з ним бігав і бив його копитами, аж поки не повривалися йому руки і він не загинув.</p>
	<p>Жив той хлопець зі своєю жінкою-принцесою якийсь час. Одної ночі вийшов він опівночі надвір. І чує великий шум у тім закаменілім місті. І пізнає він серед того шуму свого брата голос. Входить він до хати та й питається свої жінки:</p>
	<p>— Що там за плачі? А вона каже:</p>
	<p>— Тобі не треба знати, бо ти не можеш туди піти. Як підеш, то ся відти не вернеш.</p>
	<p>Зачинає він її всяко просити, а вона не хоче казати. Довго просив її, і нарешті вона йому розказала, що там є відьма, яка закляла ціле місто, і хто туди піде, то відти ся не вертає.</p>
	<p>Коли вона йому це сказала, він не чекав рання, а взяв свою звір і зразу пішов на то роздоріжжя, де вони забили ножика. Приходить туди — колодка заіржавлена, а вістря чисте. Подається він у то місто, йде попри того закаменілого по коліна чоловіка, того вартового. А вартовий йому каже:</p>
	<p>— Як вона буде давати тобі прутик, аби ти не брав, бо закаменієш, і вся твоя звір закаменіє. Лиш би брав бабу і бив фест, щоби вона оживила всі ті люде, все то місто.</p>
	<p>Пішов він до того міста. Наклав ватру і з своєю звір’ю гріється. А баба, у дванадцятеро зігнена, злазить з дуба.</p>
	<p>— Я би ся не нагріла, хлопче, коло тебе? — каже йому баба. А він каже:</p>
	<p>— Грійся, як хочеш, а як не хочеш, то йди геть. Баба на те:</p>
	<p>— На, хлопчику, цей прутик та нажени цю звір, бо я ся бою, аби мене не покусала.</p>
	<p>Він той прутик не взяв у руки. І сказав свої звірі:</p>
	<p>— Пуц, пси, бабу спереду та й ззаду.</p>
	<p>Як узяли вони бабу, рвуть її до смерти. Баба проситься, а вони рвуть. Тоді сказала баба:</p>
	<p>— Що ти з мене хочеш? А він каже:</p>
	<p>— Нічого не хочу. Тільки хочу, щоб це місто ожило. Та й мій брат із своєю звір’ю ожив...</p>
	<p>Розказав він братови, що жонатий на цісарській дочці. І все розказав, як було.</p>
	<p>— А тепер ходи, брате, до мене. А той каже:</p>
	<p>— Як же я піду до тебе, як ти маєш жінку? А той відповідає:</p>
	<p>— Ходімо. Побудеш у мене, а далі буде видно, що робити. Приходять вони обидва до цісарського двору. І звір їхня приходить з ними. І на парсону вони однакі оба. Вона видивилася — оба однакі.</p>
	<p>Не знає, котрий її чоловік.</p>
	<p>— Котрий мій чоловік? — питає.</p>
	<p>А вони оба сміються.</p>
	<p>— Пізнай собі, котрий твій чоловік. Як-ис мала чоловіка, то маєш пізнати його.</p>
	<p>Так минуло кілька днів. Як один лягає спати з нею, то між собою й нею кладе шаблю, і другий кладе шаблю, як лягає. І зачала вона нарікати на свою долю. Їх є два і нічого з того нема. Волів би краще її змій пожерти.</p>
	<p>А її товаришки порадили піти з цим до ворожки. Що ворожка скаже? І ворожка їй сказала:</p>
	<p>— Заріж щось, так, аби в порожню кишку налляла свіжої крови, і ту кишку завісь собі на шию, аби ніхто не додивився. І тоді меш їх питати: «Котрий мій чоловік? Бо як не скажете, котрий мій чоловік, то я ся ріжу». — «То ріжся, — скажуть вони. — Але краще пізнай собі свого чоловіка». А ти себе ножем по шиї, і з кишки бризне кров. Твій чоловік скочить до тебе, а тому другому буде байдуже, він буде легковажити на то все.</p>
	<p>Так і сталося.</p>
	<p>— Котрий мій чоловік? Як не скажете, то я ріжуся.</p>
	<p>— То ріжся, — кажуть вони.</p>
	<p>А вона ножем по тій кишці. Бризнула кров, а чоловік її підбіг до неї, вхопив за голову та й каже:</p>
	<p>— Що ж ти, жінко, робиш?! А вона й каже:</p>
	<p>— Оце й є мій чоловік.</p>
	<p>Та обняла його за шию. І він уже не відрікався. І вже чоловік помежи собою й жінкою шаблю не клав. А брат його із свою звір’ю пішов шукати свої долі.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Нижній Березів, Косівського району, Івано-Франківської області 20 листопада 1983 року Негрич Степан Іванович (1927 року народження)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>


<article class="articleMain">
	<h1 class="articleMain__header">Про двох братів близнюків <br><span class="article__headerDescription">Українська народна казка Гуцульщини</span></h1>
	<p>Був чоловік, мав жінку й два сини. Хлопці були ще малі. Жінка померла, а він остався з хлопцями. Оженився він другий раз. Мачуха дуже ненавиділа цих хлопців. І враз сварилася з своїм мужем, аби він їх десь завів, щоби їх не було. І він нарешті взяв тих хлопців, завів у пущу, набрав торбу хліба, сухарів. І зложив у лісі ватру та й каже:</p>
	<p>— Хлопці, грійтеся, а я йду шукати дров.</p>
	<p>Та й сам утік. А хлопці плакали, підкладали в ватру і переночували коло неї.</p>
	<p>Другої днини йшов лісник і найшов тих хлопців. І питається в них:</p>
	<p>— Що ви за одні? Вони кажуть:</p>
	<p>— Батько нас завів сюди та й утік. Та й ми не знаємо, куди йти. Лісник пожалів тих хлопців і забрав з собою. Хлопці з уроди були дуже гарні. І той лісник виховував тих хлопців до зрілого віку. Учив їх полювати. Коли вони виросли, він їм дав пушки і сказав:</p>
	<p>— Ви тепер дорослі. Ідіть собі по світі і шукайте кусок хліба.</p>
	<p>І пішли вони. Ідуть лісом і стрінули левицю. І намірились стріляти в неї, а вона сказала:</p>
	<p>— Не стріляйте, стану вам в пригоді. І дала їм обом по одному левенятку.</p>
	<p>Пішли вони далі і стрінули тигрицю. Намірились стріляти, а вона сказала:</p>
	<p>— Не стріляйте, та стану вам у пригоді.</p>
	<p>І дала їм по одному тигреняті. Та й пішли вони далі. Ішли, ішли і стрінули медведицю. Намірилися стріляти, а вона сказала:</p>
	<p>— Не стріляйте, стану вам у пригоді.</p>
	<p>І дала їм по одному медведикові. Пішли вони далі і стрінули рисицю. Намірилися стріляти, а вона сказала:</p>
	<p>— Не стріляйте, я стануся в пригоді.</p>
	<p>І дала їм по одному рисенятку. Пішли вони далі і стрінули пантеру. Намірилися стріляти, а вона сказала:</p>
	<p>— Ні, не стріляйте, та стану вам у пригоді.</p>
	<p>І дала їм по одному пантеренятку. Пішли вони далі, і стрінули вовчицю. Намірилися стріляти, а вона сказала:</p>
	<p>— Не стріляйте, стану вам у пригоді.</p>
	<p>Та й дала їм по одному вовченятку. Пішли вони далі і стрінули лисицю. Намірилися стріляти, а вона сказала:</p>
	<p>— Не стріляйте, стану вам у пригоді.</p>
	<p>І дала їм по одному лисенятку. Пішли далі і стрінули лісового кота великого. Намірилися стріляти, а він сказав:</p>
	<p>— Не стріляйте, стану вам у пригоді.</p>
	<p>І дав їм по одному кошеняті. Пішли далі і стрінули свиню дику. Намірилися стріляти, а вона сказала:</p>
	<p>— Не стріляйте, стану вам у пригоді.</p>
	<p>І дала їм по одному поросяті. І вже мали вони оба по дев’ять звірів.</p>
	<p>Ішли вони далі і найшли роздоріжжя. Тоді вони порадилися і написали таблицю. І котрий мав перший прийти до тої таблиці, то мав підписатися, щоби другий знав, що він є на світі живий. І розійшлися вони. І йшли вони оба полями, лісами, селами.</p>
	<p>Нарешті оден з них прийшов до одного столичного міста. В тім місті були повивішувані чорні прапори і великий смуток був. Він зачав розпитуватися в людей, і люди сказали йому:</p>
	<p>— В нас тут є змій, що запирає людям воду. І на кожну добу йому треба давати одну особу. І він пожирає їх. І тепер уже прийшла черга на цареву дочку.</p>
	<p>А звір, що він її мав, його розуміла, а він її розумів. І сказала йому його звір, що того змія знищить. Запевнила його. Він запитався в людей, де це здають змійови тих людей. Люди йому сказали. Він там приходить, а там донька царя сидить на лавочці засмучена. Він сказав «добрий день» і запитав, чого вона там сидить. Вона сказала:</p>
	<p>— Я тут жду змія. Вилізе і має мене пожерти.</p>
	<p>Він сказав, аби вона відти йшла геть, і найперше наставив там лева. Змій виставив свою найбільшу голову, а лев імив і від’їв ту голову. Тоді хлопець наставив тигра. Знова́ виставив змій голову, трошки меншу від тої — тигр від’їв. Тоді він наставив медведя. Змій виставив ще одну голову, ще трошки меншу. І медвідь від’їв ту голову. Тоді хлопець наставив рись. Змій виставив з діри ще одну голову, і рись від’їла її. Тоді змійови від’їла голову пантера. А хлопець уже наставляє вовка. Змій виставив з діри голову, трошки меншу, як ті були, а вовк від’їв йому ту голову. Тоді хлопець наставив лисицю. Змій виставив ще одну голову, а лисиця від’їла її. Тоді хлопець наставив лісового кота великого. Змій виставив голову, а лісовий кіт від’їв її. А останню голову від’їв змійови дикий кабан. Так що дев’ять звірів від’їли змійови дев’ять голів, і змій здох. Тоді скрізь по місті потекла вода. Народ увеселився, що вже є вода та й не будуть давати кожної доби по особі.</p>
	<p>Хлопець вирубав з кожної змійової голови язик та й забрав собі у торбу. А царська донька пішла додому.</p>
	<p>Але оден хитрий циган взяв тоти всі голови на фіру, привіз до царя і сказав:</p>
	<p>— Я вашу доньку врятував, я з нею женюся. Дівчина почала ґвавтувати:</p>
	<p>— Це не цей мене врятував! А цар сказав:</p>
	<p>— Раз він привіз голови, то він урятував.</p>
	<p>І почав цар робити весілля, віддавати за цигана заміж доньку. Коли той хлопець учув, що в царя весілля, він пішов із своєю звір’ю на то весілля. Прийшов він там, а дівчина вже за столом. Він звернувся до царської служби, щоби царська донька вийшла на вахту. Вийшов цар із донькою, а він сказав:</p>
	<p>— Я врятував вашу дочку від смерти і знищив змія.</p>
	<p>І донька сказала, що це правда. Цар не хотів вірити, думав: «Це дуже гарний парубок, то вона через це каже». І сказав:</p>
	<p>— Циган привіз голови змія. Він урятував, я за него даю. Він тоді сказав цареви:</p>
	<p>— Ви цар. Ви мені поясніть, чи голова може бути без язика, чи ні.</p>
	<p>Цар відповів, що не може бути голови без язика. Тоді він сказав:</p>
	<p>— Ви подивіться, чи є в тих головах язики, чи нема.</p>
	<p>Цар і міністри провірили — язики вирубані, фактично нема язиків. Тоді хлопець витягнув з торби язики і показав їм.</p>
	<p>— Ось язики!</p>
	<p>І взяли його за стіл. Він сказав, щоб дали їсти звірятам. І він уже царевої доньки жених. А цигана засудили: присилити трирічному жеребцеві до хвоста і пустили в поле. За обманьство.</p>
	<p>Вони з царською донькою взяли шлюб і жили собі. А коло того царя був зачарований ліс А цей молодий чоловік дуже любив ходити на польо́вання. Та й каже він свої жінці:</p>
	<p>— Я іду в цей ліс на польовання. Вона йому каже:</p>
	<p>— Ти там не йди, бо то зачарований ліс. Хто в той ліс пішов, ніхто не вернувся.</p>
	<p>Він її не послухав і таки пішов. Приходить до лісу, а там така сарна гарна пасе. Він її стріляти, а вона в ліс А він за нею. Та й звір за ним. Коли він зайшов глибоко в ліс, у лісі стало темно, так, жеби очі застав. Він побачив під якоюсь деревиною ломаччя і запалив вогонь. Та й звір коло него сидить. А то щось у дереві каже:</p>
	<p>— Ви-ви-ви-ви... Йой, як я змерзла! А він каже:</p>
	<p>— Злази та й грійся.</p>
	<p>А то була відьма. Вона злізла з дерева та й каже йому:</p>
	<p>— Я боюся звірі. Аби ти узяв у мене прутчик та кожну три рази вдарив, аби вона мені нічого не казала.</p>
	<p>А він узяв той прутчик та й ударив усю звір по три рази, і вся звір завмерла. А відьма злізла, ударила три рази його, і він завмер.</p>
	<p>Жінка дома жде мужа, а його нема. Але в той час заблукав у то столичне місто його брат із своєю звір’ю. І він розпитався, а йому розказали:</p>
	<p>— Такий і такий прийшов із звір’ю, убив змія і взяв царську дочку. І вони обоє жили, а він пішов десь на польовання і пропав.</p>
	<p>А вони були оба однакі, що розпізнати їх було неможливо. Тоді він пішов до царя. А вона думала, що то її чоловік, бо вони були однакі на вроду. Та й каже вона йому:</p>
	<p>— Видиш, я казала тобі, щоб ти не йшов у зачарований ліс, а ти як пішов, то вже й хати відстав.</p>
	<p>Переночував він та й каже:</p>
	<p>— Я хочу йти в той ліс назад, але ти мені покажи, де найкоротша дорога.</p>
	<p>А вона каже:</p>
	<p>— Та ти ж був. Ти ж знаєш. А він крутить. Каже:</p>
	<p>— Я зайшов та й другим боком вийшов. Та й якось добре не впантрив.</p>
	<p>А вона каже:</p>
	<p>— Оцей ліс. Он найкоротша стежка.</p>
	<p>А він мав на собі такі ґудзики, що якби тим ґудзиком набив пушку та стрілив, то якого хочеш чорта убив би. І пішов він визволяти брата.</p>
	<p>Приходить він із звір’ю — знову сарна край лісу пасе. Він за нею, а вона в ліс. І завела його під дерево. І нараз потемніло. А там було ломаччя. Він наклав ватру, сидить та й думає. А то хлипає щось у дереві, плаче, що йому студінь. А він тоді каже:</p>
	<p>— Злази та нагрійся.</p>
	<p>А вона надлізла та й каже:</p>
	<p>— Аби ти узяв цей прутчик та й ударив три рази цю звір, аби вона мене не з’їла.</p>
	<p>А він узяв той пруток та й не б’є звір. А зарядив пушку своїм ґудзиком та як стрілив, то так і вбив ту лісову відьму. Коли він її вбив, у лісі провидло. Він подивився, а то коло другого дерева сидить його брат та й його звір.</p>
	<p>Але він десь чув, що при такому чаруванні треба вдарити дев’ять раз. І він ударив тим прутчиком брата та й його звір дев’ять раз, і брат ожив та й його звір ожила.</p>
	<p>Та й прийшли вони оба до царя. Вона вздріла їх двох і в них по дев’ять звірів. І не зрозуміла, котрий це її муж. І тоді вона надумала таке: взяла ніж і ніби хоче різатися. Думає: «Котрий муж, то він мене озме за руку». І коли він її взяв за руку, щоби не різалася, вона надкусила йому мізильний палець, аби знала, котрий її чоловік.</p>
	<p>А брат відійшов і найшов собі жінку. І вони жили і, може, ще й тепер жиють. Не знаю, бо я давно з ними був. Як я до них приходив, вони мене дуже поважали, давали мені їсти й пити. Так, що по бороді текло, а в роті сухо було.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Село Яворів, Косівського району, Івано-Франківської області 10 червня 1984 року Копчук Микола Васильович (народж. 1908)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Гуцульщини/">Фольклор Гуцульщини</a></li>
		<li><a href="/Українська міфологія/Відьма.html">Відьма в українській міфології</a></li>
	</ul>
</footer>
<!--#include virtual="/-/inc/general__page_end.inc" -->
