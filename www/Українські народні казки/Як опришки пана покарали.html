<!--#include virtual="/-/inc/general__page_start.inc" -->
<title>Як опришки пана покарали ☼ Українська народна казка ☼ Народна творчість</title>
<meta name="Description" content="Українська народна казка Гуцульщини «Як опришки пана покарали» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Як опришки пана покарали.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Як опришки пана покарали <br><span class="article__headerDescription">Українська народна казка Гуцульщини</span></h1>
	<p>Був у однім селі бідний чоловік. Інакшої роботи він не знав робити, тільки кошелі вмів плести. А мав дванадцятеро дітей. Тяжко йому жилося. Та й жінка в него була нездорова. Мусів кошиками заробляти сам на себе, на жінку й на діти. І дуже тяжко було, бо кошелі були дешеві.</p>
	<p>Наробив він одного разу дванадцять кошиків, великих і малих. Зв’язав їх у в’язку і пішов на ярмарок продавати. Став собі при парканови та й продає. Приходить до него пан.</p>
	<p>— З котрого ти села, чоловіче? — питає пан.</p>
	<p>— Та я генде з сусіднього села. Пан каже:</p>
	<p>— Ге, і я належний до цего села. Я фільварок маю у межу з цим селом. Ти з мого лісу береш лозу та й виплітаєш кошелі, продаєш кошелі та й багатієш.</p>
	<p>Чоловік спудився, бо таки у пана вирубував лозу на кошелі. Та й каже панови чоловік:</p>
	<p>— Дай Боже, пане, аби й ви були такі багаті, який я багатий. В мене дванадцятеро дрібних дітей та й жінка слабує. Мені не вистачає з цих кошеликів добре нагодувати діти, жінку та й самого себе. А ви поза́вистували на моє багатство.</p>
	<p>Дідич дуже розлютився на чоловіка за ці слова та й сказав йому:</p>
	<p>— Аби ти завтра на десяту годину прийшов до мене в двір. Прийшла друга днина, чоловік розповів жінці, як він говорив на ярмарку з дідичем. Жінка гірко заплакала. Та й діти заплакали, котрі були вже величкі. Та й сказали діти свому дєдеви:</p>
	<p>— Біда, дєдю, буде з вами. Пан що захоче, то й зробить.</p>
	<p>Бо то, знаєте, дідич мав велику власть над селом. Що сказав, то мало робитися.</p>
	<p>Пішов чоловік до дідича, а дідич тоді саме був на подвір’ю.</p>
	<p>— Що, прийшов?</p>
	<p>— Прийшов, пане, прийшов.</p>
	<p>А сам аж дрижить перед паном. А пан каже:</p>
	<p>— Хоть плач, а хоть скач, то нічого тобі не поможе. Мусиш мені також робити по дванадцять кошиків на тиждень. Так, як ти собі робиш.</p>
	<p>А чоловік сараку й собі ледве вироблював у тиждень дев’ять, найбільше десять. А тут треба панови дванадцять виробити. А собі з чого жити, чим діти годувати? Каже чоловік, що не годен таку норму дати. Але пан не слухає.</p>
	<p>— Іди, йди до хати і так роби, як я тобі наказав, бо лихо буде тобі.</p>
	<p>Іде чоловік дорогою плачучи. Увійшов у свою хату, а жінка питається:</p>
	<p>— Ну, як ти, чоловіче, розійшовся з паном?</p>
	<p>— Та отак, та отак.</p>
	<p>Розказав усе жінці, а жінка каже:</p>
	<p>— Нічого, чоловіче, не подіємо. Мусить бути так, як дідич наказав. Я буду помагати, діти будуть помагати. Та й так будемо тручати свою біду.</p>
	<p>І так робив чоловік. Але в хаті була велика біда. Не збірував чоловічина, бо робив днями й ночами. Та й каже свої жінці:</p>
	<p>— Іду я, жінко, в опришки.</p>
	<p>Жінка в плач та в ноги чоловікови. Просить, аби того не робив.</p>
	<p>— Що ти, чоловіче, задумав! Та дідич як розлютиться та як прийде зі своїми гайдуками до нас, та так нас арапником поб’є, що нам не схочеться вже й жити на білому світі.</p>
	<p>— Не журися, жінко, якось-то буде, а я таки йду в опришки, бо інакшої ради нема.</p>
	<p>Та й пішов чоловік у високі гори, шукаючи опришків. Довго шукав, поки їх надибав. Саме тоді опришки сиділи коло одної колоди, курили і щось межи собою говорили. Надійшов цей чоловік до них ближче, і вони здивувалися, що в таких високих горах їх найшов чоловік. Та й кажуть до него:</p>
	<p>— Який тебе біс сюди приніс? Ти, напевно, прийшов нас увидіти та й видати шандарям. Вже тобі світу не видіти.</p>
	<p>А то, знаєте, в опришків короткий суд був. Як сказали, так могли й зробити. Чоловіка охопив великий страх, уздрів він, що може погинути, та й зачав їх дуже просити плачучи:</p>
	<p>— Не на то я, браття, прийшов, щоби вас видавати, але на то, щоб ви мене вирятували від дідичевого ярма.</p>
	<p>І розказав їм усе, як то було з ним. Одні вірили, другі не вірили йому, цему бідному чоловікови. Але оден опришок устав на ноги та й каже своїм хлопцям:</p>
	<p>— Не штука, хлопці чоловіка вбити. Треба переконтролювати його домівку, і будемо видіти, чи він правду говорить.</p>
	<p>Як чоловік ці слова вчув, то мовби на світ народився. Старший опришок сказав своїм двом товаришам:</p>
	<p>— Ану най цей чоловік веде вас до свеї хати. Та й перебадайте там.</p>
	<p>І так зробили. Вечером входять опришки в хату. Жінка до чоловіка, діти теж до свого дєді кинулися.</p>
	<p>— Дєдечку, дєдечку, ми вже вас нікуди не пускаємо. Відколи ви пішли від нас, ми кавальчика хліба твердого не бачимо, лиш чирок їмо.</p>
	<p>Опришки як подивилися на ту нужду, то й їм самим з очей сльози покотилися. І сказали опришки дітям та й жінці:</p>
	<p>— Не плачте, не плачте, діти, борзо буде у вас у хаті статок. А дєдя ваш най іде з нами.</p>
	<p>Діти та й жінка трохи розвеселилися. Та й каже жінка до опришків:</p>
	<p>— Най буде так, як ви кажете.</p>
	<p>Та й подалися опришки з чоловіком у темні гори. І розказали опришки своїм товаришам, що виділи. Тоді старший опришок сказав:</p>
	<p>— Будемо, браття, відвідувати того пана дідича.</p>
	<p>А то, знаєте, як уже опришки пана відвідували, то Боже борони. Як падали вони на панський двір, то все деревіло від страху. Бо вони не йшли з голою рукою, вони мали кріси, пістолети, ножі, бартки — все мали.</p>
	<p>Рушили вони вночі до дідича на фільварок. Наліпили собі ґуль із смоли, облили їх лоєм, щоби мали що метати панським псам. Вступили в двір, наметали псам ті ґульки, щоби не гавкали. Пси похапали ґульки, смола почіплялася псам до зубів. Пси не гавкають, тиша у фільварку стала. Удерлися опришки в світлицю дідича, вверли дідича з ліжка на підлогу, обмотали його курмеєм, набили в рот клоччя, забрали в шафках гроші, золото, понабивали свої табівки&nbsp;<sup>*</sup>. Та й дідича зв’язаного на плечі і винесли його аж на Чорну гору. Вночі.</p>
	<p>Дідич усе по дорозі розумів, що з ним робиться, лиш не міг говорити.</p>
	<p>Зробилася днина. Розв’язали дідича та й кажуть йому:</p>
	<p>— Ти зрозумів, де ти находишся?</p>
	<p>— Зрозумів, зрозумів, — відповідає дідич,</p>
	<p>— Вже тобі ніколи не видіти свого фільварку, бо ти підлягаєш суду.</p>
	<p>Дідич гірко заплакав та й сказав до опришків:</p>
	<p>— Скільки хочете викупу за мене, аби ви мене живого пустили додому?</p>
	<p>Опришки сказали:</p>
	<p>— Ми вже сами взяли викуп за тебе.</p>
	<p>Покликають того чоловіка, котрий робив панови кошелі.</p>
	<p>— Пізнаєш, пане, цего чоловіка? Пан пізнав, але стаївся.</p>
	<p>— Я не знаю цего вашого чоловіка, не видів його ніколи. А чоловік той приступив ближче до дідича та й каже йому:</p>
	<p>— А ви забули, паночку, як ви мене примусили кошелі для вас робити?</p>
	<p>Пан почервонів. Ніде було дітися йому, та й признався. Каже той чоловік дідичеви:</p>
	<p>— Паночку, чого ви з мене бідного таке зажадали, з мого мозольованого заробітку? Ви думали, що ніколи не будете в біді? То, паночку, не довіка каліка, не до смерти пан.</p>
	<p>Тоді опришки загнули до землі бучка бгачкого, прив’язали пана на вершок бучка та й пустили вгору.</p>
	<p>— Отак, пане, погойдайтеся на свіжім повітрю, — сказали опришки. — Так, як ви вигойдувалися на дорогоціннім кріслі в своїм саду.</p>
	<p>Та й залишили дідича. А тому чоловікови дали опришки багато грошей.</p>
	<p>— Іди додому, годуй жінку й діти свої. Убирай їх, полагодь своє господарство. Та й заклинайся, що ти не видів нас, а ми тебе.</p>
	<p>Чоловік дуже втішився, подякував опришкам та й пішов додому. Прийшов він, висипав на стіл гроші з табівки. Жінка не звірила очам своїм, як увиділа таке багатство.</p>
	<p>А в панськім дворі пішла чутка, що «пан пропали». Нема його ні першої днини, ні другої, ні третьої. Покойові слуги й гайдуки зачали говорити межи собою:</p>
	<p>— Не дивуйтеся, люди добрі, наш пан були дуже нервові. Може, вони втопилися з нервів, а може, десь повісилися. Не маємо що турбуватися. Оден пан пішов, другий прийде.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__footnotes">
			<p><sup>*</sup> Табі́вка — шкіряна сумка, яку носять через плече.</p>
		</div>
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Хутір Калинки́, Косівського району, Івано-Франківської області 23 березня 1986 року Колобейчук Григорій Дмитрович (народж. 1930)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Гуцульщини/">Фольклор Гуцульщини</a></li>
	</ul>
</footer>
<!--#include virtual="/-/inc/general__page_end.inc" -->
