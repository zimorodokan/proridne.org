<!--#include virtual="/-/inc/general__page_start.inc" -->
<title>Дівчина й злодії ☼ Українська народна казка ☼ Народна творчість</title>
<meta name="Description" content="Українська народна казка Бойківщини «Дівчина й злодії» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Дівчина й злодії.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Дівчина й злодії <br><span class="article__headerDescription">Українська народна казка Бойківщини</span></h1>
	<p>Був олин чоловік. Він мав жінку й дочку. А то був полиповець, та як би зараз, та й каже жінка до газди:</p>
	<p>— Поїдемо в Самбір та щось треба купити, бо дівка вже під вінець, хоче віддаватися.</p>
	<p>А до доньки каже:</p>
	<p>— Увечері підеш і закличеш собі дівчат на вечірки. Хтось прийде прясти, хтось рукавиці зробити.</p>
	<p>Та й батько з мамою поїхали. Смерклося, і дівчина пішла до сусідів за дівчатами. Поскликала дівчат, і вони посходилися. І поки вона ходила до дівчат, до хати зайшли злодії і поховалися, де хто міг. А дівчата посходилися з куделями прясти. А дівчина-газдиня каже їм:</p>
	<p>— Дівчата, будемо варити вечерю. Батьки приїдуть із Самбора та й будуть мати що вечеряти.</p>
	<p>Та й одна бульбу шкробає, друга тісто місить, третя по воду пішла. І зварили вечерю, посідали, повечеряли. Та й беруться до роботи, кожна бере куделю прясти. Понапрядали веретена, та й веретена зробилися тяжкі та й упаде веретено, а злодій з-під ліжка возьме собі. Дівка глядає, увидить злодія та й мовчить. Та й каже:</p>
	<p>— Знаєте, я дуже хочу спати, іду додому.</p>
	<p>І не повідає про злодія нич. Так потроху, потроху всі дівчата висунулися з хати, тільки одна колєжанка лишилася. Дівчина відпровадила ту колєжанку до її дому. Вертається додому, заходить у хату, а за столом гості сидять, аж четверо. Та й говорять до неї:</p>
	<p>— Вгощата ти дівчат, вгощай і нас.</p>
	<p>Поставила вона на стіл пироги та й говорить:</p>
	<p>— Я не маю сметани. Іду за сметаною до комри.</p>
	<p>Та й взяла горня і ліхтарню і пішла. І взяла собі зладила косу і замкнулася в коморі. А вони в хаті говорять:</p>
	<p>— Пішла дівка за сметаною та й нема її.</p>
	<p>Та й ідуть вони до комори, а комора замкнена. Не можуть вони розломити двері. І що вони тоді роблять? Беруть копають яму під підлогу. Та й один до другого каже:</p>
	<p>— Пхай голову і лізь у комору. Так один по другому будемо лізти.</p>
	<p>Той голову запхав, вона видить, що голова вже є, і шах по шиї косою. Відрізала голову і тулуб затягла в комору. Лізе другий, а вона й другому так само зробила, відрізала голову і тулуб затягнула в комору. То саме й третьому зробила. Лізе четвертий. Але він не пхав голову, а першу руку пхав. І вона йому не голову, хіба руку відрізала. І він утік.</p>
	<p>Приїжджають родичі з Самбора, заходять до хати. А в хаті все побито, все знищено. Де дочка? Нема дочки. Вони в крик:</p>
	<p>— Оленко! Оленко!</p>
	<p>А Оленка кричить з комори:</p>
	<p>— Таточку, я тут!</p>
	<p>Відкрив двері — вона сама не своя, напудилася сильно.</p>
	<p>Побіг батько до шандарів, вони десь там близько були. Шандарі прийшли, і вона дістала велику нагороду.</p>
	<p>Пройшов якийсь час, прийшли Різвяні свята. І той самий злодій приходить до них у свати.</p>
	<p>— Ви знаєте, чого я прийшов?</p>
	<p>— То кажіть.</p>
	<p>А вона не спізнала його.</p>
	<p>— Я прийшов вашу дочку сватати. Чи віддасте за мене?</p>
	<p>— Йой, та чому ні?</p>
	<p>— Але з такою умовою, що весілля робити не будемо. Я приїду з своїми братами, з матір’ю. Освятиться вода і я приїду.</p>
	<p>Освятилася вода. Приїхав молодий з братами й матір’ю. вона красно ся вбрала, з татом, мамою попрощалася. І не йшов за нею ні тато, ні мама.</p>
	<p>Привіз він її до свої хати. І не говорить з нею нічого. Він ліг у один бік, вона в другий бік. Переночували вни, зробився день, повставали. І говорить він до неї:</p>
	<p>— Наноси повний котел води і під тим котлом пали.</p>
	<p>Вона носить воду, а він десь пішов. А мати його знає, нащо вона бідна тоту воду носить. Та й питає її:</p>
	<p>— Чи знаєш ти, Оленко, для чого ти ту воду носиш?</p>
	<p>Мамочко, відки я знаю? Як ми повісте, та буду знати.</p>
	<p>А стара каже до невістки:</p>
	<p>— Ти маєш красні коралі коло шиї. Дай їх мені. І красну хустку маєш. І хустку дай мені, аби я мала пам’ятку. А ти втікай. Коло студні є стовп. Убери той стовп у своє шмаття, щоб був вигляд, що то ти. А сама втічи, куди тя очі несуть.</p>
	<p>Убрала вона файно стовп, а сама втіче. Їде фірман з млина. А то її сусід був.</p>
	<p>— Сусіде золотий, висипайте муку в воду, а мене беріть у мішок. Везіть ене до мами мої.</p>
	<p>Той рад не рад висипав муку в воду та й везе її в мішку.</p>
	<p>А той її чоловік прийшов відкись та й питає матері:</p>
	<p>— А де ж моя жінка?</p>
	<p>— Та пішла по воду.</p>
	<p>Приходить і він до тої студні. Та як махнув до того стовпа рукою, то мало руку не зломив. І прийшов до хати, і вбив свою маму, а тоді сам себе вбив.</p>
	<p>А дівчину привіз той газда додому, та й вона по еюній день жиє.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>143 (2115). Дівчина і злодії. СУС (956В). 5 січня 1990 р. Шуптар Катерина Миколаївна (1922). Львівська область, Турківський район, село Ясінка</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Бойківщини/">Фольклор Бойківщини</a></li>
	</ul>
</footer>
<!--#include virtual="/-/inc/general__page_end.inc" -->
