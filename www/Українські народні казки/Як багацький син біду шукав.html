<!--#include virtual="/-/inc/general__page_start.inc" -->
<title>Як багацький син біду шукав ☼ Українська народна казка ☼ Народна творчість</title>
<meta name="Description" content="Українська народна казка Бойківщини «Як багацький син біду шукав» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Як багацький син біду шукав.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Як багацький син біду шукав <br><span class="article__headerDescription">Українська народна казка Бойківщини</span></h1>
	<p>В одному селі жив дуже багатий чоловік і мав одного сина. Той син мав усе, що йому треба було, мав у що вбратися і що їсти. Добре йому жилося, а він хотів ще побачити біду. Та й каже до батька:</p>
	<p>— Тату, дай мені дорогий костюм, дай коня, я хочу поїхати й пошукати біду.</p>
	<p>— Якщо тобі дуже хочеться побачити біду, їдь і шукай її. І дав йому коня, і він поїхав.</p>
	<p>Їде він по селах, їде, приїжджає в одно село, а то вже було д’вечеру. Там було озеро. Дивиться він — по воді ходить чоловік і щось шукає. Він підходить д’озеру та й питається того чоловіка:</p>
	<p>— Що ти там шукаєш?</p>
	<p>А то був злодій, такий крутий чоловік. Каже він:</p>
	<p>— Шукаю біду. А цей каже:</p>
	<p>— Мені якраз того треба. Ви би мені показали тоту біду?</p>
	<p>— Та чому ні? — каже той. — То треба лізти в воду. А він йому:</p>
	<p>— Я залізу.</p>
	<p>Роздягається, складає все своє на березі коло коня і лізе в воду. Та й питається того:</p>
	<p>— Куди мені йти?</p>
	<p>А той показує:</p>
	<p>— Ідіть туди далі у воду.</p>
	<p>Як він зайшов далі, аж до середини озера, той вискочив на берег, одяг його костюм, сів на коня й кричить:</p>
	<p>— Добре в тому озері шукайте — там має бути біда!</p>
	<p>Та й поїхав, утік. На його кони і в його костюмі. Той відразу зрозумів, що уже найшов біду: вже стоїть голий серед води. То якої ще біди шукати? Та й де дінеться голий уночі? Дивиться, женуть пастухи худобу в село. Він вискочив з води, замішався голий межи вівці і йде в село. Дивиться — в перші хаті відкриті двері. Заскакує до тої хати й залазить під піч, де кури тримали.</p>
	<p>А в ті хаті жила Мариська, що кохалася з ксьондзом, й чоловік тої Мариськи поїхав десь кіньми на роботу. Цей заліз під піч і сидить голий. Мариська тоді була надворі. Увійшла до хати і не знала, що той є під піччю. А пізно увечері приходить ксьондз, тої Мариськи коханок. Вона витягла курку жарену, вареники, горівку поставила. Посідали й гостяться. Вона не сподівалася, що додому вернеться чоловік. Гостяться з тим ксьондзом і думають, що нема їм чого боятися. А чоловік під хатою «пр-р-р» — приїхав кіньми.</p>
	<p>— Йой, — каже ксьондз, — де мені тепер, Марисько, дітися?</p>
	<p>— Та де, — каже, — дітися? Лізьте, отче, під піч. Я вночі буду вас виганяти, казати «куцу-куцу з хати». А ви утечете та й вже. І чоловік не буде видіти.</p>
	<p>— Ну, добре.</p>
	<p>І заліз він під піч. А там уже сидить той голий, що шукав біди. Приходить чоловік до хати, а вона вже лежить у ліжку і стогне, така слаба, йой. Питається чоловік:</p>
	<p>— Ти маєш щось їсти?</p>
	<p>— Йой, та що тобі дати їсти? Я така слаба, негодна. Якась є онде капуста, то й їж.</p>
	<p>А заки ксьондз відти втік під піч і чоловік зайшов до хати, вона все поховала: пироги, горівку, курку — все поховала. Чоловік сідає та й їсть тоту капусту. А той під піччю не може витримати, жаль йому стало того чоловіка. Та й каже тихо:</p>
	<p>— Ксьондзе, ви, ксьондзе. Та ліктем його в груди.</p>
	<p>—...Ви, отче, в церкві все спереду. А тут мусите бути ззаду. Давайте мені свій костюм, най я вбираюся та й іду геть. А як не хочете дати, то я буду кричати. Ґазда не мене бити буде, а вас, бо ви ксьондз. Чого ви сюди прийшли?</p>
	<p>Подумав ксьондз та й якось там мучено під піччю роздягся. А голий убрався та й уже сидить спереду. Чоловік трохи попоїв тої пісної капусти і ляг спати. Лежить чоловік, а Мариська не забуває, що треба випустити ксьондза. Устає помалу та й каже:</p>
	<p>— Йой, заліз пес у ящик під піччю, треба його вигнати геть. Чоловік каже:</p>
	<p>— Та вже лежи, лежи. Ти слаба, сам випущу пса.</p>
	<p>— Йой, не вставай, — каже, — я пущу. Встала, відкриває двері до сіней та й каже:</p>
	<p>— Куцу-куцу! З хати виходи!</p>
	<p>В хаті темно було, але вона добре виділа, що той вийшов. Але вийшов не той, що вона хотіла, і вона того не знала. Той, що біди шукав, вийшов у ксьондзовому вбранні, а вона думала, що ксьондз уже з хати втік. І така задоволена, лягла собі спати.</p>
	<p>А той вийшов надвір, пішов у сад та ймив собі сову. Запхав її собі поза блюзку, підходить під вікно й стукає.</p>
	<p>— Ґазди, ґазди, пустіть!</p>
	<p>— Що ви хочете?</p>
	<p>— Та я, — каже, — подорожній, хочу переночувати.</p>
	<p>— Ну а хто ви такі? А він їм:</p>
	<p>— Я студент. Студент.</p>
	<p>А тому вночі причулося, та й каже:</p>
	<p>— А, ви штудер? Та ходіть, але будете в мене лиш спати. В мене жінка слаба, і їсти не будете, бо нема що. Я сам пісну капусту їв. Що, будете вечеряти?</p>
	<p>— Та вже якось переночую. Заходить до хати й каже:</p>
	<p>— У вас жінка слаба.</p>
	<p>— Та слаба. А він йому:</p>
	<p>— Що би ви мені дали, аби я вашу жінку вилікував?</p>
	<p>— Як вилікуєте, — каже, — дам вам пару волів.</p>
	<p>— Най буде.</p>
	<p>— Але, — каже, — їсти я вам даю капусту.</p>
	<p>А той узяв, потиснув сову, і сова заквичала під блюзкою. Він каже:</p>
	<p>— Мій штудер каже, що у вас в духовці є вареники й курка смажена. Ґазда думає: «Якесь таке ти наговорив. Я добре знаю, що того нема.»</p>
	<p>— Ану, — каже, — йдіть подивіться.</p>
	<p>Пішов ґазда дивитися — справді є! Курка смажена, вареники.</p>
	<p>— А в креденсі є ще горівка.</p>
	<p>Пішов ґазда дивитися — справді є. Витяг то все, поклав на стіл і гостяться удвох з подорожнім.</p>
	<p>А Марисі так інтересно. Що тото за штудер, що все знає? Знає, що вона слаба, і може її вилікувати. А вона ж фактично не слаба, лиш так прикидається.</p>
	<p>І що він робить? Повечеряв та й каже:</p>
	<p>— Маєте ви, ґаздо, таку сикавку, що пчоли сичити, як вони рояться?</p>
	<p>— Є, — каже, — в мене така.</p>
	<p>— Напаліть у кухні і нагрійте окропу — будемо з вашої хати біду виганяти. У вас біда сидить під піччю.</p>
	<p>Дуже ґаздиню заінтересувало, що то за біда. Напалив ґазда, нагрів окропу. Як баняк добре закипів, подорожній набирає в ту сикавку окропу та й каже:</p>
	<p>— Беріть, ґаздо, качівку, що полотно качається.</p>
	<p>А ґаздині дає праник дерев’яний, що в потоці лахи перуться.</p>
	<p>— Ви ставайте коло дверей, а ви, ґаздо, ставайте ближче до печі. Як буде біда тікати, би-сте били.</p>
	<p>Та й шуп туди під піч окропом з тої сикавки. Ксьондза впарило, але ще не дуже, лиш трохи. Але крикнув:</p>
	<p>— Йой-йой-йой! Питається він ґазди:</p>
	<p>— Чуєте, ґаздо, щось біда у вас ґвавтає?</p>
	<p>— Та чую.</p>
	<p>— Ну, — каже, — я ще раз буду виганяти.</p>
	<p>Набрав окропу в сикавку і дужче тупнув під піч. Ксьондз гірш закричав:</p>
	<p>— Йо-йо-йой!</p>
	<p>— Чуєте, ґаздо?</p>
	<p>— Та чую.</p>
	<p>А тепер, — каже, — буду третій раз виганяти, то вже аби-сте били, бо то вже буде тікати. Набрав доста окропу і як шурне під піч, а ксьондз відти:</p>
	<p>— Йо-йой! Йо-йой!</p>
	<p>І зачав тікати в двері. Ґазда качівкою, а ґаздиня праником б’ють — ксьондз у двері та й утік. Вигнали біду, і ніхто не пізнав ксьондза. А Марисі цікаво, що то буде далі.</p>
	<p>— Ну що ж, по руках, — каже «штудер». — Я вам біду з-під печі вигнав, а ви мені маєте пару волів дати.</p>
	<p>— Та даю, — каже. — Я дав би й більше, коби мені лиш ґаздиня здорова була.</p>
	<p>Рано відоп’яв ґазда воли і дав йому, і він повів їх додому. Приводить та й каже:</p>
	<p>— Видите, тату, ви мені дали лишень коня, аби я найшов біду, а я замість коня привів вам пару волів. Та й біду я видів.</p>
	<p>Найшов він уже біду.</p>
	<p>А Марися чекає, що прийде ксьондз. Та він не приходить одного, не приходить і другого вечора. Що то може бути? Марисі дивно. Бере вона відро та й іде по воду т’керниці. І не знає вона, що ксьондз не йшов і на службу, бо вони його дуже побили. Іде вона по воду, здибує на дорозі ксьондза,</p>
	<p>— То що, отче? Ви вже не йдете до мене, не відвідуєте мене? А ксьондз каже:</p>
	<p>Марисько, Марисько, бог би тебе побив, як ти мене в дверях била.</p>
	<p>— А то ви, отче, були?</p>
	<p>— А хто ж, Марисько? Та я.</p>
	<p>Від того часу була Мариська здорова, і ксьондз до неї не приходив. Її чоловік вже не їв пісну капусту, а й вареники і все інше добре. І все до години варила. Та й уже кінець цій казці.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Суходіл, Рожнятівського району, Івано-Франківської області 26 липня 1994 року Гуцул Анна Ільківна (1948 року народження)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Бойківщини/">Фольклор Бойківщини</a></li>
	</ul>
</footer>
<!--#include virtual="/-/inc/general__page_end.inc" -->
