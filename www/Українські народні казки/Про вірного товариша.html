<!--#include virtual="/-/inc/general__page_start.inc" -->
<title>Про вірного товариша ☼ Українська народна казка ☼ Народна творчість</title>
<meta name="Description" content="Українська народна казка Закарпаття «Про вірного товариша» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Про вірного товариша.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Про вірного товариша <br><span class="article__headerDescription">Українська народна казка Закарпаття</span></h1>
	<p>Жив колись один цар. Він мав сина-одинака. А держава в нього була дуже багата. Цар і не знав, чим більше пишатися: державою чи сином.</p>
	<p>Але багатство принесло йому біду: сусідський король позаздрив цареві й оголосив війну. Цар якраз збирався оженити сина. Тепер сказав:</p>
	<p>— Но, сине, інша карта впала. Тепер не до одруження, мусимо державу боронити. А твоє весілля відкладаємо, хоч і треба би у хату молоду господиню. Я рушаю з військом до кордону, а ти зостанешся удома й будеш моїм заступником. Кермуй цілою країною, доки я не вернуся, але кермуй так, аби не було скарг. Будь справедливий і суди по правді. Як війна минеться, оженимо тебе. Без мене ж не смієш і думати за свадьбу! Зробиш злочин проти свого батька, як сам знайдеш собі наречену й поберетеся. Пам’ятай на сі слова!..</p>
	<p>І вони розлучилися. Старий цар сів на коня й поперед війська вирушив на ворога. А син удома кермує державою.</p>
	<p>Минув місяць, минув рік — війна не кінчається. Весь час підходить нове, свіже військо. Ворог дуже сильний й перемогти його нелегко. А царевич добре кермував державою. Ніхто не скаржився на нього. Вже й другий рік доходив до кінця, а війна тривала. Він думає собі:</p>
	<p>«Ой, се не добре... Я обіцяв нянькові, що не оженюся, доки не буде мир, і треба няня слухати, але хто знає, коли війні буде край!? Роки проходять, я старію, а за старого легіня дівчата не підуть!»</p>
	<p>Так подумав собі раз, удруге і вирішив, що чекати далі вже не годен, ожениться без батька.</p>
	<p>Порадився зі своїм товаришем-помічником. А той був його однолітком, з бідної родини, дуже розумний чоловік. Змалку росли вкупі, любили один одного і добре розумілися.</p>
	<p>Як царевич поділився наміром, помічник сказав:</p>
	<p>— Переступити волю вітця — то не красне діло. Але й легіневі треба оженитися. А як візьмеш жінку із царського роду, то гаразд буде не лише тобі, а й нашій державі, бо дістане поміч.</p>
	<p>Зійшлися на тому, що відкладати одруження нічого, треба, щоб царевич шукав собі жінку. Багато дівчат знали, а вибрали доньку сусіднього короля.</p>
	<p>Приготувалися сватачі в дорогу, а з молодим рушило й військо, аби родина нареченої одразу побачила, що царський син — з багатої й сильної держави, що його не просто бузьок висидів.</p>
	<p>Всі посідали на коней і їдуть. Ще не дійшли і до кордону, як зустріли старого царя, котрий програв війну і з рештками розбитого війська відступав. Цар дуже зрадів синові, бо думав, що той поспішає йому на допомогу.</p>
	<p>— В щасливу хвилину з’явився ти, сине, — сказав батько. — Зі свіжим військом виграємо війну!</p>
	<p>— Няньку, се військо не озброєне.</p>
	<p>— Та чом не озброєне? Як ти на війну вирушив без зброї?</p>
	<p>— Я не на війну йду... Скажу правду: їду сватати дівчину, бо не міг дочекатися вас...</p>
	<p>Коли таке почув старий цар, то так розсердився, наче на нього хто кинув вогню.</p>
	<p>— Та тобі у голові одруження, коли наша держава висить на волоску?! Знай, ти мені не син! Іди вже, куди розігнався.</p>
	<p>Я тебе не спиняю. А твоє військо заберу собі. Дам йому зброю й виграю війну!</p>
	<p>Так і вчинив. Воїнів озброїв і повів на війну. А царевич залишився сам. Лише вірний помічник у тяжку хвилину не кинув його.</p>
	<p>Так два товариші зосталися самі серед поля. Царевич смутно проговорив:</p>
	<p>— Непогано почався наш задум, айбо зле закінчився, Ні батька, пі держави — голі ми з тобою!</p>
	<p>— Не треба журитися. Рушили ми на сватання, то й підемо далі. Не все ще пропало. Котра дівка тебе покохає, буде любити й без багатства.</p>
	<p>— Добре, добре... Раз ми забрели у воду, мусимо її перебрести.</p>
	<p>І пішли до короля сватати дочку.</p>
	<p>Царевич вклонився, розповів, хто він за один і з яким наміром приїхав. Не замовчав і зустрічі з батьком. Сказав, що батько розсердився й відрікся від нього.</p>
	<p>Коли вислухав король, пошкодував хлопця й почав його втішати:</p>
	<p>— Не журися, не журися. Твоє діло ще можна поправити. Нянько з часом забуде свій гнів й відпустить провину. Як треба, то дамо йому і допомогу. А тобі час женитися!</p>
	<p>І згодився віддати за царевича доньку. Справили весілля. Зійшлися керманичі сусідніх країн, крім тих, що на війні. По весіллі каже король зятеві:</p>
	<p>— Спокійно живи в мене. Держава моя багата й велика. Не журися нічим. А я сам поцікавлюся, як сватові справи. Спробую помирити вас. Може, сват потребує од мене допомоги?</p>
	<p>Й одразу послав гінців до старого царя. Написав йому, що так і сяк сталося — його донька віддалася за царевича. Тепер вони сватове й треба їм жити в мирі. «Одпусти провину синові. А як треба поміч проти ворога, я зараз надішлю...» — пропонував король.</p>
	<p>Але поміч була не потрібна, бо цар зі свіжим військом переміг і щасливо вернувся додому.</p>
	<p>— Дуже вам радію, — сказав старий цар посланцям короля-свата. — Радію, що мій син знайшов порядну дівчину й добре оженився. Дякую сватові за ласку. Відпускаю синові провину. Може повернутися разом із дружиною, моєю невісткою. Раз жонатий, най ціла сім’я живе у мене.</p>
	<p>Та ці слова він нібито процідив крізь зуби, і посланці бачили, що цар говорить не з щирого серця.</p>
	<p>Царське слово — наказ: посланці погостилися, красно подякували й вернулися у свій рідний край. Вдома вони передали королеві свою бесіду з царем. Усі дуже раділи, а найбільше царевич, котрий мав дяку одразу вертатися до нянька.</p>
	<p>— Почекай мало, — радить йому король. — Не таке вже оце пильне діло. Ще повеселися, а потім вас зберемо у далеку путь.</p>
	<p>Так і вчинили. Молоді з півроку пожили в короля. Нудьга їла царевича, не давала спокою. Думав про домівку. Жінка бачила, як чоловік нудиться, і сама захотіла чимскоріше їхати. І старий король погодився відпустити їх.</p>
	<p>Відклонилися від нянька і сіли усі троє в золоту колісницю: царевич, його дружина й вірний товариш. Проводжало їх аж ціле військо.</p>
	<p>Їдуть, їдуть. Як були на кордоні, помічник говорить:</p>
	<p>— Ніколи я тобі не хотів поганого. Тепер раджу: охорону поверни назад, навіть кучера.</p>
	<p>— Слухав я тебе завжди і тепер послухаю, хоча не дуже маю дяку завертати військо, — відповів царевич і наказав, аби охоронці вернулися додому.</p>
	<p>А помічник сів на місце кучера. Коли вже смеркало, доїхали до лісу. На узліссі — корчма.</p>
	<p>Далі не поїдемо. Тут переночуємо, — сказав помічник і загнав коні у двір.</p>
	<p>Найняли кімнату. Хазяїн обслуговував їх добре, бо бачив, що приїхали якісь високі гості.</p>
	<p>Коли настала ніч і молоді полягали спати, помічник узяв рушницю й став під дверима на сторожі. «Буду цілу ніч вартувати, — думає собі, — корчма край глухого лісу, може всяко статися».</p>
	<p>Ходить довкола будинку. А ніч темна, хоч ріж її ножем. Нараз кодо півночі на стріху будинку сіли три ворони і — чудо чудес! — почали межи собою говорити:</p>
	<p>— Гарна пара молодих заночувала у цьому заїзді, — каже перший ворон. — Таких славних гостей ся корчма ще не приймала.</p>
	<p>— Та що воно варт, — каже другий ворон. — І красні, і славні, а завтра погинуть, бо старий цар дізнався, що його син вертається, і наказав на річці міст підрізати. Як будуть проїздити, заломляться й затопляться.</p>
	<p>— А хто се чув і скаже комусь іншому, той по коліна стане соляним, — проговорив третій.</p>
	<p>З тим ворони знялися й полетіли.</p>
	<p>А на те місце сіли вже три соколи й також розмовляють:</p>
	<p>— Ой, прекрасна пара! Хоч би й оминула біду на ріці, та смерті не мине. Бо старий цар хитрий. Як почув, що не затопилися, пошле синові золоту карету. А як хто в неї сяде, вона відразу загориться, і люди в ній погорять на порох. А хто се чує й скаже комусь іншому, той до попідплеч стане соляним каменем.</p>
	<p>Соколи знялися на крила й полетіли.</p>
	<p>На їх місце сіли три орли й говорять межи собою:</p>
	<p>— Красні й розумні молодята, що ночують тут. Годні би, може, обійти і міст, і золоту карету, та смерті не минуть. Бо старий цар, як будуть наближатися до головного міста, пошле синові в дарунок золоту шаблю на золотому поясі, а для невістки золотий пояс і золоті персні. Дуже дорогий подарунок, але зроблений так, що як підпережуться, їх вибухом рознесе на порох. А хто нашу бесіду іншому передасть, той станеться цілим соляним стовпом.</p>
	<p>— Я хоч і стану каменем, айбо розповім! — скрикнув товариш королевича, але орли його вже не чули, бо знялися й полетіли геть.</p>
	<p>А як розвиднялося, всі троє поснідали, помічник впряг коні в колісницю й рушили в путь.</p>
	<p>Їдуть, їдуть... Бачать: ріка, а через неї — міст. Помічник спинив коней, відчинив двері й каже:</p>
	<p>— Виходьте!</p>
	<p>— Що таке? — зачудувався царевич. — Ти ніби наказувати хочеш? — І засміявся.</p>
	<p>— Виходьте з карети! — повторив помічник. Зганьбився царевич перед жінкою, але послухав вірного товариша.</p>
	<p>— У нього така манія, — говорить, — коли прийде на нього, треба його слухати.</p>
	<p>Пішки перейшли міст. А помічник оглянувся направо-наліво: броду нема. Побачив бідних людей і віддав їм коней з колісницею, а сам теж перейшов міст,</p>
	<p>— Що ти наробив? — дивується царевич. — Як ти смієш роздавати моє майно іншим!</p>
	<p>— Слухай мене — добре буде... — а далі товариш не сказав ні слова, пішов уперед.</p>
	<p>Царевич з жінкою — за ним. Ідуть, ідуть... Нараз дивляться — назустріч їм цілий загін війська, а навпереді цареві посланці. Вклонилися царевичеві та його дружині й кажуть:</p>
	<p>— Пресвітлий цар послав молодим золоту карету, аби не йшли пішки.</p>
	<p>Зрадів царевич, бо усе ще думав, що батько сердиться на нього.</p>
	<p>— Тепер уже вірую, що нянько відпустив мені вину. Із такою славою зустрів пас на кордоні! — й хоче сідати в золоту бричку.</p>
	<p>Але товариш перегородив йому дорогу. В його руках сокира — й не знати звідки роздобув її, — і почав рубати цареву карету. Молоді постовпіли. Думають: розум втратив. Але не кажуть нічого.</p>
	<p>Як порубав усе, на тріски, царевич проговорив:</p>
	<p>— Досі я завжди тебе слухав, і добре було. А тепер сумніваюся у тобі. Ти все чиниш проти мене і проти волі мого няня. Й ганьбу мені робиш перед високими особами. Як так і далі буде, можемо розійтися. Нашій дружбі настане кінець!..</p>
	<p>— Я тобі добра хочу, — каже вірний товариш. — Ти мене слухав і не шкодував. Дай слово, що ще одну пораду послухаєш.</p>
	<p>— Ні! Як такі будуть поради, не можу тебе слухати...</p>
	<p>І з тим рушили далі. Ідуть, ідуть... Дійшли до столиці, де жив царевичів старий. А перед містом і сам цар з великою процесією зустрічає сина та невістку. Почав їх обнімати, цілувати, а тоді на радощах передає молодим пакунок. А в пакункові — шабля із золотим поясом — для сина і золотий пояс з самоцвітами та дорогі персні — для його дружини.</p>
	<p>Молоді аж цвітуть з радості. Але тої хвилини підскочив друг царевича, вихопив пояс з шаблею і з рук свого товариша й золотий пояс та персні з рук молодої жінки, кинув на землю і посік.</p>
	<p>Старий цар, молода пара і всі присутні аж пополотніли: такі дорогі подарунки знищив! Царевич злий, а його жінка плаче з жалю та ганьби.</p>
	<p>— Нічого, нічого, — каже старий цар, — се діло вдома розберемо. А тепер, сине дорогий, і ти, невістко, ходімо до мене. З радістю вас приймаю, як батько.</p>
	<p>І повів їх у свої палати. А приятель царевича — за ними, без слова, як німий.</p>
	<p>Старий цар приготував велику гостину, ніби синові й невістці друге весілля правив. На гостині були й міністри, й командири, й судді, всякі високі урядовці. Їдять, п’ють, веселяться. Коли ж гостина була в розпалі, старий цар піднявся:</p>
	<p>— Слухайте, чесні гості! Я, батько, відпустив своєму синові провину. І з дорогими подарунками його зустрічав. А мій син замість подяки мене заганьбив — золоті й сріберні подарунки перед очима всіх понищив. Най відповідає за такі свої вчинки!</p>
	<p>— Так-так! — закричали. — Най відповідає!</p>
	<p>Царевич встав і каже:</p>
	<p>— Я не хотів свого нянька ганьбити та його подарунки нищити. То все вчинив мій помічник. Спитайте його...</p>
	<p>Всі очі обернули на помічника. Той дотепер мовчав, а зараз заговорив:</p>
	<p>— Так. Я все знищив своєю рукою. І якби таких подарунків було більше, я й оті понищив би. І не каюся. Що вчинив, за те відповідаю.</p>
	<p>Тоді старий цар каже:</p>
	<p>— Всі чули, що признався. Розсудіть се діло. А після суду гостину продовжимо.</p>
	<p>Й судді одноголосно заявили, що помічник заслужив смерті.</p>
	<p>— Та і я так думаю, — погодився цар. А в думці звідує себе: «Звідки оцей чоловік знає мої секрети?»</p>
	<p>І наказав серед двору поставити шибеницю. Повели під неї засудженого. Судді посідали на свої місця і ще раз прочитали винесений вирок.</p>
	<p>— Я не боюся смерті, — заговорив приятель царевича. — Я помру, але своєму другові, із котрим ріс змалку, врятував життя.</p>
	<p>Сказав і кладе голову в мотуз:</p>
	<p>— Вішайте!</p>
	<p>— Почекайте! — закричав царевич. — Якщо зберіг мені життя, то най розповість як!</p>
	<p>Тоді помічник розказав, що почув від воронів. Але, як тільки ці слова договорив, до колін стався соляним.</p>
	<p>Далі сказав, що почув від соколів. І тої ж хвилини став соляним каменем уже до попідплеч.</p>
	<p>Як розповів те, що чув від орлів, катові вже не було кого вішати — перед ним стояв соляний стовп.</p>
	<p>Люди зі страху аж помліли. Одні проклинають царя, інші йойкають над помічником. А цар із ганьби втік у чужий край.</p>
	<p>Царевич поклявся, що доти не заспокоїться, доки не знайде ліки, аби врятувати товариша.</p>
	<p>Минуло півроку. І якось царевич натрапив на жінку, яка йому порадила, куди йти по ліки:</p>
	<p>— Ти, сине, знайди Долю. Сама Доля нічого не вдіє, тільки її донька допоможе. Але я не знаю, де та Доля, — шукай її по цілому світі.</p>
	<p>Царевич почав готуватися в дорогу. Дружина умовляє:</p>
	<p>— Чоловіче, вже не допоможеш! Товариша вже не воскресиш, а собі знайдеш біду. Не ходи нікуди, заспокойся.</p>
	<p>— Ні! Не заспокоюся ніколи! Мушу знайти ліки!</p>
	<p>І того ж дня рушив у путь. Іде і всюди розпитує:</p>
	<p>— Де буває Доля з дівчиною?</p>
	<p>Ніхто не може відповісти. Коли вже десь із півроку поблукав по світу, натрапив на млин і тут заночував. Як сіли вечеряти, мельник його питає:</p>
	<p>— А куди ти йдеш?</p>
	<p>— Шукаю Долю та її доньку, — і розповів усе, чому ходить по світу. — Чи ви за них не чули?</p>
	<p>— Не чув, хоч і мені вони дуже потрібні. Будь добрий, як знайдеш їх, позвідай і за мене. Сім каменів мелють — усього є вдосталь, а спокою не маю. Що мені робити?</p>
	<p>— Добре, спитаю.</p>
	<p>Переночував у млині, а рано — далі в путь.</p>
	<p>Другого вечора припросився на ніч до хижі, де жили три дівчини. Хижа чистенька, дівки прядуть. Прийняли вони подорожнього, розговорилися із ним, розповів свою біду. А рано, як прощався, його попросили:</p>
	<p>— Позвідайте Долю і за нас: чому ми такі красні та робітні, а не віддаємося? Що нам треба робити, аби ми вийшли заміж?</p>
	<p>— Добре, позвідаю й за вас.</p>
	<p>Йде далі. І дійшов до великої ріки. Броду нема, вода глибока. Став із собою говорити, а ріка озвалася:</p>
	<p>— Як знайдеш Долю, спитай і за мене: чому в мене немає ні риби, ні рака, хоч вода чистенька?</p>
	<p>— Добре, позвідаю й за тебе.</p>
	<p>Ріка розступилася, й царевич по сухому перейшов на другий бік.</p>
	<p>Іде, йде... Минув не один тиждень... Якось зайшов у густий ліс. Тут стояла невеличка хижка, а коло хижки винниця. Все добре оброблено. «Щасливі люди тут живуть!» — подумав царевич і відчинив двері. А в хижі одна жінка вечерю ладить.</p>
	<p>— Добрий вечір! — вклонився.</p>
	<p>— Добрий вечір і тобі! Що шукаєш, сине?</p>
	<p>— Навперед прошу вас: прийміть мене на ніч.</p>
	<p>— Прийму, сине, прийму. Сідай до столу й повечеряй. Виджу, ти дуже втомлений.</p>
	<p>Сів царевич їсти і розказує, що шукає Долю та її дочку.</p>
	<p>— Якщо так, сине, тоді ти натрапив на потрібне місце. Я Доля, та вже постаріла й мене заступає донька. Її зараз немає, помежи люди ходить. Але часом і вдома буває, обробляє винницю й завтра буде копати. Тільки вона не хоч кому поможе. Навперед дізнається, чи заслужив той чоловік, котрому треба допомогти, на її прихильність.</p>
	<p>Тоді царевич розповів про свою біду. Так смутно говорив, що господарка його пошкодувала.</p>
	<p>— Добре, синку, добре. Лягай і спи, а рано я скажу тобі, що маєш робити.</p>
	<p>Так і вчинив. А рано встав і бачить: жінка знов сама.</p>
	<p>— А де ваша донька?</p>
	<p>— Вона вже давно перекопує винницю. Ти теж візьми мотику, йди у винницю й копай. До полудня копай і мовчи. Не говори жодного слова, хоч би як розпитувала, а ополудні розкажи про свою біду.</p>
	<p>Царевич взяв мотику і пішов на виноградник. Дівка на вид не така красна, але працює — аж горить. Він і не вклонився, став коло неї і почав копати. Копає, копає... Дівка його то се, то те звідує, але він мовчить. Як настав полудень, затяла мотику в землю й каже:</p>
	<p>— Н-но, багато світу походила-м і з багатьма людьми мала-м діло. Кожний лащиться, прибріхує, канючить. Тому одне треба, тому інше. А такого чоловіка, як ти, ще-м не зустрічала. Хто ти за один? Може, ти німий?</p>
	<p>— Ні, я не німий. У мене великий тягар на серці, через те й мовчу, — і розповів геть чисто всю свою пригоду.</p>
	<p>— Ну от бачиш, міг же й раніше розповісти. Якщо ти за свого товариша не шкодував стільки сил покласти, то заслужив помочі. Вертайся додому. Доки прийдеш, у твоєї жінки народиться хлопчик. Розріж малому ліву руку і потече кров. Тою кров’ю помасти соляному стовпові коліна, плечі й чоло — тоді оживе!</p>
	<p>Зрадів царевич, подякував і поспішає йти. А дівка спиняв:</p>
	<p>— Чекай, чекай... За роботу пополуденкуєш. А під час полуденку їх бесіда стала веселішою.</p>
	<p>«Ой, — здогадався царевич, — добре, що я не втік. Таж у мене є ще що спитати». І пригадав:</p>
	<p>— Там і там є річка, чому в ній немає ні риби, ні рака, хоч вода чистенька?</p>
	<p>— Тому, бо в тій воді ніхто не втопився. І ти міркуй: дай відповідь річці аж тоді, як перейдеш на другий бік.</p>
	<p>— Там і там в хижа, де живуть три дівки. Чому вони не віддаються, хоч такі робітні й красні?</p>
	<p>— Тому, що сміття з хижі проти сонця мечуть.</p>
	<p>— А як це розуміти?</p>
	<p>— Так, що пізно встають. Допізна роблять й довго не встають. А люди собі думають, що вони ліниві. Радше най скорше ідуть спати і скорше встають. Тоді матимуть щастя.</p>
	<p>— Там і там є мельник. Чому він нещасливий, хоч має всього доста?</p>
	<p>— Бо за ціле життя бідному ще нич не дав. Усе собі збиває багатство, усе йому мало. Коби не так, совість би мав чисту і був би щасливий.</p>
	<p>Як вислухав царевич відповіді дівчини, подякував і рушив додому.</p>
	<p>Іде, йде... Добрався до ріки.</p>
	<p>— Но, що? — звідує ріка.</p>
	<p>— Усе гаразд.</p>
	<p>— А за мене чи спитав?</p>
	<p>— Спитав.</p>
	<p>— Кажи!</p>
	<p>— Перепусти мене на той бік, тоді й розповім.</p>
	<p>Ріка розступилася, й царевич по сухому перейшов на другий бік. Виліз на дуба й крикнув:</p>
	<p>— Через те нема у тобі ні риби, ні рака, бо у твоїй воді ще ніхто не втопився!</p>
	<p>Ріка, як це почула, розлила свої води, що аж піднялися до середини дуба. Але до царевича вона не досягла й вернулася в свої береги.</p>
	<p>Зліз царевич з дуба і йде далі. Дійшов до дівчат. Розповів їм, через що вони не віддаються. Зустрівся і з мельником і теж сказав, що має той робити, аби був щасливий. Іде і все думає: чи є в нього дитина?</p>
	<p>Коли прийшов додому, ледве його впізнали — так обідрався і обріс...</p>
	<p>А тут відразу йому сповістили, що народився син. Побіг до дружини — запорошений, обдертий, босий. Нікому — нічого, лише схопив ножа і до дитини.</p>
	<p>Жінка закричала... Збіглися люди...</p>
	<p>— Що ти робиш?</p>
	<p>А царевич швидко розрізав ручку хлопчика, взяв крові й побіг на двір до соляного стовпа.</p>
	<p>Помастив коліна, плечі й чоло, і — чудо чудес! — соляний стовп заворушився, загойдався й... ожив!</p>
	<p>Люди тільки ойкнули. Старий цар, коли про се дізнався, упав і помер.</p>
	<p>Царем одностайно обрали молодого й зажили щасливо. Розбився горнець — нашій казці кінець...</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p>Про вірного товариша. «Сравнительный указатель сюжетов: Восточнославянская сказка / Сост. Л. Бараг, И. Березовский, К. Кабашников, Н. Новиков. — Л.: Наука, 1979.» — 516. Подається за: «Три золоті слова: Закарпатські казки Василя Короловича / Запис текстів та впорядкування П. Лінтура. — Ужгород: Карпати, 1968.», с. 34 — 43. Варіанти: Ревть — Архів П. В. Лінтура.; Грига — Архів П. В. Лінтура.</p>
			<p><a href="/Український фольклор Книги/Петро Лінтур ☼ Зачаровані казкою/">Зачаровані казкою: Українські народні казки Закарпаття в записах П. В. Лінтура</a> [Упорядники І. М. Сенька та В. В. Лінтур; вступна стаття, примітки та словник І. М. Сенька; післямова П. В. Лінтура; Редколегія: В. І. Данканич, О. І. Дей, П. К. Добрянський та ін.; Художник М. М. Дем’ян]. — Ужгород: Карпати, 1984. — 528 с, іл. (Бібліотека «Карпати»).</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Закарпаття/">Фольклор Закарпаття</a></li>
	</ul>
</footer>
<!--#include virtual="/-/inc/general__page_end.inc" -->
