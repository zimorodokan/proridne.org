<!--#include virtual="/-/inc/general__page_start.inc" -->
<title>Пагінець молодого дерева ☼ Українська народна казка ☼ Народна творчість</title>
<meta name="Description" content="Українська народна казка Чернігівщини «Пагінець молодого дерева» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Пагінець молодого дерева.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Пагінець молодого дерева <br><span class="article__headerDescription">Українська народна казка Чернігівщини</span></h1>
	<p>Було у батька три сини. Покликав він якось їх до себе та й каже:</p>
	<p>— Діти мої, я вже старий. Недовго мені вже віку міряти, тож хочу вам лишити у спадок все, що надбав протягом життя. Не знаю тільки, хто з вас найбільше вартий такого подарунку. Ось вам по торбинці золота. Ідіть у широкий світ та пошукайте своєї долі. Постарайтеся добрим ділом примножити те, що я вам даю, та щиру пошану від людей зажити. А рівно через три роки вертайтеся до рідного обійстя. Тоді я вирішу, хто з вас повівся наймудріше.</p>
	<p>Узяли сини кожен свою торбинку, вклонилися батькові і рушили в дорогу. Ідуть день, ідуть другий і дійшли до роздоріжжя.</p>
	<p>— Я піду прямо, — сказав старший брат.</p>
	<p>— Я поверну праворуч, — сказав середній.</p>
	<p>— А мені, — каже найменший, — лишається йти по ліву руку, де й дороги путньої не видно.</p>
	<p>Розпрощалися брати і пішли кожен у свій бік. Бреде найменший брат через перелоги, продирається крізь чагарники й дивом дивується. Земля в нього під ногами така родюча, а жодна жива душа її не обробляє. Під вечір прийшов він до глибокої швидкоплинної річки. Ступив на високий берег і бачить, що напроти люди живуть, та так бідно, що й не розказати. Надумав він через річку міст збудувати, щоб люди перебралися на родючі землі.</p>
	<p>Як надумав, так і зробив. Та згодом закінчилися в нього гроші і нічим стало майстрам платити. Та він не лишив розпочатого діла і працював самотужки. Одного дня він зустрів химерного дрібнорослого чоловіка, який сказав:</p>
	<p>— Ти славно попрацював для загального добра, та собі не надбав нічого. Ось тобі вудочка. Закинь її з моста в річку і витягнеш пагінець молодого дерева. Досить буде стьобнути ним старого діда чи бабу і вони стануть молодими.</p>
	<p>Повернувся найменший син до батьківського дому. У кожного брата торбинка грошей обернулася цілим скарбом. А він повернувся з невеликим клуночком за плечима, ніби жебрак з великої дороги.</p>
	<p>На честь старших синів батько скликав гостей. Сидять вони, п’ють, старших синів прославляють. Тільки старий батько сидить зажурений.</p>
	<p>— Ех, був би я молодим, — каже, — то пустився б у танок молодість згадати.</p>
	<p>— Не сумуйте, тату, зараз я вас утішу, — сказав найменший син.</p>
	<p>Дістав він пагінець молодого дерева, стьобнув батька і той став молодий та дужий.</p>
	<p>— Тепер я знаю, хто з моїх синів поступив наймудріше, — сказав він, — здоров’я, силу і молодість не купиш ні за які гроші. Тому те, що ти, сину надбав, є скарбом над скарбами. Саме тобі я залишу свій спадок.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>188 (4443). Пагінець молодого дерева. СУС —. Записала Бреус Наталя 2008 року. Бреус Олександра Георгіївна (1938). Чернігівська область, Менський район, М’який</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Чернігівщини/">Фольклор Чернігівщини</a></li>
	</ul>
</footer>
<!--#include virtual="/-/inc/general__page_end.inc" -->
