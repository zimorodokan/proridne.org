<!--#include virtual="/-/inc/general__page_start.inc" -->
<title>Як чистили полонину ☼ Українська народна казка ☼ Народна творчість</title>
<meta name="Description" content="Українська народна казка Гуцульщини «Як чистили полонину» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Як чистили полонину.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Як чистили полонину <br><span class="article__headerDescription">Українська народна казка Гуцульщини</span></h1>
	<p>Був у однім селі дуже бідний чоловік. А заробку не було, ніхто нічого не робив і не кликав нікого до роботи. Каже той чоловік жінці:</p>
	<p>— Ти знаєш що, жінко, піду я до того багача, що сидить вище нас.</p>
	<p>— Та чого підеш до него? — питає жінка.</p>
	<p>— Та в него є толока&nbsp;<sup>*</sup> величезна, що він на ній пасе маржину&nbsp;<sup>*</sup>. Та спитаю в него, чи я би в него не наймився чистити ту толоку. Та все щось, може, заплатить, та будемо мати за що купити хліба, та до хліба, та дітям щось. Бо крайня біда в хаті.</p>
	<p>Пішов бідний чоловік до того багача, а багач уздрів через вікно, що йде бідний до него до хати, та й вийшов навпроти него, аби він не ввійшов у хату і не дати йому їсти. Бо багач скупий був дуже. Сів багач на приспу, закурив люльку та й питається того чоловіка:</p>
	<p>— Що тобі треба, чоловіче, від мене?</p>
	<p>— Та я прийшов, ґаздику мій любий, запитатися у вас, чи я би у вас не заробив якийсь ґрейцар&nbsp;<sup>*</sup> на боханчик хліба, на коновочку молока, аби мав чим дітей погодувати.</p>
	<p>— Ге, — каже багач, — є в мене для тебе велика робота. Але тяжка робота, а плата мала, бо такий тепер час настав, що дуже туго на гроші, а хліб не вродився. Хоть у мене є трохи грошей, але для себе тримаю.</p>
	<p>— А яка то у вас, — каже, — тяжка робота, а плата мала?</p>
	<p>— Толоку чистити.</p>
	<p>— Та нічого, ґаздику, я буду чистити. А де то у вас? Багач каже:</p>
	<p>— Ти йди за мною, я тобі буду показувати.</p>
	<p>Водить багач бідного чоловіка своєю толокою уздовж і впоперек. То очі не спостигають дивитися, які то великі толоки. А та толока така нечиста. Жерепи, корчі, каміння велике. Страшно дивитися, ніщо робити коло того. Каже багач бідному чоловікови:</p>
	<p>— Отак, чоловіче. Це каміння маєш мені повидовбувати і повикочувати на купки. Ці ями мусиш загрібати глиною, аби мені паша росла, аби мала де маржина пасти. Корчі, жерепи з корінням корчувати і палити.</p>
	<p>Бідний подивився на то, подивився, заплакав та й каже багачеви:</p>
	<p>— А як ви хочете, щоби я вам чистив на деньки чи на гурт? Багач каже:</p>
	<p>— Ні, не на деньки, це мені на гурт. Перебереш від мене роботу. Скінчиш — я прийду подивитися, чи то по-мойому зроблено. Та й тоді тобі разом заплачу.</p>
	<p>А бідний каже:</p>
	<p>— Ой, ґаздо, я так не хочу, я на деньки. Годімся так: день пороблю вам, а ввечір ви мені заплатите, аби я мав що дітям принести їсти до хати.</p>
	<p>Каже багач:</p>
	<p>— Ну та й що ти мені меш хотіти за днину?</p>
	<p>— А що, ґаздику, дасте, то й буду приймати, — сказав бідний чоловік, бо й так нема де заробити.</p>
	<p>Багач каже:</p>
	<p>— Кіло муки й літру молока за день. Більше я не годен тобі платити.</p>
	<p>Здихнув бідний чоловік тяжко, що дуже маленька плата, та й сказав багачеви:</p>
	<p>— Я йду додому, пораджуся з жінкою. Та й як не буде мене рано у вас на роботі, так я вже не прийду. А як прийду, то буду робити.</p>
	<p>Прийшов бідний чоловік додому та й каже жінці:</p>
	<p>— Так і так. Казав багач, що лиш стільки може платити. А робота така тяжка в него у тих толоках, що я не бірую робити.</p>
	<p>А жінка каже:</p>
	<p>— Мусиш іти, чоловіче, заробити ту мучичку і то молоко, бо дітям нема раз що дати їсти.</p>
	<p>А було в него дев’ятнадцятеро дітей.</p>
	<p>— Буду варити чир&nbsp;<sup>*</sup>, а тим молоком білити, — сказала жінка.</p>
	<p>І пішов бідний до того багача робити. На деньки, інакшої роботи не було. Ледве проробив три дні та прийшов додому й сказав жінці:</p>
	<p>— Далі я не годен таку роботу тяжку робити. Хіба би йому, — каже, — чорт робив.</p>
	<p>І подумав собі чоловік: «Іду я до чорта». Пішов у великі, темні ліси та й здибає стареньку страшну бабу. Таку страшну, що аж її верся. Та й зачав від жаху хреститися. А баба йому каже:</p>
	<p>— Хоть хрестися, хоть не хрестися, то все одно ти в моїх руках.</p>
	<p>Тобі вже ніколи не видіти свеї хати, та й ні жінки свеї, ні дітей, якщо ти маєш діти. А він каже:</p>
	<p>— Я маю аж дев’ятнадцятеро. Каже баба:</p>
	<p>— Мусиш іти за мною. Куди я тебе веду, туди мусиш іти. Веде його баба поперед себе та йому розказує, куди вона його веде. Як зачала йому розказувати, то йому аж волос на голові встав із страху.</p>
	<p>— Я тебе веду до свого сина.</p>
	<p>А бабин син був чорт. Привела баба чоловіка до печери в скалі, виходить з печери її син чорт, а баба каже тому чортови:</p>
	<p>— Я привела тобі цего чоловіка. Будеш мати з ким товаришувати.</p>
	<p>Чорт подає руку чоловікови та й каже йому:</p>
	<p>— Будеш згідний з тим, що моя мама тобі сказала? Чоловік мусив сказати, що «буду згідний». Бо хотів якось вирватися на світ Божий з неволі.</p>
	<p>— Буду згідний товаришувати з тобою, але мусиш мені допомочи у одного багача толоку почистити.</p>
	<p>Чорт каже:</p>
	<p>— Допоможу тобі. Будемо робити, будемо оба чистити. Але мене ніхто, ніяка людська душа не буде видіти. Ти лиш тільки будеш тулятися&nbsp;<sup>*</sup> до каміння, а я буду вивертати. І носити, і складати там, де багач хоче. Ходім, веди мене до того багача на толоку. Раз ти звернувся до мене за поміччю, то я тобі все поможу. Ти мій товариш.</p>
	<p>Повів бідний чоловік чорта з собою до багача, та й увійшли в хату, але ґазда не видить чорта, лиш цего чоловіка. Каже багач цему чоловікови:</p>
	<p>— Чого ти лишив роботу та й не робиш? Бідний чоловік каже:</p>
	<p>— Я був слабий, не годен був.</p>
	<p>А тепер я дужий, то пристаю до роботи. Чорт шепче чоловікови на вухо:</p>
	<p>— Кажи багачеви, що ти перебираєш роботу на гурт. Не на деньки, а на гурт.</p>
	<p>Чоловік сказав про гурт, а багач каже:</p>
	<p>— Мені все одно, аби лиш толоки були вичищені.</p>
	<p>Вийшов чоловік з тим чортом на толоку, як зачав чорт братися до того каміння та до тих жерепів і корчів, то аж страшно було дивитися. Поробив городи, порівняв, усе дуже файно зробив. Зробив за оден день великий плай. Поробив другий день, третій день.</p>
	<p>До шістьох день всі толоки були чисті, хоть яйце качай. Тоді каже чорт до чоловіка:</p>
	<p>— А тепер іди приведи його сюди. Най він подивиться і скаже, чи йому вдалося, чи ні.</p>
	<p>Вийшов багач на свої плаї, на свої толоки та й своїм очам не звірив. Як це таке виробилося? Та й тоді сказав багач тому чоловікови:</p>
	<p>— Що ти за це хочеш? Скільки хочеш плати за то, що ти мені так виробив?</p>
	<p>А чорт шепче на вухо чоловікови:</p>
	<p>— Кажи йому, най дає тобі дійну корову межи діти. Та й шість мішків збіжжя.</p>
	<p>Бідний чоловік сказав про корову й збіжжя, а багач каже:</p>
	<p>— Я тобі це дам, але мусиш сказати мені, хто тобі це поміг зробити. Бо ти сам це за шість день не міг зробити. А не скажеш, то я вигрібаю оту глину, тебе убиваю і загрібаю в глину. І ніхто не буде знати, де ти подівся.</p>
	<p>А чорт шепче чоловікови на вухо:</p>
	<p>— Кажи йому: «В мене є товариш і поміг мені». Та й бідний це каже. А багач йому сказав:</p>
	<p>— Ану покажи мені того товариша. Бідний кричить:</p>
	<p>— Товариш, товариш! Де ти є? Ану йди сюди! А чорт обізвався:</p>
	<p>— Іду, вже йду.</p>
	<p>І нараз зійшов чорт згори до цих двох людей. Але такий файний чоловік. Ніхто би не сказав, що це чорт. Такий файний собі чоловік, делікатний, завітався з багачем та й каже йому:</p>
	<p>— Будьмо товаришами. Каже багач:</p>
	<p>— Будьмо.</p>
	<p>А бідний сказав:</p>
	<p>— Ну та що, вам добре товаришувати, а в мене діти в хаті голодні. Де та обіцяна плата?</p>
	<p>Каже багач:</p>
	<p>— Ну то ходім усі три до мене до хати. Прийшли вони до багача до хати, а бідний каже:</p>
	<p>— То вже давайте мені ту корову і тих шість мішків збіжжя, най я заведу корову та завезу збіжжя дітям.</p>
	<p>А багач зачав думати, зачав банувати за коровою та за збіжжям, зачав щось крутити. Не хоче йому того давати. Та й каже багач:</p>
	<p>— Ти знаєш що? Я маю кози.</p>
	<p>А кіз він мав, може, з двадцять п’ять, багач.</p>
	<p>— Я тобі даю козу та й мішок збіжжя. Ти хочеш за шість день корови та й шість мішків збіжжя? Де ти таке видів?</p>
	<p>А чорт шепче чоловікови на ліве вухо:</p>
	<p>— Бери, бери це. Прийде такий час, що майже все його багатство буде твоє. Бери козу, а я мішок на плечі та й допоможу тобі до хати занести.</p>
	<p>Поміг йому то чорт занести. Але багач наказує:</p>
	<p>— Ви борзенько вертайтеся відти до мене. Вернулися вони оба до багача. А багач каже:</p>
	<p>— Я досить багатий, але є в мене знайомий на третім селі. Той безмірно великий багатир. Полонину має величезну. Пішли би до него почистити полонину від каміння й жерепів.</p>
	<p>— Гай, — каже чорт, — ходім на заробітки.</p>
	<p>А жінка того бідного так втішилася тим збіжжячком та й тою козою. Вже має чим діти кормити. Та й сказала чоловікови свому:</p>
	<p>— Ти вже трохи відпочивай. Куди ти ще йдеш робити? Відпочинь пару день.</p>
	<p>— Та нє, жінко, я не слабий. Я такий здоровий, що землю перевертаю.</p>
	<p>— Ну то як можеш, то йди.</p>
	<p>І пішли вони всі три: чорт, багач і бідний. Багач веде їх до свого знайомого.</p>
	<p>Прийшли на подвір’я, а той багач саме сидів на приспі й курив люльку півметрову. Але як вони йшли, то багач казав по дорозі тим двом, щоби вони мовчали. Він сам буде говорити та й з тим багачем годитися. Каже він тому багачеви, що курить люльку:</p>
	<p>— Слухайте, мой&nbsp;<sup>*</sup>, Тимофію. Я одного разу перегонив свою маржину через вашу полонину. У вас така полонина запущена. Каміння, корчі, смереччя, і нема де маржині скубнути. А ми можемо вам усі три так почистити, що ніде ні камінчика не буде, ні корча, ні жерепу — все буде плай&nbsp;<sup>*</sup>. На другий рік будуть такі трави, що косами будете косити.</p>
	<p>Каже Тимофій:</p>
	<p>— Та якби вздрів свою полонину таку чисту, як ви кажете, то я би вам так заплатив, що аж переплатив би.</p>
	<p>— Ну, — каже цей багач до Тимофія, — то я хочу годитися з вами. Інакше ми робити не будемо.</p>
	<p>А чорт мовчить та й бідний чоловік мовчить, лиш слухають, що говорять багачі.</p>
	<p>— То як, Тимофійку, дасте п’ятнадцять коров та й десять тер-хів&nbsp;<sup>*</sup> бринзи?</p>
	<p>Тимофій каже:</p>
	<p>— Дам, з радої душі дам.</p>
	<p>— Ну, — каже багач до своїх товаришів, ідім братися до роботи. Коли ми, Тимофійку, закінчимо роботу, то я забігну до вас, а ви вийдете подивитеся, та й тоді ми розплатимося.</p>
	<p>Вийшли на полонину, та й чорт шепче потиху чоловікови:</p>
	<p>— Ану питайся в него, який буде поділ цего заробку. Бідний спитався, а багач каже:</p>
	<p>— То таке, товариші. То я годився&nbsp;<sup>*</sup>. То я старший форин&nbsp;<sup>*</sup> від цего.</p>
	<p>Цему бідному чоловікови, мому сусіді, буде одна коровка, а тобі, незнайомому, буде дві. А мої решта. Та й дам вам по терхови бринзи. А вісім моїх буде. Бо знаєте таки, я старший, я згодився. Я вмів згодитися. Та й вам нема кривди.</p>
	<p>Подивився бідний на чорта, тяжко здихнув, а чорт каже тихо:</p>
	<p>— Не переживай, чоловіче, ставаймо до роботи. І дасться видіти, яка там буде плата.</p>
	<p>Чорт притулив руки до великої плити, такої, що багачеви було страшно дивитися, не то що викочувати її. Та й каже чорт багачеви:</p>
	<p>— А як тобі такі камені викочувалися та вирівнювалося, як город, то ти мав знати, що чиєсь здоров’я лишилося на твої толоці. Та й ти мізерну плату йому дав. А з цего Тимофія ти зажадав п’ятнадцять коров та й десять терхів бринзи. То тут треба тобі й здоров’я лишити. Ану, — каже чорт, берімся до цієї плити всі три.</p>
	<p>А цему бідному чоловікови чорт шепче:</p>
	<p>— Ти тільки туляйся до цеї плити.</p>
	<p>А багачеві руки притискає чорт до каменя. Та й так упирається багач, що йому десята юшка чурить з чола. Вивалив чорт камінь, пустив його вниз, загріб глиною яму, вирівняв і пішов далі і далі так само виробляє.</p>
	<p>Поробив багач з чортом до вечора в спілці та й каже увечір:</p>
	<p>— Я вже завтра так не зможу робити, як сьогодні, я не годен ні руками, ні ногами кинути&nbsp;<sup>*</sup>.</p>
	<p>Чорт каже:</p>
	<p>— Раз ми в спілці, раз ми товариші, то маємо разом докінчити цю роботу. А то скаже ваш Тимофій, що ми люди пусті, не роботящі, обіцяли та й роботу не скінчили. Яке ваше буде лице?</p>
	<p>Переночували вони, рано встали і знов до роботи. Чорт не дає багачеви віддиху, так стискає його роботою, щоби йому вже не хотілося на світі жити. Не то що п’ятнадцять коров узяти.</p>
	<p>Ще лишилося на оден день роботи, та й полонина буде готова, чиста, хоть віничком замітай. І сказав багач:</p>
	<p>— Я вже не годен робити, хоть мене тут убийте. Не хочеться вже мені не тільки Тимофійових коров, але і своїх зрікаюся.</p>
	<p>Чорт докінчував полонину сам, бо багач не міг уже ні руками, ні ногами кивати. А той ще дужий, бідний чоловік.</p>
	<p>Узяв чорт багача під паху та й несе його до Тимофія. Та й бідний чоловік іде рядом. Прийшли до Тимофія, та й каже чорт:</p>
	<p>— Ідіть подивіться на полонину. Ми тут будемо чекати, а ви там усе пообзирайте.</p>
	<p>Пообзирав Тимофій — все йому вдалося, полонина чистенька, хоть віничком замітай. Збіг Тимофій до хати, а ці люди лежать собі, відпочивають коло його хати. Каже Тимофій:</p>
	<p>— Люди добрі, як ви мені все файно зробили! Я хочу вам надкинути.</p>
	<p>А той багач послухав та й каже:</p>
	<p>— То, Тимофійку, я найдужче наробився, бо мене аж ізнесли, такого трудного. А ті два дужі.</p>
	<p>Каже Тимофій:</p>
	<p>— Я нічого не знаю. Я лиш хочу вас однаково всіх трьох поділити. По Божому, так, як бог любить. Було згоджено за п’ятнадцять, а я даю ще враз так. Тобі десять коров, тобі десять і тобі десять — усім трьом по десять. А терхів теж однаково даю, усім по вісім.</p>
	<p>Тоді чорт сказав:</p>
	<p>— То таке, Тимофійку. За вашу щедрість, за вашу щирість і добрі слова, за те, що ви правдою жиєте і цінуєте наш тяжкий труд, ми не будемо брати з вас ані одної корови, ані одного терха бринзи. Ми вам це за толоку&nbsp;<sup>*</sup> зробили.</p>
	<p>А бідний чоловік трохи засумував, що ні з чим до хати прийде, а діти дома ждуть. Але чорт шепче чоловікови на вухо: «Ти не переживай, тобі буде все, що треба». Та й каже чорт:</p>
	<p>— Розвітаймося, хлопці, з Тимофійом та й ходім до тебе, багачу. Тимофій каже:</p>
	<p>— Та беріть у мене плату, не шкодуйте мене. В мене є доста коров, та й бринзи, та й всього є в мене доста. Я не хочу мати кривди на собі.</p>
	<p>— О ні, Тимофійку, ми не будемо кривдуватися на вас. Ваші слова, — сказав чорт, — щирі та й добрі.</p>
	<p>А душа багача щось віщує. Видить багач, що добре на його руку не виходить. Та й тремтить, що мають загостити до него. Пригадав собі, що маленьку плату дав чоловікови за таку велику толоку. Лиш козу та й мішок збіжжя. Він пізнав, що то за робота на Тимофійовій полонині. Боявся, що недобре йому буде.</p>
	<p>Приходять до багача.</p>
	<p>— Ну, — каже, — багачу, скільки ти заправив коров з Тимофія та терхів бринзи? Дуже багато. Та й Тимофій ще сказав, що надкине. А ти сказав, що тобі найбільше має бути, бо ти годив. А цему бідному чоловікови, котрий має дев’ятнадцятеро дітей, ти пообіцяв за його тяжку роботу корову та й не дав. Ти мав дати шість мішків збіжжя, а дав оден. Та й козу дав. А тепер я тобі кажу, щоби ти віддав йому всі свої корови і все своє збіжжя до одного зерна. І би так пару років бідно жив, як він жив. То будеш знати, по чому в’язка попелу.</p>
	<p>Мусив багач відогнати всі корови до бідного і перевозити фірами все зерно, бо інакше не було що йому робити, бо йому грозила смерть.</p>
	<p>Коли це все відогналося, відвезлося і впорядилося в бідного на подвір’ю, відкликав чорт бідного на полянку та й сказав йому:</p>
	<p>— Коли тобі, чоловіче, стало прикро, ти пішов у світ шукати допомоги та й надибав у темному лісі бабку стареньку, таку нефайну, таку погану. І тобі здавалося, що то якась відьма або чортиця. І вона тебе привела до мене, свого сина. І ти цілий час мав мене в думці за чорта. А я не чорт, і моя мама не чортиця і не відьма. Нам дана сила від бога, мої мамі і мені, помочи бідним, безталанним людям. І я тобі допоміг. Не забувай за мою маму та й за мене. Молися та й згадуй за нас.</p>
	<p>Бідний чоловік заплакав з радощів, а коли протер очі від сліз і глипнув на то місце, де сидів той чоловік, що помагав йому, а то лиш порожнє місце було, а чоловіка вже не було. І він увійшов у хату і розказав усе жінці й старшим дітям. Він їм до того нічого не розказував, бо не було часу говорити, він усе займався роботою, щоб прогодувати сім’ю. А тепер він говорив, і жінка й діти уважно слухали. І сказав він жінці:</p>
	<p>— Мені трохи жаль багача, що зостався без корови та й без мішка зерна. Він, напевне, так бідує, як ми бідували.</p>
	<p>Упряг чоловік коні, наладував фіру міхів та й повіз до багача. А жінка гнала п’ять коров. Привезли багачеви то збіжжя, пригнали корови.</p>
	<p>— На, — каже, — чоловіче, жий, не бідуй. Ти не мав совісти, а я маю совість.</p>
	<p>Багач дуже зрадувався, мало бідного чоловіка в ноги не цілував, простибував&nbsp;<sup>*</sup> дуже йому. Бо вже знав, що то значить біда. І від того часу оба сусіди так собі подружили, що ліпше, як рідні браття жили. Може, ще й тепер жиють, як не повмирали.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__footnotes">
			<p><sup>*</sup> Толо́ка — тут: поле, що служить пасовищем.</p>
			<p><sup>*</sup> Маржи́на — худоба.</p>
			<p><sup>*</sup> Ґре́йцар — мідна австрійська монета.</p>
			<p><sup>*</sup> Чир — страва із завареного нагусто борошна.</p>
			<p><sup>*</sup> Тулятися — торкатися.</p>
			<p><sup>*</sup> Мой — уживається при звертанні до людини.</p>
			<p><sup>*</sup> Плай — чиста від лісу лука в горах.</p>
			<p><sup>*</sup> Терх — в’юк, вантаж, який перевозять на спині коня.</p>
			<p><sup>*</sup> Годи́тися — тут: домовлятися.</p>
			<p><sup>*</sup> Фо́рин — головний.</p>
			<p><sup>*</sup> Кину́ти — поворушити.</p>
			<p><sup>*</sup> Толо́ка — тут: безоплатна гуртова допомога працею.</p>
			<p><sup>*</sup> Простибува́ти — дякувати.</p>
		</div>
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Хутір Калинки́, Косівського району, Івано-Франківської області 24 червня 1990 року Колобейчук Григорій Дмитрович (народж. 1930)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Гуцульщини/">Фольклор Гуцульщини</a></li>
		<li><a href="/Українська міфологія/Чорт.html">Чорт в українській міфології</a></li>
		<li><a href="/Українська міфологія/Відьма.html">Відьма в українській міфології</a></li>
	</ul>
</footer>
<!--#include virtual="/-/inc/general__page_end.inc" -->
