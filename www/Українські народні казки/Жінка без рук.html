<!--#include virtual="/-/inc/general__page_start.inc" -->
<title>Жінка без рук ☼ Українська народна казка ☼ Народна творчість</title>
<meta name="Description" content="Українська народна казка Покуття «Жінка без рук» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Жінка без рук.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Жінка без рук <br><span class="article__headerDescription">Українська народна казка Покуття</span></h1>
	<p>Був великий багач, пішов він до бога та й питає: — Що робити, щоби не розходилося майно? Він хотів, би його діти не дружилися, бо майно розійдеться: поле, худоба — все. А бог так і сказав: — Щоби не розходилося майно, то би твої діти не дружилися. І все при тобі буде.</p>
	<p>Він прийшов додому і це дітям сказав: якби він умер, аби вони не дружилися. Вони ще були малі, а він їм уже дав приказ, аби вони не заводили свої сім’ї.</p>
	<p>І діти ся не дружили, заки старий і стара не повмирали. А наколи старі повмирали, син зразу оженився, лиш дочка лишилася, Ганна. А жінка його звалася Марина. І в них уже народився хлопчик Василько.</p>
	<p>Сестра підгарніла, і вже до неї хлопці підходять. А брат порадився з жінкою, що би зробити, щоби вона не віддалася, бо піде половина майна. І нарадилися вони так: «Заріжмо дитину і на неї складім вину. Дитина у нас ще буде». Та й каже брат:</p>
	<p>— Я їду в ліс, а ти, Ганно, будеш коло дитини, аби вона добре спала, не плакала. А Марина буде надворі порядок робити.</p>
	<p>Поїхав він у ліс. Ввечір повертається, питає, як було. До дитини — дитина нежива. Відразу до сестри:</p>
	<p>— Нащо дитину зарізала?</p>
	<p>Вона плаче, проситься, каже, що не різала, що на пальцях ходила, аби дитина спала. Що сталося, вона не знає. А він бере її на фіру та везе в ліс.</p>
	<p>— Відвезу, аби тебе тут не було.</p>
	<p>Вона не хоче, а він бере її силою і везе. Вивіз далеко в ліс і каже:</p>
	<p>— Злазь з фіри.</p>
	<p>Вона злізла. Він поскидав з неї одяг, вона вже гола. Він питає:</p>
	<p>— Як ти зарізала дитину?</p>
	<p>А що вона буде казати, як вона не різала? А там був похилий дуб. Він каже:</p>
	<p>— Клади руки на цей дуб.</p>
	<p>Вона поклала одну руку, він відрубав, поклала другу, і він відрубав другу. Обидві руки відрубав. І вона подумала, що ліпше би він її саму зарубав, як мав відрубати руки. А вбрання він з неї спалив і поїхав додому.</p>
	<p>Два дні вона була в гарячці, а на третій пробудилася і дуже захотіла води. Пішла лягла коло води і напилася. А то вже вечоріє. Вона дивиться, де би переночувала. А там вода підмила коріння і зробилася дуча. Дівчина засунулася в то коріння і там ночувала.</p>
	<p>А рано великого пана син прийшов на полювання. І за ним прибігли два великі пси. Прибігли вони до тої дучі і гавкають, і гавкають. Вже добираються до її ніг. А він прийшов з рушницею і питає, хто там є.</p>
	<p>— Вилазь, бо стріляю. А як нє, то пси заїдять. А вона відповідає:</p>
	<p>— Я виходжу, але я гола.</p>
	<p>— Яка ти є, така виходь.</p>
	<p>Вона вилізла відти, і він кинув на ню свій плащ. І бере її з собою та везе додому. Привіз і каже мамі:</p>
	<p>— Я привіз дівчину, але вона не має рук. Я буду з нею женитися, аби ви нічого не мали проти.</p>
	<p>А мама каже:</p>
	<p>— Як ти будеш женитися, як тебе мають брати до війська?</p>
	<p>— Най беруть, — каже він. — її від мене ніхто не озме, бо вона рук не має. А я відслужу та й вернуся.</p>
	<p>Вженився він, та й взяли його до війська, він служить, а вона має дитину, хлопчика.</p>
	<p>А там був сусід, він уздрів, що вона така файна. І хоч мав жінку, а подумав: «Я її заманю». І що він робить? Листоноша несе листа, а він дав листоноші горівки і взяв від него того листа. Та й той лист пірвав, а свій написав. Що нібито вона не хлопця народила, а песя. А той з війська написав: «Чи там є песя, чи котя, ви зачекайте на мене, а я зроблю ряд». А сусід знов узяв той лист, а старій написав свій: «Нім я прийду з війська, би її стратили з тою дитиною разом. Що воно там є, то й стратити». Листоноша переночував у того сусіда, бо він його дуже напоїв. А досвіта він мав нести лист. Та й пішов він і поніс той лист матері його. Ішов він, а жінка прала пеленки. Рук не було, то вона тими ковбками прала, бо стара не хотіла їй прати, як прочитала ті листи. Листоноша застав її коло керниці, а старої не було. І дав їй той лист прочитати. Вона прочитала та пішла до хати, завила дитину і втекла.</p>
	<p>Ішла вона лісом, ішла. Дитина хоче ссати, і вона дала ссати. І надійшла якась жінка, та й каже:</p>
	<p>— Жіночко, я вам прив’яжу дитину на плечі, бо ви не маєте чим тримати.</p>
	<p>Прив’язала їй та жінка дитину, і вона пішла далі. Два дні йшла й дві ночі. А куди йшла, не знала. Так зголодніла, що не годна була далі йти. І вже не йде лісом, а йде в місто, аби хтось щось дав абощо. Вона сама голодна і дитина плаче голодна. Прийшла до якогось міста, а там стоїть такий пан, як ви, і визирає когось. А вона питається:</p>
	<p>— Кого ви визираєте чи шукаєте? А він каже:</p>
	<p>— Я купив борошна і нема мені раз ні понести, ні повезти додому. А вона каже:</p>
	<p>— Я вам поносю. Ви мені дитину потримайте і завдайте мені то.</p>
	<p>— Добре, несіть. Бо вечоріє і нема кому нести.</p>
	<p>Вона йому то поносила, а він каже:</p>
	<p>— Що вам з тої дитини, як ви не маєте рук? Ви дайте цю дитину мені, а я вам за то руки дороблю.</p>
	<p>І вона дала йому дитину, а він їй руки доробив. І ще вона в него служила два чи три роки, заки дитина підросла.</p>
	<p>А той чоловік був великий дохтор. До него приходили люди. І питаються люди дохторя, що це за жінка. Він розказав, що ця жінка в него служить, і все розповів про неї. А ті жінки їй кажуть:</p>
	<p>— У нашому селі є цигани. Вони гадають, ворожать. Якби ти пішла до них, вони би тобі сказали, де твій чоловік.</p>
	<p>І вона тих людей послухала і пішла ворожити до циганів. І стара циганка ворожила їй від рана до вечора. А в тої циганки був син, і вона йому сподобалася. Той син сказав матері:</p>
	<p>— Ти її затримай до вечора, а ввечір вона нікуди не піде, буде боятися. І я скажу їй, що як не буде моєю жінкою, то я її вб’ю.</p>
	<p>І стара циганка її затримала, і вона мусіла стати жінкою цигана, хотіла того чи не хотіла.</p>
	<p>Жиє вона з циганом рік. А її чоловік прийшов з війська і питається, де його жінка. А мама не знає, куди вона втекла.</p>
	<p>— Пішла. Незвісно нікому, де вона поділася. Не так її шкода, як шкода дитини, бо дитина була дуже файна.</p>
	<p>Наймає він фіякір і їде на то село, де цигани, бо таке саме йому люди кажуть, які їй казали: «Їдь на таке-то село. Цигани тобі скажуть, де твоя жінка». Приїхав він туди, цигани ворожать йому, а вона якраз ішла з путнями води. І він зразу її пізнав, а вона його. Але зайшла назад у колибу, бо боялася, що як вона до него заговорить, то цигани його вб’ють.</p>
	<p>Циганка йому ворожила, а він платив. Циганка плела, що могла, а він далі давав гроші, і ждав, що його жінка ще раз вийде надвір. Він ніби й пізнав її, але ж його жінка без рук, а ця має руки. Він думав: «Я ще раз уздрю її і спитаю, хто вона така». Але вона не вийшла, і він поїхав додому.</p>
	<p>Дома він не їв, не пив, усе думав про жінку. «Я ще раз поїду до циганів. Може, вона вийде». Другої днини він знов їде туди, і цигани ворожать йому до самого вечора. Циганка ворожить йому, а жінка через вікно видить, що він є, але з хати виходити боїться. І до самого вечора він там колотився, і її не видів. Приїхав додому та й думає: «Цілий тиждень буду їздити, але її вздрю».</p>
	<p>А вона почула, що цигани хотять переходити на друге місце, і думала, що під час того переходу вона, може, втече. Чоловік її поїхав третьої днини додому, а цигани скликали нараду та й радяться, куди мають їхати. А її теперішній чоловік був старший межи циганами. І каже він:</p>
	<p>— Хлопці, ми завтра мали їхати нову площу обзирати. Не поїдем, бо коло нашого шатра якийсь чоловік колотиться, хоче нам щось зробити на дорогу.</p>
	<p>А циганка, що ворожила пану, її колишньому, була рідна мама того цигана, теперішнього чоловіка. І добре знала вона, хто той пан. А жіночка вже ув’яла, і її відтрясли. І сказала їй стара циганка:</p>
	<p>— Лагодь, невістко, вечерю.</p>
	<p>І дала стара такого напою, що всі цигани понапивалися і спали цілу добу. А їй сказала:</p>
	<p>— Ти цего не пий і не кушай, бо тобі не можна.</p>
	<p>І вона слухала циганку. Всі заснули, а вона не спала аж до ранку. Що то буде, як її чоловік приїде? Цигани сплять, а стара циганка їй каже:</p>
	<p>— Йди, бо чоловік твій приїхав. Вона підійшла до него, а він каже:</p>
	<p>— Моя жінка рук не мала.</p>
	<p>— Та й я не маю.</p>
	<p>Та й розшпінькала то, що їй дохтор приробив — немає рук. Сіла вона з ним і поїхала. І пішли до дохторя за дитиною, і дохтор дитину віддав.</p>
	<p>І ще їздила вона з чоловіком до свого брата, що їй руки відрубав. А як там було, що там було, не знаю. І на тім скінчилося.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Снятин, Снятинського району, Івано-Франківської області 10 жовтня 1986 року Петращук Катерина Михайлівна (1922)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Покуття/">Фольклор Покуття</a></li>
	</ul>
</footer>
<!--#include virtual="/-/inc/general__page_end.inc" -->
