<!--#include virtual="/-/inc/general__page_start.inc" -->
<title>Брат і сестра ☼ Українська народна казка ☼ Народна творчість</title>
<meta name="Description" content="Українська народна казка Гуцульщини «Брат і сестра» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Брат і сестра.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Брат і сестра <br><span class="article__headerDescription">Українська народна казка Гуцульщини</span></h1>
	<p>Жили братчик і сестричка, дуже бідно жили. Сестричка була дуже-дуже файна дівчина. І от одного разу брат каже: — Я сподобав гарну дівчину, хочу женитися. А вона говорить:</p>
	<p>— Як будеш їти до неї, возьми, братчику, й мене з собою, щоб я побачила твою наречену.</p>
	<p>Брат узяв сестру до свої нареченої, сестра подивилася на ту дівчину і говорить йому:</p>
	<p>— Не бери цю дівчину за жінку, бо в неї недобре серце.</p>
	<p>А брат не послухався і оженився на ній. І коло него жила й сестра. Але не любила її братова жінка. За то, що та була розумніша від неї і поу́чувала її, як ґаздувати.</p>
	<p>Поїхали брат і з сестрою у поле орати. Вечером приїхали додому, і сказав брат сестрі завести коні в стайню. Сестра завела коні, дала їм їсти, дала води і зайшла в хату. Тут же жінка пішла в стайню, відчепила коні і пустила їх у город, бо вона була зла на чоловічу сестру.</p>
	<p>Рано встають, а коні за ніч великі шкоди зробили. Жінка говорить чоловікови:</p>
	<p>— Це у всьому твоя сестра винна, бо вона коней не завела. Брат нічого не сказав і пішов до роботи.</p>
	<p>У братової жінки народжується дитина. І говорить жінка чоловікови:</p>
	<p>— Ми поїдемо в місто, а сестра буде доглядати нашу дитину.</p>
	<p>І ця жінка, щоб відогнати чоловічу сестру, губить&nbsp;<sup>*</sup> свою дитину. Та кладе мертву дитину на підлогу, накриває коритом і говорить, що дитина в другій кімнаті спить.</p>
	<p>— Як буде плакати, тоді ввійдеш забавити. А доти би в ту хату не заходила, би воно собі спало.</p>
	<p>І поїхала вона з чоловіком до міста. А дитина цілий день не плакала, бо дитина мертва. Приїхають вони з міста до хати — дитина накрита коритом. Жінка говорить чоловікови:</p>
	<p>— Твоя сестра удушила нам дитину. Чоловіча сестра каже:</p>
	<p>— Ти ж мені говорила, щоб я не входила, як дитина плакати не буде. Я дитині нічого не робила.</p>
	<p>Жінка приказує братови убити сестру.</p>
	<p>— Убий її і принеси мені з неї руки, ноги й серце.</p>
	<p>Посадив брат сестру на фіру і повіз у ліс убивати. А за тою фірою пішов з дому песик. Привіз він її далеко в ліс, а вона каже йому:</p>
	<p>— Відрубай мені руки й ноги, а з песика озми серце і віддай свої жінці. А мене пусти, і я собі буду жити в лісі.</p>
	<p>І брат відрубав їй руки й ноги, а з пса взяв серце. І відвіз то все жінці. А сестричка залишилася в лісі сама, без ніг і без рук. Кормилася ягодами. І прийшли до неї лісові звірі: медвідь, зайчик і дика коза. Медвідь зализав її рани і носив їй лісову їжу, коза кормила своїм молоком, а зайчик теж носив їй, що міг. І жили вони всі четверо дружно в лісі.</p>
	<p>Дівчина мала прекрасний голос і дуже файно звірятам співала. А царя син пішов на полювання і почув дуже гарний спів. Надходить, а там дівчина з медведем, серною і зайцем. Він дуже просив її піти до його дому. Вона ж йому говорить:</p>
	<p>— Я без ніг і без рук. Царевич їй каже:</p>
	<p>— Я вас на своїх руках занесу до свого дому, і ви станете моєю жоною.</p>
	<p>— Я піду до вас разом із своїми звірятами, — сказала вона. Тоді син царя взяв її на руки, а звірі пішли за ними, і прийшли вони всі до царя. Цар питає:</p>
	<p>— Що це ти привів мені до хати?</p>
	<p>— Тату, — каже він, — я найшов це в лісі. Я цю дівчину беру за жінку. А звірі мусять бути коло неї.</p>
	<p>Татови це дуже не вдалося, бо дівчина без рук і без ніг. Але виконати бажання сина мусів. І поженилися вони. І жили вони, і знайшлася межи ними дитина, гарний хлопчик. І тут на цего царя пішов війною другий цар. А безрука жінка сказала:</p>
	<p>— Як піде тато на війну, то не виграє, а як підеш ти, то виграєш. Тоді син татови сказав:</p>
	<p>— Я піду на війну, бо як підете ви, то не виграєте. А я виграю. Але би ви мені не збиткували жінки, щоб ви все їй давали, що їй потрібно.</p>
	<p>Як син поїхав на війну, цар з царицею надумали убити синову жінку й дитину, бо вона каліка.</p>
	<p>— Що будемо обходити&nbsp;<sup>*</sup> каліку в нашому царстві? Це не для нашого сина! Убити!</p>
	<p>Цар наказав війську забрати невістку з дитиною й звірями, вибити їх у лісі й захоронити. І насипати велику могилу й зверху поставити хрест.</p>
	<p>Царевича жінка дуже просилася у війська, щоб її не вбивали, щоб її пустили. І вона ніколи не повернеться до царя. Жовніри з доброго серця послухали її і відпустили з дитиною і її звірями. Та висипали велику гору, поставили хрест і повернулися до царя. І сказали, що зробили, як він сказав.</p>
	<p>А жінка з дитиною та звірятами жили в лісі. Медвідь скрутив таку скрутку, щоб вона могла нести на шиї дитину. Ішли вони, а там була керничка з водою, і стала вона пити води. А дитина виривається з тої скрутки і паде в керничку. Жінка ловить дитину в керничці обрубаними руками. І коли намочила обрубані руки в воді, тут же зробилися руки цілі. І сказав їй бог з неба:</p>
	<p>— Пхай у воду й ноги!</p>
	<p>Вона намочила у тій воді ноги, і тут же ноги зцілилися. Так бог дав, що наросли в неї руки й ноги.</p>
	<p>Тоді вона пішла відвідати свого брата. Як живе брат? Прийшла вона туди і попросилася переночувати. При ній була дитина, а звірята лишилися в лісі. Брат і його жінка її не пізнали і наняли її обходити дитину (вже другу). І вона не признається братови, що вона сестра.</p>
	<p>Приїхав царевич, син царя, з війни, питається тата, де жінка. Тато каже:</p>
	<p>— Вона померла разом з дитиною.</p>
	<p>Тоді він узяв пушку&nbsp;<sup>*</sup> і пішов на полювання в ліс. Ходить лісом і зустрічає зайця. Хотів його вбити, а зайчик сказав:</p>
	<p>— Не бий мене. Твоя жінка жива.</p>
	<p>І не став він його бити. І зайчик пішов з ним. Іде він далі і зустрічає козу і медведя. І вони теж пішли за ним.</p>
	<p>Зайшов вечір. Полив сильний дощ, вдарили громи. Видить він, є хатина. Думає царевич: «Піду проситися переночувати. Але де ж ці звірі діти?» Тоді залишає звірів у лісі і наказує їм, би нікуди не розходилися. (А звірі знають царевича). І пішов він до хати, і попросився на ніч. Його приймили.</p>
	<p>А в другій хаті його жінка співала над маленькою дитиною співанку. Він питає:</p>
	<p>— Хто це у вас так співає? А брат його жінки говорить:</p>
	<p>— В мене є наймичка, яка бавить дитину.</p>
	<p>— Ви можете її мені показати, ту вашу наймичку?</p>
	<p>— Та чого ні, — каже, — покажемо.</p>
	<p>Виходить наймичка, він подивився, а це його жінка.</p>
	<p>— Як ти сюди потрапила? — спитав він. І вона сказала:</p>
	<p>— Якби не я, то твій тато програв би війну. А тато мене віддав жовнірам, щоб мене жовніри вбили. А дитина наша топилася в керниці. Я рятувала, і в мене виросли руки й ноги. Так бог дав.</p>
	<p>Тоді вона сказала братови, що вона його сестра, і зі своїм чоловіком та звірями повернулася жити додому.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__footnotes">
			<p><sup>*</sup> Губи́ти — тут: вбивати.</p>
			<p><sup>*</sup> Обходи́ти — тут: доглядати.</p>
			<p><sup>*</sup> Пу́шка — рушниця.</p>
		</div>
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Село Великий Рожен, Косівського району, Івано-Франківської області 31 грудня 1993 року Шкрібляк Никола Николайович (1936 року народження)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Гуцульщини/">Фольклор Гуцульщини</a></li>
	</ul>
</footer>
<!--#include virtual="/-/inc/general__page_end.inc" -->
