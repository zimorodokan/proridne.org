<!--#include virtual="/-/inc/general__page_start.inc" -->
<title>Лев та заєць ☼ Українська народна казка ☼ Народна творчість</title>
<meta name="Description" content="Українська народна казка Про Тварин (звірів) «Лев та заєць» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Лев та заєць.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Лев та заєць <br><span class="article__headerDescription">Українська народна казка про тварин</span></h1>
	<p>Побачив чоловік зайця та й посміявся, що ніякого звіра він зроду не міг піймати, бо всіх боїться. Розсердився куций та й питає:</p>
	<p>— А що тобі, чоловіче, найстрашнішим здається? От чоловік і каже:</p>
	<p>— Лев!</p>
	<p>— Ну, так я тобі його піймаю! — сказав заєць та й подався у степ.</p>
	<p>Вже чи довго, чи коротко скакав заєць по степу, а таки добіг до тієї печери, що в їй жив лев. Став на дверях, ледве до клямки дістав, та цок, цок, цок!</p>
	<p>Лев, теє почувши, вийшов на поріг.</p>
	<p>— А що тобі, зайчику-побігайчику, треба? — питає. — Може тебе хто обідив?</p>
	<p>— Та ні, хвалити бога, ніхто мене не обідив, а тільки такий до нас страшний звір у степ зайшов, що ніхто проти нього не встоїть. Уліз він у криницю і не дає нікому води напитись. Уже другий день, як ні у кого з нас ані рісочки в роті не було. Увесь звір по степу пропадає. Розбіжиться усе твоє царство. Рятуй!..</p>
	<p>— Страшний звір, кажеш? Ану, веди мене до криниці!</p>
	<p>Приходять до криниці. От лев нахиливсь над водою, став придивлятись, хто там є. А вода як дзеркало — так і видно того, хто нахилився. Лев же ж думав, що то і є отой страшний звір, про якого розказував заєць, бо зроду себе не бачив і не знав, який він є.</p>
	<p>Як же ж зареве тоді лев над цямриною, аж у вухах у зайця залящало, а з криниці ще дужче луна пішла:</p>
	<p>— Го-го-го!..</p>
	<p>Простяг лапу лев, щоб достати ворога; аж і той простягає.</p>
	<p>Дуже розсердився лев, бо ще не було видано такого звіра, щоб проти нього лапу простяг.</p>
	<p>Розігнавсь тоді лев та шубовсь у воду сторчака... А звідти вже ніяк йому не вилізти.</p>
	<p>Отак заєць доказав свою силу.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p>Лев та заєць. Н. П. Андреев, Указатель сказочных сюжетов по системе Аарне. Издание государственного Русского географического общества, Л., 1929. — . Час і місце запису не зазначені. Звірячи пригоди. Народні казки, Катеринослав, 1911., стор. 11—14.</p>
			<p><a href="/Український фольклор Книги/Іван Березовський ☼ Казки про тварин/">Казки про тварин</a> (Українська народна творчість) — Київ: Наукова думка. — 1976 — 575 с.</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
</footer>
<!--#include virtual="/-/inc/general__page_end.inc" -->
