<!--#include virtual="/-/inc/general__page_start.inc" -->
<title>Зрада ☼ Українська народна казка ☼ Народна творчість</title>
<meta name="Description" content="Українська народна казка Буковини «Зрада» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Зрада.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Зрада <br><span class="article__headerDescription">Українська народна казка Буковини</span></h1>
	<p>Були чоловік і жінка, і дуже добре вони жили, Та й договорилися вони: як хто з них умре, то живий має до самої смерти стерегти померлого на кладовищі, бути коло него. І вийшло так, що жінка померла перша. Ходи чоловік на кладовище і стереже жінчину могилу. Узяв з дому самовар, носи продукти, гріє собі на кладовищі чай. І так багато років минуло, що й постарів він на тому кладовищі. Їдного разу приходи до него на кладовище якийсь старий дід.</p>
	<p>— Чого ти тут сидиш?</p>
	<p>А він розказує дідови, що сторожує коло могили жінки, поки й він не вмре. А дід йому:</p>
	<p>— Хочеш бачити свою жінку?</p>
	<p>— Як би не хтів бачити?</p>
	<p>Зразу відкрився гроб, і жінка воскресла. А діда не стало, лиш чоловік з жінкою лишилися. І жінка така молода, як була колись. Чоловік каже:</p>
	<p>— Ти ж давно не їла. Сідай посидь, а я піду назбираю на вогонь та нагрію чаю. Вип’єм чаю і підем додому.</p>
	<p>Поки чоловік збирав на вогонь, їхав конем царський син і побачив жінку на кладовищі. А вона була дуже красива. Царів син під’їхав до неї і зразу її сподобав. Та й каже їй:</p>
	<p>— Я — царів син, і дуже люблю тебе. Як хочеш, будеш мені за жінку.</p>
	<p>Вона погодилася і не сказала йому, що в неї є чоловік. Сіли вони на коня та й поїхали. Приходи чоловік, приноси дрова — жінки нема. Найшов він конячий слід і пішов по тому сліду. Вже розвиднялося. Вийшов він на дорогу і потеряв слід, бо там багато слідів. Назустріч йому йде чоловік, а він його питає;</p>
	<p>— Ніхто не їхав дорогою? А той каже:</p>
	<p>— Їхав царів син і з ним якась молода жінка. Удвох вони їхали на кони.</p>
	<p>— Злодій той царів син! Украв мені жінку! І пустився сам до царя.</p>
	<p>Прийшов до царя і добивається, щоб його впустили. Сказали про це цареви, а той каже:</p>
	<p>— Пустіть його.</p>
	<p>Зайшов він у кімнату, цар питає:</p>
	<p>— Що скажеш?</p>
	<p>— Що скажу? Ваш син — злодій, він украв у мене жінку.</p>
	<p>Цар дуже розсердився. Викликає сина з жінкою і питає цар жінку:</p>
	<p>— Це твій чоловік?</p>
	<p>— Та нє. Він такий старий, а я — молода. Він бреше. Тоді цар каже синови:</p>
	<p>— Бери її і йди. А старому — розстріл за образу мого сина. А чоловік йому:</p>
	<p>— Я перший раз у столиці. Дозвольте, щоб я перед смертю походив два дні по столиці, щоб подивився.</p>
	<p>— Добре, — каже цар, — іди на два дні. Але щоб через два дні ти був тут.</p>
	<p>Походив він два дні по городу, подивився. Випив, що хтів, з’їв, що хтів, бо знав, що вже останні дні йому. Пройшло два дні, і йде він до царя. Та й стрічається з тим дідом, що воскресив його жінку. Дід питає його:</p>
	<p>— Куди йдеш?</p>
	<p>А старий і розказує все, як було.</p>
	<p>—...Розстріляють мене через мою жінку.</p>
	<p>Прийшов він до царя, і разом з ним прийшов той дід.</p>
	<p>— Ну що, походив, усе побачив? — питає цар.</p>
	<p>— Побачив.</p>
	<p>— То вже тобі буде розстріл.</p>
	<p>А тут зайшов у кімнату й дід. Питає він:</p>
	<p>— То де ж твоя жінка?</p>
	<p>— Царів син узяв.</p>
	<p>— То він злодій, — каже дід. — Де вони обоє?</p>
	<p>Цар розсердився і подумав, що й цего на розстріл треба дати, але перше треба показати жінку. Покликав сина.</p>
	<p>— Приведи жінку сюди.</p>
	<p>Прийшов царів син з жінкою, а дід побачив його та й питає:</p>
	<p>— Цей злодій украв у тебе жінку?</p>
	<p>— Цей.</p>
	<p>— Це твоя жінка?</p>
	<p>— Моя.</p>
	<p>А тоді питає жінку:</p>
	<p>— Це твій чоловік? А вона й каже:</p>
	<p>— Де ж це може бути мій чоловік? Він такий старий, а я така молода. Бреше він.</p>
	<p>А дід як подув на ню — і стала з неї купа попелу! Цар налякався, щоб не подули й на него, і сидів тихо. А дід каже чоловікови:</p>
	<p>— Відкрий вікно. Підмети цей попіл і викинь через вікно надвір, бо ми засмітили цареви хату.</p>
	<p>Чоловік змів попіл, викинув його надвір. Та й каже йому дід:</p>
	<p>— Іди додому і бери собі другу жінку. Пішов він, оженився і ще довго жив.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Вашківці, Сокирянського району, Чернівецької області 6 квітня 1979 року Скаженюк Дьордій Степанович (1907)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Буковини/">Фольклор Буковини</a></li>
	</ul>
</footer>
<!--#include virtual="/-/inc/general__page_end.inc" -->
