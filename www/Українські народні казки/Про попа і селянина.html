<!--#include virtual="/-/inc/general__page_start.inc" -->
<title>Про попа і селянина ☼ Українська народна казка ☼ Народна творчість</title>
<meta name="Description" content="Українська народна казка Полтавщини «Про попа і селянина» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Про попа і селянина.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Про попа і селянина <br><span class="article__headerDescription">Українська народна казка Полтавщини</span></h1>
	<p>Жив бідний чоловік і мав він велику сім’ю. Одного разу на казанні почув, як піп казав людям:</p>
	<p>— Люди, приносьте на Боже, хто що може, і господь вас нагородить сторицею.</p>
	<p>Приходить чоловік додому і каже жінці:</p>
	<p>— У нас багато дітей, а живемо бідно. Піп у церкві виголосив, що хто допоможе і дасть на церкву, того господь нагородить. Може ми щось принесемо?</p>
	<p>Жінка відповіла на це:</p>
	<p>— Чи ти здурів? У нас залишилася тільки корова, більше нічого не маємо.</p>
	<p>— Мовчи, бог нам заплатить, а піп похвалить!</p>
	<p>Зранку повів селянин корову до попівського двору. Піп записав його і корову віддав до інших церковних корів. Одного разу пастух заснув, а вся худоба порозбрідалася хто куди. Але селянська корова пішла до свого хазяїна і повела інших за собою. Чоловік зрадів:</p>
	<p>— Ну, жінко, ти не вірила, що нам бог дасть нагороду. Диви, наша корівка привела ще інші.</p>
	<p>А жінка лише головою крутила:</p>
	<p>— Дурний тебе піп хрестив. Від тебе їх усіх заберуть. Хай лиш довідається піп, він все забере і хату разом.</p>
	<p>А на ранок почали шукати корів.</p>
	<p>— Ану погляньте до того селянина, — каже піп.</p>
	<p>Пішли до нього, а корови й справді тут. Але селянин не захотів віддавати. Тоді прийшов сам піп.</p>
	<p>— Що ти вчинив, селянине!</p>
	<p>— Тихо, то мене господь нагородив.</p>
	<p>— Недобре ти робиш! Ти чужі корови присвоїв.</p>
	<p>— Як чужі? Хіба ви, отче, з казальниці неправду говорили? Це ви своє слово не тримаєте?</p>
	<p>Зажурився піп. Думає, якщо селянин розповість усьому селу, то піп стане брехачем і пройдисвітом.</p>
	<p>— Слухай, селянине, не пустуй. Одну корову забирай, а інші віддай.</p>
	<p>— Я не пустую, отче. Якщо вам шкода, то беріть собі одну.</p>
	<p>І піп мусив піти геть. А чоловік хазяїном став, ще й тепер хазяйнує.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>8 (4645). Про попа і селянина. СУС 1735. Записано 2008 року. Савченко Лідія Василівна (1936). Полтавська область, Лохвицький район, Лохвиця</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Полтавщини/">Фольклор Полтавщини</a></li>
	</ul>
</footer>
<!--#include virtual="/-/inc/general__page_end.inc" -->
