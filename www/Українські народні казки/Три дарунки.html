<!--#include virtual="/-/inc/general__page_start.inc" -->
<title>Три дарунки ☼ Українська народна казка ☼ Народна творчість</title>
<meta name="Description" content="Українська народна казка Полтавщини «Три дарунки» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Три дарунки.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Три дарунки <br><span class="article__headerDescription">Українська народна казка Полтавщини</span></h1>
	<p>У бідності та злиднях жили-поживали собі чоловік та жінка. Дітей мали багато. Котрого як звали, уже й не пам’ятали, а як прийшлося, так і називали.</p>
	<p>Що ж його сидіти вдома над порожнім казанком, треба щось робити, хоч дрова в лісі рубати та з того промислу щось мати. Зібрався на роботу чоловік: у злидні взувся, ними ж підперезався та й пішов.</p>
	<p>Рубав дрова до сьомого поту та тихенько нарікав на свою роботу:</p>
	<p>— Якщо ж так тяжко працювати, то чи можу ж хоч якісь дарунки мати?</p>
	<p>І тільки подумав про це чоловік, як де не візьмись бабуся. Старенька, зморщена вся. Стала вона просити їсти та пити.</p>
	<p>— Ой, бабусю, радий би я вас до гостини запросити, так не маю нічого ні пити, ні вкусити.</p>
	<p>— А ти мені допоможи гілочок у лісі назбирати, а я вже ж маю чим тебе почастувати! Доброго чоловіка видно здаля, бачу велика у тебе сім’я. Будеш, синочку, добре ти жити, будеш по правді у світі чинити!</p>
	<p>Підхопився швиденько чоловік та давай збирати гілля з порубаного дерева. Зв’язав докупи і поклав до ніг бабусі.</p>
	<p>— Що ж, допоміг ти мені дрівця зібрати. Час тепер подарунки тобі віддати.</p>
	<p>І дістає з кошика старенького пощербленого глечика, клубочок ниток та</p>
	<p>гарбузика.</p>
	<p>Подивився чоловік на цей нехитрий скарб та й хотів запитати бабусю, яка</p>
	<p>йому користь із цих дарів. Та не дуже хотілось ображати стареньку, бо</p>
	<p>вдома такого добра доволі. А коли поглянув навколо себе, то нікого вже</p>
	<p>не побачив.</p>
	<p>Зібрав чоловік у торбинку дари та й вирушив додому, бо час неранній, а</p>
	<p>дорога неблизька. Прийшов до хати, став жінку та дітей гукати.</p>
	<p>Повибігали, кругом батька поставали. А тут і жінка вийшла з хати, стала</p>
	<p>на чоловіка кричати:</p>
	<p>— Немає чого їсти, немає чого пити, чи довго ще на заробітки до того лісу будеш ходити?</p>
	<p>— Та вгамуйся ти, жінко, — каже їй чоловік, — тепер ми будемо добре жити. Дивись лишень, які маю подарунки!</p>
	<p>І почав діставати з торбинки глека, клубок ниточок та гарбузика.</p>
	<p>— Ой, людоньки, ви подивіться на цього тюхтія, — сердито почала казати жінка, — цілий день у лісі байдикував, а про те, щоб їсти та пити десь надбати, і не метикував. Велика радість з твоєї звістки, поживились ми нею, як собака з кістки.</p>
	<p>Та й вихопила з рук чоловіка ті дарунки й закинула їх. Сумні всі побрели до хати, бо ніч змушує всіх лягати спати. Довго місяць зазирав у їхнє віконце, а зранку на небо викотилось сонце.</p>
	<p>Вийшли діти на поріг і стали кричати, бо двору свого їм не впізнати: де закотився й розбився пощерблений глек, там млин водяний стоїть. Та не просто стоїть, а працює, люди там метушаться.</p>
	<p>Із клубочка ниточок нивка простяглася, золотом пшеничка налилася. Колосочки на сонці блищать, угорі пташечки цвірінчать. За господою, у хліву, що донині пустував, свині кричать та корови ревуть. Відчинили господарі двері, щоб подивитись, а вони там такі ситі та здорові, а їх там так багато, що не знають, що одне одному й казати. Дуже зрадів чоловік. Жінка стала лагіднішою та привітнішою, бо кого ж нестатки роблять щасливим?</p>
	<p>І вистачало для всіх роботи. Добра в господі стало багато. А чоловік ніколи не забував слова старенької бабусі: «У добрі той буде жити, хто по правді буде чинити».</p>
	<p>Нехай же на всіх вистачає добра, щоб правда і казка в домі жила!</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>69 (4796). Три дарунки. СУС —.! Записала Родик О. М. 2008 року. Кичата Олександра Демидівна (1930). Полтавська область, Карлівський район, Білухівка</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Полтавщини/">Фольклор Полтавщини</a></li>
	</ul>
</footer>
<!--#include virtual="/-/inc/general__page_end.inc" -->
