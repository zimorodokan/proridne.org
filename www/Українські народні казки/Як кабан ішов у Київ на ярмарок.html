<!--#include virtual="/-/inc/general__page_start.inc" -->
<title>Як кабан ішов у Київ на ярмарок ☼ Українська народна казка ☼ Народна творчість</title>
<meta name="Description" content="Українська народна казка Подніпров’я (Наддніпрянщини) «Як кабан ішов у Київ на ярмарок» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Як кабан ішов у Київ на ярмарок.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Як кабан ішов у Київ на ярмарок <br><span class="article__headerDescription">Українська народна казка Подніпров’я (Наддніпрянщини)</span></h1>
	<p>Ішов кабан у Київ на ярмарок, а назустріч йому іде вовк і питає:</p>
	<p>— Кабане, кабане, куди йдеш?</p>
	<p>— У Київ на ярмарок.</p>
	<p>— То візьми і мене з собою.</p>
	<p>— Ходімо, охотніше буде.</p>
	<p>Ідуть вони удвох, а назустріч іде лисиця і питає:</p>
	<p>— Кабане, кабане, куди ідете?</p>
	<p>— У Київ на ярмарок.</p>
	<p>— То візьміть і мене з собою.</p>
	<p>— Ходімо, охітніше буде.</p>
	<p>Ідуть вони утрьох, а назустріч їм іде заєць та й питає:</p>
	<p>— Кабане, кабане, куди ідете?</p>
	<p>— У Київ на ярмарок.</p>
	<p>— То візьміть і мене з собою.</p>
	<p>— Ходімо, охітніше буде.</p>
	<p>Ідуть вони вже учотирьох. Ідуть та й ідуть, а перед ними яма глибока і широка, що немає як обминути. Тут кабан і говорить:</p>
	<p>— Будемо плигати через яму.</p>
	<p>Почали вони плигати. Першим плигнув заєць. Не перескочив і полетів у яму. За ним лисиця. Плигнула і упала на зайця. Тут бере розгін вовк і теж шелеснув у яму на зайця і лисицю. Останнім плигнув кабан, чуть-чуть не доплигнув і тоже звалився у яму. Сидять вони день, сидять другий і дуже зголодніли. Тут лисиця говорить:</p>
	<p>— Нумо, братці пісні співати. Хто заспіває найтоншим голосом, того і будемо.</p>
	<p>Заєць затяг: „і-і-і», Вовк завив: „у-у-у», а Кабан: „е-е-е». Оскільки заєць заспівав найтоншим голосом, накинулись на нього, розірвали і з’їли.</p>
	<p>Сидять вони знову голодні, бо скільки там наїдку з того зайця. От лисиця знову загадує:</p>
	<p>— Хто заспіває найгрубішим голосом, того і будемо їсти.</p>
	<p>Вовк хотів затягнути тоненьким голоском та як ареве: „У-у-у». Накинулися кабан з лисицею, розірвали вовка, а м’ясо розділили порівну</p>
	<p>між собою. Кабан свою частину з’їв, а Лисиця тягає по шматочку і споживає. Кабан зголоднів та й питає Лисицю, що вона їсть. А вона і говорить:</p>
	<p>— Хіба не бачиш, кров власну п’ю.</p>
	<p>— То навчи і мене як це зробити.</p>
	<p>Лисиця мовить:</p>
	<p>— Розірви собі груди, кров потече і будеш пити.</p>
	<p>Зробив кабан так, як навчила лисиця. Розірвав груди іклами і через деякий час помер. Лисиця довгенько ласувала кабановим м’ясом та настав час, коли і воно закінчилось. Сумує лисиця, що не вилізе з ями і їсти нема чого. Коли дивить вгору, а на дереві сидить дрозд. Вона його і питає:</p>
	<p>— Дрозде, дрозде, що ти робиш?</p>
	<p>— Гніздо в’ю.</p>
	<p>— Нащо тобі гніздо?</p>
	<p>— Яєць нанесу.</p>
	<p>— А нащо тобі яйця?</p>
	<p>— Діточок виведу.</p>
	<p>— А я твоїх діточок поїм.</p>
	<p>— Не їж моїх діточок, я тобі в пригоді стану.</p>
	<p>— Нічого я від тебе не хочу, аби тільки витяг мене з ями.</p>
	<p>Дрозд полетів, наносив гіллячок, хмизу, накидав у яму і лисиця вибралася. А тоді говорить:</p>
	<p>— Дрозде, дрозде, витяг ти мене з ями?</p>
	<p>— Витяг.</p>
	<p>— А тепер нагодуй мене, бо я твоїх діточок поїм.</p>
	<p>Дрозд говорить:</p>
	<p>— Іди в поле, заховайся в житі і чекай.</p>
	<p>Лисиця пішла в поле, а дрозд полетів. Дивиться дрозд, дівчинка несе в поле обід косарям. Упав перед нею, перекидається. Дівчина побачила його, поставила горщик з борщем на землю і хоче його зловити. А дрозд і відлетить далі і далі. І так відманив далеченько. А лисиця побачила, що</p>
	<p>дівчина далеко;і до горщика. Виїла увесь борщ і знову приходить до дрозда.</p>
	<p>— Дрозде, дрозде, витяг ти мене з ями?</p>
	<p>— Витяг.</p>
	<p>— Нагодував ти мене?</p>
	<p>— Нагодував.</p>
	<p>— То тепер напій мене, бо я твоїх діточок поїм.</p>
	<p>Дрозд сумує, дрозд нудьгує, думає-гадає, як лисицю напоїти. Тоді і говорить, щоб ішла в поле і спостерігала, коли буде вода. Дрозд полетів і дивиться: дядько волами везе бочку з водою. Дрозд сів на бочку і клює. Дядько побачив його та як ударить палицею, дрозд відлетів, а він — по бочці. Бочка розбилася, вода потекла, а лисиця напилася і знову приходить до дрозда.</p>
	<p>— Дрозде, дрозде, витяг ти мене з ями?</p>
	<p>— Витяг.</p>
	<p>— Нагодував ти мене?</p>
	<p>— Нагодував.</p>
	<p>— Напоїв ти мене?</p>
	<p>— Напоїв.</p>
	<p>— А тепер насміши, бо коли не насмішиш, я твоїх діточок поїм.</p>
	<p>Дрозд сумує, дрозд нудьгує, думає-гадає, як лисицю насмішити.</p>
	<p>— Добре, — каже дрозд, — іди в поле, заховайся в житі і чекай.</p>
	<p>Дрозд полетів і бачить, у степу їде мужик із сином волами. Сів він волові на голову і клює. Дядько ухопив палицю і хотів ударити дрозда, той відлетів убік, а удар отримав віл. Він сів на другого вола. Мужик ударив і другого вола. Воли помчали щодуху. Тоді дрозд сів дядькові на бриля. Хлопець каже:</p>
	<p>— Зараз тату я зжену.</p>
	<p>Та як ударить батька по голові, а лисиця нареготалася досхочу і знову до дрозда.</p>
	<p>— Дрозде, дрозде, витяг ти мене з ями?</p>
	<p>— Витяг.</p>
	<p>— Нагодував ти мене?</p>
	<p>— Нагодував.</p>
	<p>— Напоїв ти мене?</p>
	<p>— Напоїв.</p>
	<p>— Насмішив ти мене?</p>
	<p>— Насмішив.</p>
	<p>— А тепер настраши. Бо як не настрашиш, то я твоїх діточок поїм.</p>
	<p>Дрозд сумує, дрозд нудьгує, думає-гадає, як лисицю настрашити. Послав її в поле, а сам полетів. Дивиться дрозд, ідуть мисливці із собаками та впав перед ними. Вони замітили його і почали гнатися, а він все ближче і ближче підлітає до лисиці. А лисиця говорить:</p>
	<p>— Не веди їх близько, мені страшно.</p>
	<p>Та помітили собаки лисицю, догнали і розірвали. А дрозд полетів собі</p>
	<p>гніздо мостити.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>96 (5571). Як кабан ішов у Київ на ярмарок. СУС 20А+(56В). Записано 2008 року. Войничий Яків Григорович (1936). Черкаська область, Чигиринський район, Вершаці</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Наддніпрянщини/">Фольклор Подніпров’я (Наддніпрянщини)</a></li>
	</ul>
</footer>
<!--#include virtual="/-/inc/general__page_end.inc" -->
