<!--#include virtual="/-/inc/general__page_start.inc" -->
<title>Про чарівного коника і трирічну покуту ☼ Українська народна казка ☼ Народна творчість</title>
<meta name="Description" content="Українська народна казка Бойківщини «Про чарівного коника і трирічну покуту» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Про чарівного коника і трирічну покуту.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Про чарівного коника і трирічну покуту <br><span class="article__headerDescription">Українська народна казка Бойківщини</span></h1>
	<p>Жив один цар з жінкою. Був у них хлопець, що мав уже десять років. І цариця померла, а хлопець остався сиротою. І цар оженився на другій, взяв собі молоду.</p>
	<p>Почалася війна. Цар пішов войовати, а молоду жінку оставив. А вона залюбилася з молодими паничем. А через того царського хлопця їй важко було любитися. У того хлопчика був коник, що з ним балакав. Одного разу почали вони обоє говорити, царева жінка з тим коханцем:</p>
	<p>— Я його отрую, і нам буде ліпше любитися.</p>
	<p>Пішов хлопчина до коника, а коник йому каже:</p>
	<p>— Вона приготовить тобі трутки з молоком. І покличе тебе: «Синку, я тобі дам вареного молочка та й ти поп’єш». А ти то молоко виллєш котяті, і котя згтне, а ти підеш сміючися.</p>
	<p>І вона так і зробила. Дала хлопчикови молока, а він віддав котяті, і котя згинуло.</p>
	<p>Коник каже:</p>
	<p>— Тепер вона хоче тобі м’ясо затруїти. Як дасть тото м’ясо, то віддай його песикові, що по покою ходить. І песик згине, а ти підеш сміючися.</p>
	<p>І вона сказала хлопчикови:</p>
	<p>— Синку, ходи, я тобі м’яса приготовила.</p>
	<p>А він узяв то м’ясо і верг щеняті, і щеня загинуло.</p>
	<p>Тоді вона побачила, що з того нич. «Щось він до стайні бігає, — подумала вона. — Треба того коня знищити».і почала вона казати до того каваліра свого, що треба купити золоте сідло, золотий кантар і золотий коцик. Все має бути золоте.</p>
	<p>Пішов він до коника, а коник каже:</p>
	<p>— Вже мене хочуть труїти. Але то їм не вдасться. Вони хочуть купити сідло, коц і кантар — все золоте. І то все затруїти. Ти мене всідлаєш, то я загину. Але зроби так. Вона тебе покличе і скаже: «Синку, я тобі сідло купила, коцик і кантар». А ти тото все від неї возьми. Там буде надворі собака, той здоровий такий. Натягни на того собаку той золотий кантар, поклади на нього той коц і то сідло, і собака здохне. Потому то все стряси і тим сідлай мене. І мені нічого не станеться, бо вже вся трутка пішла на собаку. І тоді сідлай на мене і їдь, куди хочеш.</p>
	<p>І він так зробив. І тоді сів на коника і по подвір’ю їздить.</p>
	<p>А тоді вона зробилася дуже «хворою». Приїхав з війни цар, батько того хлопчика. А вона йому каже:</p>
	<p>— Казали мені лікарі й ворожільники, що нич мені не поможе, хіба треба зарізати того коня і з’їсти з нього серце.</p>
	<p>А цар хлопцеви говорить так:</p>
	<p>— Ти вибирай собі якого хочеш коня, а того мамі треба зарізати.</p>
	<p>Він каже:</p>
	<p>— Добре, але най я об’їду на тім кони три рази палац.</p>
	<p>І він об’їхав на кони три рази палац. І приїхав д’батькови, і батька обняв і поцілував. І сказав:</p>
	<p>— Батьку, бувайте здорові, бо я від’їжджаю від вас геть.</p>
	<p>А батько почав його питати:</p>
	<p>— Чому ти від’їжджаєш?</p>
	<p>— А тому, що мачуха хотіла мене знищити. Я з коником балакав, і коник все мені казав. Видиш, котяти нема, щеняти нема, собаки нема. То вона все приготовляла мені, а я давав їм, і вони загинули. Вона хотіла мене збутися, бо не могла через мене любитися. Як я можу давати їй різати такого коня?</p>
	<p>І поїхав хлопчик на своїм конику у дуже далеку чужину. Заїхали вони в ліс. І каже йому коник:</p>
	<p>— Ти три роки будеш дурним. А я три роки буду копати і їсти коріння. І буду їсти кору з дерева.</p>
	<p>Хлопець питається коня:</p>
	<p>— А чому так?</p>
	<p>— Тому, що батько убив матір, як ти йому то розказав. І ми мусимо три роки покутувати. За матір. А тепер ми розійдемося, і де би ти не був, якщо тобі буде що треба, будеш помахувати цей вуздечкою, і я до тебе прийду, і все тобі в пригоді стану. Нікому цю вуздечку не показуй. Держи її в пазусі.</p>
	<p>І пішов царенко до іншого царя, а кінь остався в лісі. І наявся царенко свині годувати. Але він дурний кричить: «Белеба-берцеба!» А ночує в курнику разом з курми.</p>
	<p>А в того царя були три панни, три дочки. Наймолодша найкраща була. Приїхали царські сини сватати тих паннів. Цар їм дав кожній дочці по бальонові, а царські сини стали єдною стороною і другою стороною. А панни ходять посередині і мечуть бальонками на тих, кого підберуть собі чоловіками. Як він її любить, то прийме той м’яч, а не любить, то заверне до неї.</p>
	<p>Найстарша верла в одного царевого сина м’яч — прияв. Верла друга — тоже прияв. І верла третя, тота наймолодша і найкраща. Але в кого верла? У дурного. Він стояв собі коло свиней, а вона пішла і верла в нього. Він узяв та й почав підскакувати та й завернув їй. Вона другий раз верла — знов завернув їй. Вона верла третій раз — вже прияв.</p>
	<p>Поженилися тоти два царські сини, а наймолодшу цар дав у курник до дурного. Погнівалися царські сини і виповіли на цього царя війну, що за дурного дав дочку, а не за них. Тоти зяті йдуть на війну і цар іде. Зяті йдуть допомагати тестеві та й він іде. Узяв собі якогось нездалого коня, зробив дерев’яну шаблю, прийшов ід’воді та й підрізує коневи ноги попід копита ножем. Над’їхав цар з тими двома зятями.</p>
	<p>— Що ти тут робиш? — питають.</p>
	<p>Він каже:</p>
	<p>— Гачі підкачую коневі, би не намочилися.</p>
	<p>Взяв на ту дерев’яну шаблю жабу та й крутить, «воює».</p>
	<p>Вони поїхали, а він кантар з пазухи, помахав кантарем — біжить кінь. Усідланий, убрання на нім лежить. За конем військо з канонами йде. Догонив він тих своїх швагрів і тестя. Ударив швагрів по разу нагаєм та й поїхав. Поки вони приїхали, він то військо все розігнав.</p>
	<p>Вже по війні. Цар дав йому на палець перстень золотий із своїм написом. І він повернувся на то місце, д’тому коневи свому. А з свого коня зняв кантар, поклав собі в пазуху — коня й сліду не є.</p>
	<p>Другого дня виповів війну другий цар. І знов він пішов з конем нездалим, знов наткнув жабу на шаблю дерев’яну та й крутить собі, «воює». Вони поїхали, а він той кантар з пазухи, помахав — прилетів кінь з військами. Догонив їх, по разу ударив тих своїх швагрів нагаєм і поїхав далі. Поки вони дійшли, він то все військо розігнав.</p>
	<p>І дав’му цар другий перстень. Він не знав, що то зять його.</p>
	<p>А через невеликий час виповів царю війну третій цар. А він знов на тім кони коло води стоїть. Вони їдуть та й застали його біля води. І поїхали вони, а він кантар з пазухи, потряс — кінь осідланий, війська йдуть. Приїхав він на ту війну, розігнав тото все військо. Айбо сам своєю шаблею мізинний палець скалічив собі. Цар увидів, що йому кров тече з пальця, вийняв свою хустечку з золотими буквами і завив йому руку. І він поїхав ід’тій воді, де той коник нещасний був.</p>
	<p>Розіслав цар по всіх державах, би знайшли такого, що два царські персні має і його хустечку. Ніде не знайшли ні в кого.</p>
	<p>А його жона, тота царівна, каже батькови:</p>
	<p>— Я заздріла, що в мого чоловіка на руці щось блищало. А рука в нього завита.</p>
	<p>А цар каже:</p>
	<p>— Що ти, здуріла? Та як це? Ану приведи його до мене.</p>
	<p>А йому якраз три роки вийшло, що покутував він з конем своїм. Жона каже йому йти до царя, а він:</p>
	<p>— Ніт, не піду я. Буде добрий твій батько, то прийде до мене сам.</p>
	<p>Цар угнівався і йде злостячися до нього.</p>
	<p>— Що він, дурень такий, буде мені розказувати?!</p>
	<p>Приходить.</p>
	<p>— Ану покажи, дурнику, що то в тебе заблищало на руці.</p>
	<p>— Що-сьте ми дали, татку, то заблищало.</p>
	<p>Розвивають, дивиться цар — оба перстені й хустечка.</p>
	<p>— Ба та відки? Може, ти кого вбив та забрав?</p>
	<p>— Я, — каже, — не бив нікого, хіба вдарив по разу швагрів, як догонив. То так було?</p>
	<p>— Так. А як же я тобі перстені дав?</p>
	<p>Тоді він розказав, як то було, як він три роки із своїм коником покутував та й за що.</p>
	<p>— Моя жона, а ваша дочка, щастя мала, що мене підобрала.</p>
	<p>— Ану покажи, як ти войовав.</p>
	<p>Він кантар з пазухи, прилетів кінь. З військами, з канонами, з усякою зброєю. І аж тоді цар зробив весілля. І він став царем замість свого тестя. І жиють по днешній день.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>28 (1779). Про чарівного коника і трирічну покуту. СУС 532. 1 липня 1988 р. Мельникович Данило Андрійович (1913). Львівська область, Турківський район, село Либохора</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Бойківщини/">Фольклор Бойківщини</a></li>
	</ul>
</footer>
<!--#include virtual="/-/inc/general__page_end.inc" -->
