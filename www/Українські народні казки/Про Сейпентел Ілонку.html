<!--#include virtual="/-/inc/general__page_start.inc" -->
<title>Про Сейпентел Ілонку ☼ Українська народна казка ☼ Народна творчість</title>
<meta name="Description" content="Українська народна казка Закарпаття «Про Сейпентел Ілонку» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Про Сейпентел Ілонку.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Про Сейпентел Ілонку <br><span class="article__headerDescription">Українська народна казка Закарпаття</span></h1>
	<p>Жив один графський син, який кожного дня ходив на полювання.</p>
	<p>Раз у неділю раненько встав, відчинив вікно, щоб подихати свіжим повітрям. Дивиться — йде вулицею баба, а в руці несе в горняті синові їсти.</p>
	<p>Графський син подумав: «Чи я потраплю в горня так, аби не вбив бабу?»</p>
	<p>І прицілився, і вистрілив: горня розсипалося на черепки. Баба глянула на хлопця, а він тримав у руках рушницю і сміявся.</p>
	<p>— Та ти ще й смієшся? Я ледве зажебрала синові їсти, а що теперки йому понесу? Бодай би ти тоді вженився, коли собі візьмеш Сейпентел Ілонку.</p>
	<p>Хлопець, як почув оці слова, перестав сміятися і задумався. А далі побіг за бабою і розпитує:</p>
	<p>— Скажіть, бабко, а де є ота Сейпентел Ілона?</p>
	<p>— Там є, де дев’яносто дев’ять людських голів на колі настромлені, — сердито відповіла йому баба і пішла своєю дорогою.</p>
	<p>З того дня графський син не знаходив місця. Все думав-передумував. Раз лиш зібрався і пішов шукати свою суджену.</p>
	<p>Іде, іде дорогою й бачить: ведмідь б’є мурашок, давить їх тисячі. Хлопець розізлився:</p>
	<p>— Та тобі не соромно? Сам такий товстило, а маленьких мурашок давиш? — І відігнав звіра в хащу.</p>
	<p>Тоді одна мурашка обізвалася:</p>
	<p>— За те, що ти нас вборонив від ведмедя, подаруємо тобі оцю сопілку. Якщо потрапиш у біду — заграй на ній, і прийдемо на поміч.</p>
	<p>Хлопець узяв сопілку й рушив далі. Іде, іде. Дивиться: малі хлопці спіймали лисицю і б’ють її.</p>
	<p>— Хлопці, чом ви так б’єте лисицю? Лишіть її. Дам вам по кроні.</p>
	<p>Дав їм гроші, і вони лишили у спокої звірючку. Лисичка проговорила:</p>
	<p>— За те, що ти мене врятував од смерті, дам тобі сопілку. Коли в біді будеш — заграй, і я прибіжу на поміч.</p>
	<p>Узяв хлопець і від лисиці сопілку, вже має дві, й іде собі далі. Іде, іде. Прийшов до води. Дивиться: риба дуже собою кидає.</p>
	<p>Він мав хліб і кинув рибі їсти. Риба з’їла й перестала собою бити. І проговорила:</p>
	<p>— За те, що ти не пожалів для мене хліба, даю тобі сопілку. Коли в біду потрапиш — заграй, і я прийду на поміч.</p>
	<p>Хлопець узяв і третю сопілку та йде далі. Довго йшов і в хащі натрапив на хижку. Коло тої хижки побачив настромлені на кілках людські голови. Порахував: дев’яносто дев’ять!</p>
	<p>— Ну, — думає собі, — зайду я в цей двір. Отут мусить бути моя Ілонка.</p>
	<p>Зайшов до хижі й бачить: на печі сидить та сама баба, якій горнець розбив. Поклонився:</p>
	<p>— Добрий день, бабко.</p>
	<p>— Добрий день, синку. Та ти й справді аж сюди придибав?</p>
	<p>— Айно. Дайте якусь службу.</p>
	<p>— Добре. Будеш у мене доглядати три кобили. Переспав хлопець ніч, а рано баба вирядила його з трьома кобилами.</p>
	<p>— Але як їх не приженеш, то твоя голова теж буде на колі — там, де тоті дев’яносто дев’ять. Можеш тоді й не шукати свою Ілонку.</p>
	<p>Вигнав кобили на толоку й доглядає. Але йому захотілося спати. Хлопець не давався, та сон його переборов.</p>
	<p>Пробудився, продер очі, а на толоці худібки не видати.</p>
	<p>Зажурився... Що тепер чинити? Пропала голова! Та здогадався, що в нього є три чарівні сопілки.</p>

	<figure class="illustration">
		<img class="illustration__image" loading="lazy" decoding="async" src="/Український фольклор Книги/Петро Лінтур ☼ Зачаровані казкою/ілюстрації/Петро Лінтур ☼ Зачаровані казкою ☼ Про Сейпентел Ілонку — 01.png" alt="ПРО СЕЙПЕНТЕЛ ІЛОНКУ — Українська народна казка Закарпаття" title="ПРО СЕЙПЕНТЕЛ ІЛОНКУ — Українська народна казка Закарпаття">
		<figcaption class="illustration__caption">ПРО СЕЙПЕНТЕЛ ІЛОНКУ — Українська народна казка Закарпаття</figcaption>
	</figure>

	<p>Заграв, і з’явилася коло нього мурашка.</p>
	<p>— Ну, що сталося, легіню? Яка біда в тебе?</p>
	<p>— Баба розказала мені кобили дозирати. А я заслав. Кобил не є.</p>
	<p>— Не журися... Будуть твої кобили... Вони стали мурашками. Я скажу своїм друзям, аби їх кусали, і тоді вони почнуть тікати. Як побіжить перша, нічого їй не роби. Як утече друга, теж не рушай. А як третя пуститься тікати, тоді швакни її батіжком і приговори: «Станьте такими, як були!»</p>
	<p>Так і було. Ударив хлопець третю мурашку батогом і промовив:</p>
	<p>— Станьте такими, як були! І вони стали кобилами.</p>
	<p>Баба увечері, як його увиділа, нараз запитала:</p>
	<p>— Ну, чи добре ти доглянув мої кобили?</p>
	<p>— Добре.</p>
	<p>Побігла у хлів — і справді кобили стоять собі прив’язані, ситі.</p>
	<p>Ой бо розізлилася стара босорканя! Схопила залізну палицю і давай молотити кобил (а то були її три доньки). Дуже їх побила!</p>
	<p>Ну, нічого. Переспав хлопець ніч, а ранком знов жене кобил.</p>
	<p>— Якщо їх увечері не приженеш додому, — кричить сердито баба, — то буде твоя голова на колі!</p>
	<p>А донькам наказала:</p>
	<p>— Підете до води й станете рибами!</p>
	<p>Вигнав хлопець кобили і доглядає. Раз лиш напав на нього сон. Заснув, а прокинувся аж по обіді. Дивиться — кобил ніде нема. Сів на траву й плаче...</p>
	<p>А далі здогадався, що мав ще дві чарівні сопілки. Взяв одну, заграв на ній — з’явилася риба.</p>
	<p>— Ну, що за біда, легіню?</p>
	<p>— Так і так. Пропали кобили...</p>
	<p>— Не журися. Зараз будуть. Вони стали золотими рибками й заховалися у воді. Я попрошу подруг, аби кусали. Вони будуть тікати з води. Дивися добре: як вискочить третя — &gt; вдар її батогом і примов: «Станьте такими, якими були!»</p>
	<p>Вони перекинулися знову на кобил, і хлопець щасливо пригнав їх домів.</p>
	<p>Відчинила баба двері й, як тільки його побачила, загойкала:</p>
	<p>— Ну, песій сину, де кобили?</p>
	<p>— У хліві...</p>
	<p>Баба не вірить. Подивилася — кобили й справді там! Ще більше розізлилася. Схопила вогняний батіг і б’є доньок, лупить їх щосили.</p>
	<p>— Ви з ним, напевно, любитеся, якщо даєтеся спійматися! Доньки кажуть:</p>
	<p>— Ні, мамко! Ви мудрі, а він ще мудріший!.. На третій день рано пробудила баба хлопця:</p>
	<p>— Уставай, песій сину! Кобилки голодні!</p>
	<p>Вигнав їх на толоку і в обід заснув знову. Кобили пропали. Хлопець узяв сопілку, заграв — і прибігла до нього лисиця:</p>
	<p>— Яка біда, легіню?</p>
	<p>— Така й така. Кобили загубилися...</p>
	<p>— То справді біда, бо вони стали яйцями, й баба склала їх у кошику на печі, а сама сіла на них.</p>
	<p>— Йой, що тепер буде?</p>
	<p>Ну, не журися. Щось будемо чинити. Є у баби на горищі когут. Я покличу тхора, й він почне ганяти когута. Баба встане з яєць й вилізе на під когута рятувати. Тоді ти забіжиш до хижі, вдариш батогом по яйцях і примовиш: «Станьте такими, якими були!»</p>
	<p>Так і було. Тхір почав ганяти когута, а баба, як почула крик, вилізла на під... Хлопець швакнув батогом по яйцях і примовив:</p>
	<p>— Станьте такими, якими були!</p>
	<p>І кобили — знову у хліві. А хлопець сів собі на стілець. Баба зійшла з поду і каже:</p>
	<p>— Но, песій сину, де кобили?</p>
	<p>— В хліві...</p>
	<p>Глянула баба в кошик — немає яєць! Думає собі: «Мудра я, та цей іще мудріший!» І сказала:</p>
	<p>— Ну, легіню, служив ти мені вірно. Що просиш за свою службу?</p>
	<p>— Я би хотів у вас залишитися ще на три роки.</p>
	<p>— Добре... Дуже радо тебе прийму, бо ти вірно служиш. Як переспали ніч, баба повела хлопця до великого озера, дала йому дерев’яну лопату, дерев’яну мотику, дерев’яний чекай і каже:</p>
	<p>— Це озеро мусиш засипати й забетонувати, щоб я могла на коні по ньому пронестися. Як не зробиш — твоя голова буде на колі!</p>
	<p>Хлопець махнув чеканом — зламався, махнув мотикою -зламалася, взяв лопату — зламалася.</p>
	<p>— Ой, пропала моя голова! — сів на землю й думає, що чинити?</p>
	<p>А бабина донька (то була Сейпентел Ілона) принесла йому їсти.</p>
	<p>— Що журишся, легіню?</p>
	<p>— Де би не журився, коли баба мені наказала це озеро засипати й забетонувати, аби могла на коні пронестися. Як не зроблю, голову мені зніме.</p>
	<p>— Ну, добре. Сідай їсти. Щось будемо діяти...</p>
	<p>Наївся хлопець. І бабина донька нагнала на нього твердий сон. Сама свиснула, і одразу збіглося багато чортів і засипали й забетонували озеро.</p>
	<p>Сейпентел Ілона пробудила хлопця:</p>
	<p>— Вставай! Іди до баби, й кажи, що все готово. Він пішов. Баба диву дається.</p>
	<p>— Ти вже засипав озеро?!</p>
	<p>— Уже...</p>
	<p>Сіла на коня, помчала до озера. Кінь пробіг по озеру, І воно не проломилося.</p>
	<p>Другого ранку на зорі пробудила хлопця:</p>
	<p>— Вставай, нині підеш у нашу густу хащу. Там вітер розсіяв насіння бука, дуба... Усе мусиш зібрати. Але кожне насіння окремо. Зрозумів?</p>
	<p>— Айно...</p>
	<p>Пішов у хащу і почав збирати насіння. Але того насіння тілько, що треба би під кожним листком цілий день збирати.</p>
	<p>— Ну, пропала моя голова! Опівдні дівка принесла їсти:</p>
	<p>— Що журишся, легіню?</p>
	<p>— Де би я не журився. Не можу визбирати насіння.</p>
	<p>— Сідай їсти, щось придумаємо.</p>
	<p>Хлопець наївся і заснув, бо Ілона напустила на нього сон. А сама знову свиснула, збіглися чорти. За годину зібрали насіння так, як хотіла баба.</p>
	<p>— Вставай, робота готова...</p>
	<p>Він пішов, а баба аж у руки сплеснула:</p>
	<p>— Зібрав...</p>
	<p>— Подивлюся!</p>
	<p>І поспішила в хащу. Бачить: стоять великі купи насіння, кожне собі окремо...</p>
	<p>Думає баба: «Я мудра, а цей ще мудріший... Ба, яку би йому задати роботу, аби не зробив?»</p>
	<p>І третього дня раненько наказала:</p>
	<p>— Оту хащу мусиш зрубати, покопати, засіяти пшеницю. До вечора пшениця має дозріти, а ти мусиш її зжати, звезти, вимолотити, змолоти муку й спекти хліба.</p>
	<p>Взяв хлопець сокиру, іде в хащу... Зрубав одне дерево і змучився. Сів на траву й зажурився.</p>
	<p>А Сейпентел Ілона хоче нести полуденок, та баба не пускає, кричить на неї:</p>
	<p>— Біжиш до нього? Знаю я, що ти замість нього робиш усю роботу. Не такий він мудрий, аби чинив такі діла!.. Ти не понесеш йому сьогодні їсти, най несе сестра!</p>
	<p>Баба дуже сердита, аж вогнем дихає. Але по деякому часі втихомирилася і лишила доньку. І Сейпентел Ілона понесла хлопцеві полуденок. Дивиться, а він сидить і плаче:</p>
	<p>— Що плачеш, легіню?</p>
	<p>— Де би я не плакав, коли твоя мати наказала цю хащу зрубати, землю покопати, засіяти пшеницю. До вечора пшениця має вже дозріти, я мушу її зжати, повозити, вимолотити, змолоти муку, що й хліба спекти...</p>
	<p>— Не плач, на їсти і лягай спати...</p>
	<p>Як пообідав, напустила на нього твердий сон, а сама свистом скликала стільки чортів, як піску морського.</p>
	<p>— До вечора аби оця хаща була зрубана, земля зорана й засіяна пшеницею. Пшениця мусить дозріти, ви її зожнете, звезете, вимолотите, муки змелете, ще й хліба спечете...</p>
	<p>Чорти взялися за роботу: одні рубають ліс, другі копають землю, треті сіють пшеницю... Понадвечір усе було готово.</p>
	<p>— Вставай, — сказала Ілона, — тут маєш хліб, неси бабі на стіл... Вона тебе спитає, що хочеш за службу. А ти скажи:</p>
	<p>— Ще три роки хотів би у вас послужити...</p>
	<p>Так і було. Коли поклав бабі на стіл свіжий калач, вона сердито запитала:</p>
	<p>— Ну, що просиш за службу?</p>
	<p>— Не прошу нічого, тільки хотів би ще три роки лишитися у вас...</p>
	<p>Босорканя рада, що графський син тепер не визволиться з її рук.</p>
	<p>Хлопець зостався служити і все добре робить. А одного разу, як баба заспала, Сейпентел Ілона із хлопцем приготувалися у далеку путь. Ілона перемінила себе і хлопця в голубів, і вони полетіли.</p>
	<p>Летять, летять, Ілона каже:</p>
	<p>— Ану, подивися, чи не видно дещо? Хлопець озирнувся:</p>
	<p>— Виджу вогняну хмару.</p>
	<p>— То мама. Тепер з мене стане млин, а з тебе старий мельник. Стара буде питати: «Чи не видів ти двох голубів летіти?» А ти скажеш: «Видів, айбо дуже давно...»</p>
	<p>Коли баба прилетіла, вже був готовий млин, і мельник у ньому ґаздував. Баба спитала мельника, чи не бачив голубів. Як їй сказав, що дуже давно полетіли, подумала: «Ні, то не вони. Вони не могли давно полетіти», — і повернулася додому.</p>
	<p>А Сейпентел Ілона знову перемінила мельника в голуба, а млин — у голубку, й летять у його край...</p>
	<p>Летять, летять. Були вже геть далеко. А Ілона каже:</p>
	<p>— Ану, глянь чи не видно щось?</p>
	<p>— Виджу вогняну хмару...</p>
	<p>— То мама. З мене станеться трава, а з тебе косар. Як запитає, чи не видів таких і таких, скажеш, що летіли, айбо давно-предавно.</p>
	<p>І дівчина перемінилася у траву, а хлопця перемінила в косаря.</p>
	<p>Догнала їх баба, питає косаря:</p>
	<p>— Чи не видів ти таких і таких?</p>
	<p>— Ой, видів, та давно, коли це поле розчищав під траву. Баба подумала; «То не вони», — й вернулася додому.</p>
	<p>А два голуби знову рушили в путь. Летять, летять, а Ілона втрете:</p>
	<p>— Ану, поглянь назад. Кого бачиш?</p>
	<p>— Бачу бабу на вогняному коні.</p>
	<p>— Тепер станемо рибами. Але, щоб ти не показав голову з води, бо всліпнеш. А я буду з нею говорити...</p>
	<p>Так і було. Ілона лишилася з бабою. А хлопець любив знати, про що вони говорять, й випхав голову з води. Босорканя нараз вкрала від нього очі й вернулася додому.</p>
	<p>Дівчина аж плаче:</p>
	<p>— Що тепер робити?! — Далі подумала й говорить: — Ну, тут сиди. Я йду за твоїми очима...</p>
	<p>І полетіла голубом. Вдома напустила на матір і на сестри міцний сон. Тоді сягнула матері у пазуху, взяла очі, а замість них поклала голубячі яйця, аби баба думала, як пробудиться, що очі там, у пазусі.</p>
	<p>Хлопець чекав на березі річки. Раз лиш прилетіла голубка, сталася дівчиною й поставила очі хлопцеві на місце.</p>
	<p>І полетіли в його село. Хлопець радий, щасливий — веде свою суджену за руку.</p>
	<p>— Куди мене ведеш?</p>
	<p>— До нашого домівства.</p>
	<p>— Ні! Ще не веди. Ваші мене не знають. Поведи до сусіда вашого, корчмаря. Я буду в нього служити. Через місяць скажеш нянькові й мамці, що хочеш женитися. І тоді поберемося, та пам’ятай, дома нікому не дайся поцілувати.</p>
	<p>Свою суджену хлопець привів до корчмаря і там її лишив служити, а сам вернувся до батьків.</p>
	<p>Дуже йому зраділи. Хочуть його обняти, цілувати, а він не дається.</p>
	<p>Погостилися. Хлопець був зморений і ліг у постіль. А увечері прийшла до них тітка і в постелі сонного поцілувала. І він забув про дівчину.</p>
	<p>Минув тиждень, два, місяць і два місяці. Хлопець набувся дома, й родичі надумали його оженити.</p>
	<p>— Ти вже немолодий, час тобі женитися.</p>
	<p>Вибрали красну невістку, вчинили їй сватанки й визначили день свадьби.</p>
	<p>А Сейпентел Ілона все знає і гіркими сльозами умивається.</p>
	<p>Раз він проходжувався, а вона вчинила так, що зашпотався, упав і вивихнув ногу. Послали за дохтором, але корчмарева служниця сказала, що вона його вилікує скоріше.</p>
	<p>Так і сталося.</p>
	<p>— Та чим тебе нагородити, що ти мене вилікувала? — питає її хлопець.</p>
	<p>— Нічого не хочу, лиш поклич мене на свадьбу.</p>
	<p>Настав день весілля. Зібралися гості — родичі, сусіди. Не забули покликати й корчмареву служницю. А ота розкусила золотий горішок і вийняла з нього золоту одежу й так прийшла на весілля.</p>
	<p>Молоді якраз збиралися іти на вінчання. Але коли молода глянула на корчмареву служницю, аж зайойкала:</p>
	<p>— Диви, яка прекрасна одіж у тої простачки! Я доти не йду вінчатися, доки й мені не купиш таке плаття!</p>
	<p>І почали шукати срібну одіж. Але ніде не могли знайти і мусили купувати у служниці.</p>
	<p>— Продай своє плаття. Ми дорого заплатимо.</p>
	<p>— Я за гроші не продаю.</p>
	<p>— А що хочеш за нього?</p>
	<p>— Нічого не хочу, лише побути з молодим.</p>
	<p>Ілона цілувала хлопця, розповідала про все-все, але він не пам’ятав нічого. А під ліжком сховався слуга і все чув, що дівка говорила:</p>
	<p>— Я тобі шість раз врятувала життя, а ти все забув! Та ще не все пропало. На зорі я буду на вашій хаті зозулею кувати, і тоді мене увидиш, тоді мене впізнаєш...</p>
	<p>Вона пішла додому. Слуга виліз з-під ліжка й почав говорити все, що почув, молодому панові.</p>
	<p>Аж тепер, почувши з чужих вуст, хлопець згадав усе, як було.</p>
	<p>Уранці він вийшов на двір і дійсно побачив зозулю. І одразу згадав свою суджену Сейпентел Ілону. Але зозуля полетіла геть...</p>
	<p>Ще того дня графський син зібрався в далеку дорогу. Молодій сказав:</p>
	<p>— Вінчатися не будемо! Можеш віддаватися за іншого. Пішов до майстра, дав собі зробити залізні постоли і пішов у світ.</p>
	<p>Сім років ходив-блудив, шукаючи свою суджену.</p>
	<p>Раз сів під вербу і дивиться — його постоли порвалися. «Ну, — думає собі, — лиш тут вона мусить бути, якщо мої постоли порвалися...».</p>
	<p>А на вербі жалісно кукала зозуля.</p>
	<p>— Це моя Ілонка, — проговорив сам до себе хлопець.</p>
	<p>— Ой, я твоя! — відповіла пташка.</p>
	<p>— То ходи до мене, якщо ти моя.</p>
	<p>— Не йду!</p>
	<p>— Чому?</p>
	<p>— Побожися, що не покличеш на весілля свою тітку, котра тебе поцілувала.</p>
	<p>І він заприсягся.</p>
	<p>Тоді злетіла вона і сталася дівчиною.</p>
	<p>Хлопець дуже зрадів, узяв її за руку й привів до батьків. Дома посвадьбували і жили щасливо до кінця свого віку.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p>Про Сейпентел Ілонку. «Сравнительный указатель сюжетов: Восточнославянская сказка / Сост. Л. Бараг, И. Березовский, К. Кабашников, Н. Новиков. — Л.: Наука, 1979.» — 554+570. Подається за: «Дідо-всевідо: Закарпатські народні казки / Запис текстів та впорядкування П. Лінтура. — Ужгород: Карпати, 1969.», с. 99 — 109. Варіанти: Королович — «Три золоті слова: Закарпатські казки Василя Короловича / Запис текстів та впорядкування П. Лінтура. — Ужгород: Карпати, 1968.», с. 149 — 156, 107 — 117; Ревть — Архів П. В. Лінтура.; Холод — Архів П. В. Лінтура.; Грига — Архів П. В. Лінтура.; Васько — Архів П. В. Лінтура.</p>
			<p><a href="/Український фольклор Книги/Петро Лінтур ☼ Зачаровані казкою/">Зачаровані казкою: Українські народні казки Закарпаття в записах П. В. Лінтура</a> [Упорядники І. М. Сенька та В. В. Лінтур; вступна стаття, примітки та словник І. М. Сенька; післямова П. В. Лінтура; Редколегія: В. І. Данканич, О. І. Дей, П. К. Добрянський та ін.; Художник М. М. Дем’ян]. — Ужгород: Карпати, 1984. — 528 с, іл. (Бібліотека «Карпати»).</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Закарпаття/">Фольклор Закарпаття</a></li>
	</ul>
</footer>
<!--#include virtual="/-/inc/general__page_end.inc" -->
