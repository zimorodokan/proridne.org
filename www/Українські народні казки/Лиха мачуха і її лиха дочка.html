<!--#include virtual="/-/inc/general__page_start.inc" -->
<title>Лиха мачуха і її лиха дочка ☼ Українська народна казка ☼ Народна творчість</title>
<meta name="Description" content="Українська народна казка Гуцульщини «Лиха мачуха і її лиха дочка» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Лиха мачуха і її лиха дочка.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Лиха мачуха і її лиха дочка <br><span class="article__headerDescription">Українська народна казка Гуцульщини</span></h1>
	<p>Був чоловік і жінка. Та й жінка вмерла, і лишилася в него біленька дівчинка. А він оженився другий раз, і мачуха вчинила чорняву дівчинку. А біленьку дівчинку мачуха збиткувала та й усяке на світі заставляла її робити. І ходило воно таке шанталаве, ніяке.</p>
	<p>А царський син схотів женитися. Та й вшив черевики і сказав: — Котрій дівчині ці черевики будуть до міри, ту маю брати. Та й ходив він з воєнними по цілім світі, міряючи ті черевички. І ні одній ті черевички не підходили до міри. І прийшли вони до цеї мачухи. Мачушина чорнява дівчина натягає, а то їй не підходить. І вони сказали:</p>
	<p>— Давайте най друга натягає.</p>
	<p>— Та то пусте, то ніяке.</p>
	<p>— Най буде, яка хоче, але давайте її сюди. Мачуха не хотіла, а воєнні кажуть:</p>
	<p>— Давайте!</p>
	<p>Та натягла, і якраз їй черевички підійшли. І сказав царський син:</p>
	<p>— Я цю маю брати.</p>
	<p>Та й перебрав її файно, та й узяв за жінку. А мачуха з дівкою пішли жити до неї. Та й зробилася вона груба. А царський син світом їхав з царем. Поїхав чоловік, а вона вродила два хлопчики золоті.</p>
	<p>А мачуха вхопила ті діти та й загребла їх у грядку. Та й підверла їй двоє щенят. Царський син приходить, а мачуха розказує, що його жінка вчинила двоє щенят. Та й закопали молоду маму під двері, так, що голова зверху, та й товчуть її дверми.</p>
	<p>А в грядці виросли два великі золоті явори. А мачуха:</p>
	<p>— Зрубати, зрубати! Та й зрубали явори.</p>
	<p>А мачуха вже віддала за царського сина свою чорняву доньку. І вже собі командують. Сказала йому чорнява жінка, аби з тих явориків зробив ліжко. Зробили ліжко, та й ліг він на то ліжко з тою чорною спати. А ліжко вночі говорить:</p>
	<p>— Добре тобі, бо на тобі татко спить, а на мені мачушина донька спить. А нашу маму товчуть під дверми.</p>
	<p>Царський син то не чув, а вона чула. Та й каже:</p>
	<p>— Спалити, спалити то ліжко!</p>
	<p>Та й то ліжко спалили. А два вуглики штрикли в муку, як овечкам їсти лагодили. Та й овечка з’їла ті вуглики, та й учинила два баранчики золоті. А мачуха каже:</p>
	<p>— Зарізати ті баранчики.</p>
	<p>Зарізали баранчиків, і післала чорна жінка служницю на ріку мити з них кишки. І сказала:</p>
	<p>— Мий кишки, але не пусти ні кавальчика за водою.</p>
	<p>А вона взяла два кавальчики та й пустила за водою. І з того виросли два золотих хлопчики.</p>
	<p>Увечері ліг царський син із жінкою спати. Сплять, а хлопчики йдуть до хати. Та й каже оден до другого:</p>
	<p>— Поволеньки двері отворяй, мамку не топчи нашу. Бо не мамка, а любаска спить з татком нашим на постелі.</p>
	<p>А він це вчув та й устав. Та й скликав людей. І тоді присилив мачуху і її дочку до хвоста коням. Та й пустив у поле. Та й побили їх коні геть. А жінку відкопав і жив файно з жінкою та й своїми хлопчиками.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Село Соколівка, Косівського району, Івано-Франківської області 30 травня 1987 року Ключук Анна Лук’янівна (народж. 1914)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Гуцульщини/">Фольклор Гуцульщини</a></li>
	</ul>
</footer>
<!--#include virtual="/-/inc/general__page_end.inc" -->
