<!--#include virtual="/-/inc/general__page_start.inc" -->
<title>На службі у чародія ☼ Українська народна казка ☼ Народна творчість</title>
<meta name="Description" content="Українська народна казка Бойківщини «На службі у чародія» ☼ Український фольклор, усна народна творчість України">
<link rel="canonical" href="https://proridne.org/Українські народні казки/На службі у чародія.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">На службі у чародія <br><span class="article__headerDescription">Українська народна казка Бойківщини</span></h1>
	<p>Були собі ґазди і мали хлопчика. Хлопчик був бідний, бо ґазди бідні були. Коли хлопчик підріс, задумав батько десь його дати на службу. Взяв і веде його лісом. А в лісі — хатина невеличка. Він привертає з хлопцем до тої хатини. Заходять, а там — баба старенька. Питається вона:</p>
	<p>— Де ти, чоловіче, свою дитину ведеш?</p>
	<p>— Де веду? На службу, бо грошей треба. Треба якось жити.</p>
	<p>— Добре, — каже, — іди. Там є такий чародій, він візьме твого сина на службу. Але би-с на більше не давав йому хлопця, лиш на один рік.</p>
	<p>Так і сталося. Найшов він того чародія, і чародій приймив у него сина на службу, і згодились на рік. Він заплатив йому за сина за рік, і ґазда пішов додому. Йде та й знов заходить до тої баби.</p>
	<p>— Ти на кілько сина наймив? — питає баба.</p>
	<p>— На рік.</p>
	<p>— Добре. Будеш іти, повернеш до мене.</p>
	<p>Минув рік, і чоловік йде за своїм сином. Та й повертає до тої хатини, до баби. Баба каже йому:</p>
	<p>— Іди. Він випустить тобі три голуби. Два будуть літати далі від хати, а твій буде крутитися над хатою. То будеш знати, що то твій син.</p>
	<p>— Добре.</p>
	<p>Подякував він бабі й пішов. Приходить туди, і пускає йому чародій три голуби. Голуби літають. Два літають далі, а той — ближче хати. А він каже:</p>
	<p>— То мій син.</p>
	<p>— Добре, пізнав-ис. На тобі ще стілько грошей і лиши його мені ще на рік.</p>
	<p>Лишив він йому хлопця ще на рік. Повертає до баби — баба свариться з ним. Нащо він зробив таке другий раз, як вона йому не казала того робити?</p>
	<p>— ...Ну, зробив, то не повернеш, — каже вона.</p>
	<p>Пішов він, перебув дома рік, а за рік вертається знову по сина. І знову повертає до бабчиної хати, а бабка каже:</p>
	<p>— Він випустить тобі купу псів. Тоти всі будуть гавкати на тебе. І твій буде гавкати, але буде дивитися в другу сторону, на хату. Котрий буде гавкати на хату, то буде твій син.</p>
	<p>Пішов він до чародія, пізнав сина, а той умогоричив його добре, дав йому грошей і умовив віддати хлопця ще на рік. Іде він, повертає до баби та й каже:</p>
	<p>— Лишився син знов.</p>
	<p>— Зле, — каже, — ти зробив. Але пропало, вже інакше не буде. Будеш іти через рік, повернеш до мене.</p>
	<p>Проходить рік, повертає він до баби, а вона каже:</p>
	<p>— Іди. Він випустить тобі три коні, і ті коні будуть усі брикати. Два будуть кусатися, а третій буде збоку. То аби знав, що котрі кусаються, то не твої, а котрий не буде кусатися — твій син.</p>
	<p>Пішов він і пізнав свого сина. Чародій не хотів віддавати, але мусів віддати. Прийшли батько з сином додому. Перебули кілька днів — треба жити, а грошей нема. Каже батькови:</p>
	<p>— Знаєте, тату, що? Я зроблюся конем, а ви поведете мене продавати. Лиш аби, — каже, — з мене бротянку стягнули.</p>
	<p>Повів батько коня на ярмарок, узяв добрі гроші, бротянку зняв. І доки прийшов додому, син уже був дома — скорше від батька прийшов.</p>
	<p>Так він зробив і другий раз. Завів на ярмарок і знов продав.</p>
	<p>А як третій раз завів коня продавати, попався йому на ярмарку той чародій. Дає йому великі гроші, а він не хоче продати, бо той хоче купити з бротянкою, а дідо каже: «Без бротянки». І таки дав дідови гроші, а бротянку зняти не дав. Продав дідо коня з бротянкою.</p>
	<p>Чародій коня з бротянкою взяв і завів його до коваля. Кузня була відкрита, а коваль був у хаті, не було його на місци. Чародій пішов за ковалем, а коня прив’язав. Коло кузні бавилися діти. Каже кінь до них людським голосом:</p>
	<p>— Діточки, здойміть з мене бротянку.</p>
	<p>Діти взяли здоймили з него бротянку. Вийшов чародій з ковалем коня кувати, а коня вже не стало — лиш бротянка лишилася коло стовпа, де був прив’язаний кінь.</p>
	<p>І почав чародій коня доганяти. Кінь зробився голубом і полетів, а чародій — яструбом. І гониться яструб за голубом, вже й доганяє його. Вже зовсім близько він. А там дівчина прала шмаття. Голуб упав перед дівчиною і зробився перстенем. Дівчина взяла перстень та й одягла на палець. А яструб зробився хлопцем і хоче в неї той перстень відобрати. А вона ніяк йому не хоче віддати. Він каже їй:</p>
	<p>— Підем до твоїх батьків, та й ти коло батьків віддаш мені.</p>
	<p>— Ну, то й добре.</p>
	<p>Прийшли до батьків, і він тото розказує батькам:</p>
	<p>— Така й така справа, вона мій перстень найшла й не хоче віддати. А вона каже:</p>
	<p>— Я прала і я собі найшла. Я не віддам. А батьки зачали казати:</p>
	<p>— Перстень треба геть віддати.</p>
	<p>Дівчина здоймила той перстень з пальця і в злости кинула його до земли. Кинула — а перстень розсипався горохом. З чародія зробився кугут, аби той горох з’їсти. А хлопець з гороху зробився яструбом, і вбив чародія. Так його й збувся. Вернувся син до батька, і вони далі жили разом.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Спас, Рожнятівського району, Івано-Франківської області 29 жовтня 1994 року Медвідь Михайло Петрович (1927 року народження)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Бойківщини/">Фольклор Бойківщини</a></li>
	</ul>
</footer>
<!--#include virtual="/-/inc/general__page_end.inc" -->
