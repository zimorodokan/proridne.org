<!--#include virtual="/-/inc/general__page_start.inc" -->
<title>Шість грошів ☼ Українська народна казка ☼ Народна творчість</title>
<meta name="Description" content="Українська народна казка Бойківщини «Шість грошів» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Шість грошів.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Шість грошів <br><span class="article__headerDescription">Українська народна казка Бойківщини</span></h1>
	<p>Був бідний чоловік і мав багато дітей. Народилася ще єдна дитина, а він не мав чим похрестити. І пішов до сусіда зичити грошей. Прийшов, би сусід позичив йому шість грошів. Той сусід питає: — Коли віддаш?</p>
	<p>— Та в неділю.</p>
	<p>Прийшла неділя, треба віддавати гроші, а то нема. Той бідний лягає на лавицю і робиться «мертвий». Сусід приходить, а жінка плаче. Сусід сідає коло «мертвого» і скубоче його в ноги. Той не видержав, схопився.</p>
	<p>— Що ви, куме, робите? — питає сусід.</p>
	<p>— Вмираю.</p>
	<p>— А коли будуть шість грошів?</p>
	<p>— В неділю.</p>
	<p>Пройшов тиждень, приходить знов неділя. Той пішов за село, туди, де бідних мертвих хоронили. Там була яма. Заліз він у ту яму й чекає. Сусід приходить до жінки й питає, де кум. А вона плаче.</p>
	<p>— Не мала за що поховати. Умер і лежить за селом у ямі.</p>
	<p>Той іде до тої ями й плаче. А той у ямі думає, що то корова. Боїться, би на него не стала. Та й патиком з ями махає і кричить: «Шє! Шє!» А кум питає:</p>
	<p>— Куме, що ви тут робите?</p>
	<p>— Вмираю.</p>
	<p>— А коли, куме, буде шість грошів?</p>
	<p>— В неділю, — каже.</p>
	<p>Приходить неділя, той знов по гроші йде. Жінка плаче, бо кум прийшов за грішми.</p>
	<p>— Кумо, та де кум?</p>
	<p>— Умер. Не мала за що поховати. Там у труні в церкві лежить. А там закрита, пуста церква стояла. І була там труна. Мертвих бідняків клали в ту труну і потому вивозили. А він живий ляг у неї.</p>
	<p>Лежить він у тій труні, накритий віком, кум прийшов до церкви, заліз під престіл і сидить. А вночі прийшли до тої церкви розбійники з награбованими грішми. Дванадцять їх. І почали вони ділити між себе гроші. Наймолодшому дали найменше грошей. Він до них говорить:</p>
	<p>— Ви мене всюди посилаєте, а мені найменше грошей даєте. А ватажок розбійників каже:</p>
	<p>— Маєш меч. У тій труні є труп. Як за раз його перетнеш, то будеш мати тілько грошей, як я.</p>
	<p>А той з-під престола обзивається:</p>
	<p>— Вставайте, мертві! Будем живих жерти! А той з труни:</p>
	<p>— Та й я, та й я!</p>
	<p>А вони думали, що там так багато мертвих, і повтікали. А тоти зачали грішми ділитися. А розбійникам жаль було за грішми, і каже ватажко до того молодшого:</p>
	<p>— Йди ся подиви. Як їх мало, то підем та відберемо гроші.</p>
	<p>Пішов розбійник до церкви, наставив крізь двері голову, щоб подивитися, кілько їх є. А ті поділилися, та й знов забракло єдному тих шість грошів. Та й сваряться і тягаються коло дверей, і притисли тому розбійникови голову. Той утік та й каже:</p>
	<p>— Браття, кілько ми грошей лишили, а вони поділили по шість грошів, та й єдному мертвому тих шість грошів не стало.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Урич, Сколівського району, Львівської області 14 грудня 1990 року Богенчук Тетяна Олексівна (1922)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Бойківщини/">Фольклор Бойківщини</a></li>
	</ul>
</footer>
<!--#include virtual="/-/inc/general__page_end.inc" -->
