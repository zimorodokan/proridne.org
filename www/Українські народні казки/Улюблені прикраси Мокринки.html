<!--#include virtual="/-/inc/general__page_start.inc" -->
<title>Улюблені прикраси Мокринки ☼ Українська народна казка ☼ Народна творчість</title>
<meta name="Description" content="Українська народна казка Кіровоградщини «Улюблені прикраси Мокринки» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Улюблені прикраси Мокринки.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Улюблені прикраси Мокринки <br><span class="article__headerDescription">Українська народна казка Кіровоградщини</span></h1>
	<p>Колись давно, ще за сивої давнини, у маленькій хатині край села жила дівчинка Мокринка з матір’ю. Вони були бідні, але дівчинка мала невеликий золотий гребінець і золоте намисто. Ці прикраси дісталися їй від бабусі. Мокринка тішилася ними і часто бавилася. Заколювала волосся гребінцем, на шию чіпляла намисто, сідала біля струмка і дивилася на своє відображення.</p>
	<p>Якось дівчинка замріялася над водяним дзеркалом. Аж чує голос матері:</p>
	<p>— Мокринко, треба пшона натовкти!</p>
	<p>— Зараз, — відказала донька, а сама навіть не ворухнулась.</p>
	<p>— Мокринко, чого ж ти баришся? — знову озвалася мати. — Адже час обід варити.</p>
	<p>А донька їй у відповідь:</p>
	<p>— Та зараз йду!</p>
	<p>Дівчинка підвелася, насипала проса в ступу й почала хутенько товкти. Аж упріла біля роботи.</p>
	<p>«Коли б гребінець та намисто не потьмяніли від поту», — подумала вона. Та й зняла з шиї намисто, а з волосся гребінець і почепила це все на небо, що зависло над її головою.</p>
	<p>А тим часом від ударів товкачки небо все вище піднімалося. Коли ж нарешті Мокринка помітила, воно піднялося дуже високо. Дівчинка хотіла дістати свої прикраси, та марно. Вона заплакала і покликала матір. Але й та не змогла їй допомогти.</p>
	<p>Шкода було мамі доньки. А ввечері вони побачили на небі золотий гребінець — місяць і розсипані довкола зорі.</p>
	<p>Зраділи, милуючись красою місяця і зір. А матуся додала:</p>
	<p>— Тепер не тільки ти, а й багато інших людей зможуть милуватися ними.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>273 (8175). Улюблені прикраси Мокринки. СУС —, новотвір. Записала Степаненко Діана 2010 року. Ященко Галина Миколаївна (1948). Кіровоградська область, Новоукраїнський район, Глодоси</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Кіровоградщини/">Фольклор Кіровоградщини</a></li>
	</ul>
</footer>
<!--#include virtual="/-/inc/general__page_end.inc" -->
