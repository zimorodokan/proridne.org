<!--#include virtual="/-/inc/general__page_start.inc" -->
<title>Як чоловік дурних шукав ☼ Українська народна казка ☼ Народна творчість</title>
<meta name="Description" content="Українська народна казка Буковини, Покуття «Як чоловік дурних шукав» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Як чоловік дурних шукав.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Як чоловік дурних шукав <br><span class="article__headerDescription">Українська народна казка Буковини</span></h1>
	<p>Один парубок оженився на дурнуватій дівці, бо вона мала велике хазяйство. Пішов він їдного разу в поле орати, а жінці каже:</p>
	<p>— Піди на ярмарок, купи мені тютюну і принеси в поле. А жінка йому:</p>
	<p>— Та ж грошей нема.</p>
	<p>— То продай курку. Але як будеш іти на ярмарок, одягнися й причешися.</p>
	<p>Зловила жінка курку, одягла новий кожух і пішла на ярмарок. Прийшла та й стоїть з куркою. Підходи до неї жид-покупець.</p>
	<p>— Скілко, бабо, за курку?</p>
	<p>— П’ятдесят рублів, — запіяла баба.</p>
	<p>Жид зрозумів, що вона прибита, бо всі люди продають курей по штири-п’ять рублів. Та й каже жінці:</p>
	<p>— Добре, дам вам п’ятдесят рублів за цю курку. Але в мене зараз нема грошей. На другий четвер приходьте, то я вам дам.</p>
	<p>А вона йому:</p>
	<p>— Добре, паночку, але на другий четвер я вас не впізнаю. То нате вам мій кожух. Як вийдете на ярмарок, — вдягніть кожух, і я вас по свому кожухови впізнаю.</p>
	<p>Взяв жид курку й кожух та й пішов. А жінка прийшла додому без тютюну. Чоловік дуже захотів курити, сів на коня і приїхав з поля додому.</p>
	<p>— Ти курку продала?</p>
	<p>— Продала.</p>
	<p>— За скілко? — питає чоловік.</p>
	<p>А вона й каже, що за п’ятдесят рублів. Він зразу зрозумів, що ту щось не те.</p>
	<p>— А чого ж ти не принесла мені курити в поле, як я казав?</p>
	<p>І тут жінка розказала про те, як «продала» курку і віддала кожуха. Почув це чоловік та й каже:</p>
	<p>— Я вже цего не можу терпіти. Кидаю тебе і йду світом. Як найду в світі май дурнішу за тебе, то вернуся, а як нє — то не вернуся.</p>
	<p>І пішов чоловік світом.</p>
	<p>Іде він через якесь село, а баба взяла пражину та й б’є на прив’язі пса.</p>
	<p>— Нащо ви його б’єте? — питає чоловік. А баба й каже йому:</p>
	<p>— Здох би він, той пес. Гавкає та й гавкає. Мій чоловік попив та й ляг собі, а пес не дає йому заснути. За то його й б’ю.</p>
	<p>— Тьотю, не бийте його. І в мене таке було.</p>
	<p>— То що ж робити, сину? А він питає:</p>
	<p>— У вас горівка є?</p>
	<p>— Є. І хліб тепер з печі витягнула.</p>
	<p>— Дайте сюди хліб і горівку, — каже він бабі.</p>
	<p>Баба принесла хліба і горівки, а він відломив кусочок, намочив у горівці і кинув псови. Пес з’їв, відкинув хвіст і заснув.</p>
	<p>— От добре ти зробив, чоловічку, — каже баба. Дала вона йому хліба й сала в дорогу.</p>
	<p>— Спасибі вам, що навчили мене, як пса заспокоїти. Іде він далі. А якась баба б’є квочку коло курчат.</p>
	<p>— Тьотю, чого ви так б’єте цю квочку? — питає подорожній.</p>
	<p>— А щоби вона здохла! Ади народила їх, а цицьки не дає.</p>
	<p>— Тьотю, не бийте цю курку. У мене тоже таке було. У вас є кукурудза і макогін?</p>
	<p>Баба винесла кукурудзи й макогін, він натовк кукурудзи, намочив та й посипав курчатам. І курчата зачали їсти.</p>
	<p>— Ой, спасибі вам, — каже баба. — Як вони файно їдять.</p>
	<p>Дала йому баба в дорогу хліба, сала, горівки, і пішов він далі. Іде й думає: «Вже найшов двоє дурних». Іде він, а жид сидить під магазином і питає:</p>
	<p>— Куди ти, чоловіче, йдеш?</p>
	<p>— Далеко.</p>
	<p>— Та куди ж? — питає жид.</p>
	<p>— Іду на той світ. Там у мене тато й мама є. А жид питає:</p>
	<p>— Слухай, а ти мого тата не знаєш?</p>
	<p>— Як не знаю? Він з моїм разом роби.</p>
	<p>— А ти передачу туди не можеш узяти? Чоловік каже:</p>
	<p>— То дуже багато нести. Я не можу. Гроші лиш можу взяти. А жидівка виходи з хати та й питає:</p>
	<p>— А ти мою маму не знаєш? Вона сліпа на одно око ще й горбата.</p>
	<p>— Знаю я їх. Вони з мою мамою дрантя пошивають. І нічого на собі не мають, лиш у дранті ходять.</p>
	<p>Жидівка питає:</p>
	<p>— А матерії ти б їй не передав, щоб ушила собі плаття?</p>
	<p>— Ну добре, передам, — каже чоловік. А жид йому:</p>
	<p>— Слухай, як ти вже взяв для її мами, то возьми й мому татови на костюм та на штани.</p>
	<p>Взяв він і то, та й каже їм:</p>
	<p>— Там дорого беруть за то, що вшиють, треба гроші. Вони й гроші йому дали.</p>
	<p>Взяв це все подорожній чоловік. Іде дорогою та й думає: «Господи, є ще май дурніший на світі. Треба вертатися додому».</p>
	<p>Іде він дорогою, а на подвір’ї якась жінка б’є свиню. Коло свині дванадцятеро поросят.</p>
	<p>— Чого ти б’єш цю свиню? — питає чоловік. А вона каже:</p>
	<p>— Мій дурний чоловік купив цю свиню, а вона поросятам цицьки не дає.</p>
	<p>— Не бийте її, жіночко. Я цю свиню знаю. Вона й буде кричати, бо вона з хазяїном не попрощалася. Я б, — каже, — її зводив, але поросятка малі. Їм буде важко йти.</p>
	<p>— Та в мене воли є, — каже жінка. — І візок є.</p>
	<p>— А коєць? — питає подорожній чоловік.</p>
	<p>— І коєць є. Дав би вам бог здоров’я. Запрягайте воли, кладіть на віз свиню й поросята та й везіть.</p>
	<p>— Добре, — каже чоловік. — Завтра я їх привезу. Та й поїхав.</p>
	<p>А чоловік тої жінки сіяв у полі пшеницю. Та й недохват йому було пшениці. Сів на коня та й приїхав додому пшениці взяти. А жінка й каже:</p>
	<p>— Чого ж ти, дурню, прийшов?</p>
	<p>— Пшениці мені недохватило.</p>
	<p>— А в кого ти свиню купив?</p>
	<p>— Як у кого? На базарі купив, — каже чоловік.</p>
	<p>— А чого ж хазяїн не розпрощався з свинею?</p>
	<p>— Ти що, дурна, жінко? Хто ж зі свиньми прощається.</p>
	<p>— Слухай, найшовся чоловік, сусід тої свині, та забрав її, щоби розпрощалася. Я дала йому воли, щоб поросята пішки не йшли.</p>
	<p>Учув це чоловік та й поїхав по сліду здоганяти. А той побачив, що ззаду за ним женеться конем, та й заїхав волами в ліс. Обняв липу край лісу та й тримає її. Прибігає той конем і питає:</p>
	<p>— Чи не видів ти тут такого з волами, що свиню з поросятами віз?</p>
	<p>— Не видів. Ти тримай цю липу, бо вона повна золота. Як не тримати, то вона лопне, золото розсиплеться і розберуть його. Ти потримай, — каже подорожній, — а я поїду в село та візьму двох моїх братів. Та й поділимося золотом.</p>
	<p>Зліз той з коня і обняв липу. Та й каже подорожньому:</p>
	<p>— Сідай на мого коня.</p>
	<p>Той сів на коня, об’їхав кругом та в ліс. Прив’язав коня ззаду до воза і поїхав помалу додому.</p>
	<p>Приїжджає, воли, свиня з поросятами, кінь і матерія та гроші від жидів. Та й каже він:</p>
	<p>— Будем, жінко, жити, бо на світі є май більше дурних, не лиш ти. І жили вони далі. Та й казка вся.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Романівці, Сокирянського району, Чернівецької області 15 квітня 1979 року Савка Василь Николайович (1924)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>


<article class="articleMain">
	<h1 class="articleMain__header">Як чоловік дурних шукав <br><span class="article__headerDescription">Українська народна казка Покуття</span></h1>
	<p>Жили чоловік з жінкою. А та жінка була трошки дурненька, і треба було їм продати корову й кугута. І пішла жінка на базар торгувати. Приходить, купці підходять до неї й питають:</p>
	<p>— Жінко, що за корову? А вона відповідає:</p>
	<p>— За корову п’ятку.</p>
	<p>— А за кугута що?</p>
	<p>— За кугута сотку.</p>
	<p>Так і погодилися. Вирахували гроші, а вона говорить:</p>
	<p>— Зав’яжіть мені гроші у конець хустки ззаду.</p>
	<p>А вони там пошобортали щось та й «бувайте здорови». Жінка приходить додому, а чоловік питається:</p>
	<p>— Жінко, ти кіко взяла за корову? Вона відповідає:</p>
	<p>— П’ятку.</p>
	<p>— А за кугута?</p>
	<p>— Сотку.</p>
	<p>А чоловік каже:</p>
	<p>— Може, за кугута п’ятку, а за корову сотку?</p>
	<p>— Нє, нє, — каже, — чоловіче, там у мене у хустці гроші зав’язані. Чоловік подумав: «Не буду сперечатися, аби гроші були». Він до хустки — ґудз зав’язаний, а грошей нема. Чоловік узлостився і почав називати її:</p>
	<p>— Ти, Маґда, сяка-така...</p>
	<p>І хотів її бити. А вона вибігла надвір, обкачалася в пір’я і з тої злости кричить:</p>
	<p>— Кудкудак, я не Маґда, але птах!</p>
	<p>Чоловік махнув рукою та й думає: «Що з дурною робити?»</p>
	<p>І рішив чоловік покинути господарство і йти в світ. Якщо дурнішу найде, то вернеться додому, а як ні, то не вернеться. Ішов він село від села і заходить в одно село. А там чоловік поклав хату, але не прорубав вікна. І ловить сонце мішком, щоб занести до хати. На мішок сонце гріє, він несе його до хати. Лиш поза поріг, а сонце зникло з мішка. І зачали вони з жінкою сваритися: «Чого сонце до хати не гріє?»</p>
	<p>Цей чоловік підходить до тої хати, подивився і зрозумів. Почав їм допомагати.</p>
	<p>— Давайте, — каже, — сокиру. Зараз сонце буде гріти до хати. Прорубав дірку, і сонце засвітило до хати. А чоловік жінці говорить:</p>
	<p>— Видиш, жінко, які є в світі люди мудрі, а ти яка дурна. А то він сам був дурний.</p>
	<p>І пішов подорожній чоловік далі. Заходить він до другої хати. А там жінка не знає, що робити, бо квочка вивела курята і ніяк не хоче дати їм ссати. А подорожній чоловік на то дивиться. І зрозумів, у чому справа. І сказав їй дати крупів. Посипав він курятам крупів, дав води. Курята наїлись — і всі під квочку. Подорожній каже жінці:</p>
	<p>— Отак кожного разу робіть. Дайте курятам крупів, і вони підуть ссати.</p>
	<p>Жінка сказала:</p>
	<p>— Я буду так робити.</p>
	<p>І подорожній пішов далі. Заходить до одної хати, а там жінка зшила чоловікови сорочку і не прорубала пазуху. Та й говорить чоловікови:</p>
	<p>— На вбирай. Я вже тобі пошила.</p>
	<p>А чоловік хоче вбирати і нема як, бо пазухи нема. А вона його макогоном, макогоном.</p>
	<p>— Я старалася, а ти не вбираєш!</p>
	<p>На це надходить подорожній. Дивиться на ту комедію. І попросив у жінки ножиць. Та прорубав пазуху. І той чоловік убрав сорочку. А жінка свому чоловікови каже:</p>
	<p>— Видиш, чоловіче, які є в світі люди мудрі, а ти такий дурний, що не міг сорочку вбрати.</p>
	<p>А то жінка сама була дурна.</p>
	<p>І пішов подорожній далі своєю дорогою, шукати людей, дурніщих від свої жінки. І заходить він ще раз до одної хати.</p>
	<p>— Добрий день!</p>
	<p>Хазяйка запросила його сісти. І зачала розпитувати його, відки він і куди йде. Він розказує, що він відти й відти. А жінка зайойкала:</p>
	<p>— Йой, — каже, — та там мій синок служить у армії. Чи ви його часом не виділи там?</p>
	<p>А подорожній відповідає:</p>
	<p>— Я, — каже, — видів. Не має що їсти, ходить голодний, голий. Бідує.</p>
	<p>А жінка подорожньому каже:</p>
	<p>— Може, би я свому синочкови щось вами передала? Аби він не голодував і голий не ходив.</p>
	<p>А та жінка була багачка, передати мала що. Виводить із стайні коні, запрягає у віз. Накладає хліба, солонини, вбрання, полотна дві букаті. Та й подорожній сів на фіру і спокійно собі поїхав.</p>
	<p>А тої жінки чоловік приходить додому, заходить до стайні, а коней нема. Питає він жінки, де поділися коні. Вона розказує, що був такий і такий чоловік.</p>
	<p>—...Я запрягла коні, і передала нашому синови всякого добра, аби не ходив голодний і голий.</p>
	<p>Чоловік зрозумів, у чім справа, виводить із стайні ще одного коня, сів на него і хоче наздогонити подорожнього.</p>
	<p>А подорожній не дурний був, знав, що це може статися, і заїхав з усім добром у ліс. А сам намикав з кінських хвостів шерсті та й почепив на галузку корча. Та сів під дубом і сидить собі.</p>
	<p>Іде той чоловік конем. І питає подорожнього:</p>
	<p>— Чи ви не виділи, сюди не проїжджав чоловік такими й такими кіньми?</p>
	<p>А подорожній каже:</p>
	<p>— Видів, видів. Їхав чоловік такими кіньми. Той питає:</p>
	<p>— А чи давно вже це було?</p>
	<p>— Вже трошки давненько. Вилізьмо на дуба. Може, з дуба ще його й увидимо.</p>
	<p>Так вони й зробили. Вилізли на дуба. А подорожній знав, де ту шерсть присилив. Та й каже тому чоловікови:</p>
	<p>— Ану дивіться, ген-ген шерсть кінська на корчі почепилася. В той бік він і поїхав.</p>
	<p>Та й справив його в той бік, а сам виїхав з лісу і поїхав зовсім іншою дорогою.</p>
	<p>Приїжджає він додому і каже жінці:</p>
	<p>— Тому я вернувся, що в світі є ще дурніщі люди від тебе.</p>
	<p>Жінка врадувалася, що чоловік вернувся, і почала хвалитися, яка вона добра господиня. Бо посіяла на городі соли. І вони вже більше не будуть купувати соли, бо виросте на городі. Що мав чоловік робити?</p>
	<p>Так він і жиє з тою жінкою.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Ганьківці, Снятинського району, Івано-Франківської області 9 серпня 1987 року Матейчук Іван Петрович (1930)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Буковини/">Фольклор Буковини</a></li>
		<li><a href="/Фольклор Покуття/">Фольклор Покуття</a></li>
	</ul>
</footer>
<!--#include virtual="/-/inc/general__page_end.inc" -->
