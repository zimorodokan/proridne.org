<!--#include virtual="/-/inc/general__page_start.inc" -->
<title>То через печериці ☼ Українська народна казка ☼ Народна творчість</title>
<meta name="Description" content="Українська народна казка Покуття «То через печериці» ☼ Український фольклор, усна народна творчість України">
<link rel="canonical" href="https://proridne.org/Українські народні казки/То через печериці.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">То через печериці <br><span class="article__headerDescription">Українська народна казка Покуття</span></h1>
	<p>Були чоловік та й жінка. Чоловік був дуже роботящий, страшно пантрував роботи, хотів найбільше зробити. А жінка була до роботи легонька. Чоловік не мав коли дивитися за жінкою, а вона собі найшла любаса. Чоловік спав у хаті, а жінка в хоромах. А той любас водно приходив до неї. Одного разу він заспав і не пішов додому досвіта. Рано виходить чоловік, дивиться, а то з-під верені видно штири нозі. Він глипнув і пішов до роботи по хазяйству. Вертається, а то вже нема штири нозі, лиш дві. Вже втік любас. Та й каже чоловік:</p>
	<p>— Жінко, та то було штири нозі, а тепер лиш дві. А вона каже:</p>
	<p>— Чоловіче, та то тобі ся привиділо. Та лиш дві нозі було.</p>
	<p>І пішов чоловік у поле косити. А жінка дуже боялася чоловіка, бо він був ревнивий. Подумала вона та й пішла до ворожки. Та й каже:</p>
	<p>— Кумо, що мені ся стало! Був у мене любас та й заспав, а чоловік вийшов та й побачив штири нозі. Що би ви хотіли, аби ви мені в цім ділі допомогли?</p>
	<p>А ворожка каже:</p>
	<p>— Дасте килу пшениці, та й я це зроблю.</p>
	<p>— Кумо, я дам дві, лиш би з цего нічого для мене поганого не було. Ворожка питає:</p>
	<p>— А що ви вчора варили?</p>
	<p>— Печериці.</p>
	<p>— Е, — каже, — кумо, та й я варила печериці. Та й, може, мені з одного чоловіка робиться три.</p>
	<p>Та й пішла ворожка д’тому чоловікови в поле, туди, де він косив. Спиталася де, та й пішла. Приходить та й каже:</p>
	<p>— Боже помагай, косарі!</p>
	<p>А чоловік косить і не обзивається. Чого це вона каже «косарі», як він сам? Вона каже другий раз:</p>
	<p>— Боже помагай, косарі!</p>
	<p>Та підходить ближче, та й каже:</p>
	<p>— Боже помагай вам, куме!</p>
	<p>— Що ви мені казали «косарі»? Я ж тут оден кошу.</p>
	<p>— Куме, вчора я варила печериці, та й мені з одного косаря привиділося два.</p>
	<p>А він каже:</p>
	<p>— То таке, кумо, й моє було. Моя варила печериці, а я встав рано та й мені ся привиділо штири ноги в жінки.</p>
	<p>— Е, куме, то через печериці. То й мені таке привиджається.</p>
	<p>Та й чоловік прийшов додому, та й уже жінці нічого не казав. А ворожка заробила дві килі пшениці.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Ганьківці, Снятинського району, Івано-Франківської області 22 червня 1987 року Ворощук Кузьма Іванович (1917)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Покуття/">Фольклор Покуття</a></li>
	</ul>
</footer>
<!--#include virtual="/-/inc/general__page_end.inc" -->
