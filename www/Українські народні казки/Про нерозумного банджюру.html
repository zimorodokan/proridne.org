<!--#include virtual="/-/inc/general__page_start.inc" -->
<title>Про нерозумного банджюру ☼ Українська народна казка ☼ Народна творчість</title>
<meta name="Description" content="Українська народна казка Буковини «Про нерозумного банджюру» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Про нерозумного банджюру.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Про нерозумного банджюру <br><span class="article__headerDescription">Українська народна казка Буковини</span></h1>
	<p>Був собі дурний Банджюра. Пішов він сватати Марину. А вона дала йому голочку на знак. Він ніс ту голочку в руках, а люди везли сіно. І поклав ту голочку людям у сіно. Почав глядіти тої голочки, перевернув людям усе сіно, а вони його піймили та й били. Він прийшов додому і плаче. Питає мама:</p>
	<p>— Чого ти, дурний Банджюро, плачеш?</p>
	<p>— Мені Марина дала голочку на знак. А люди везли сіно. Я запхав голочку людям у сіно, а вони мене піймили та й били.</p>
	<p>— Дурний Банджюро, як тобі Марина дала голочку, то було покласти її в шапочку, принести додому, і був би-с мав голочку.</p>
	<p>— Гай-гай, мамо, я так буду робити, — отвічає Банджюра та й іде знов до Марини.</p>
	<p>А Марина дала йому собачку на знак. А він ту собачку тиснув у шапочку, тиснув та й задушив. Іде додому та й плаче.</p>
	<p>— Дурний Банджюро, чого ти плачеш?</p>
	<p>— Марина дала мені собачку на знак. А я ту собачку тиснув у шапочку та й задушив.</p>
	<p>А мама йому:</p>
	<p>— Дурний Банджюро. Як Марина дала тобі собачку, було взяти її на мотузок, вести додому та й казати «кутю-кутю». Та й був би-с мав собачку.</p>
	<p>Пішов він знов до Марини. А Марина дала йому кусок сала на знак. А він то сало взяв на мотузочок, тягне по землі і каже:</p>
	<p>— Кутю-кутю!</p>
	<p>Збіглися пси і з’їли то сало. Прийшов він додому та й знов плаче.</p>
	<p>— Чого ти, дурний Банджюро, плачеш? — питає мати.</p>
	<p>— Марина дала кусок сала на знак, а я почепив на мотузочок і тягнув по дорозі. І казав «кутю-кутю». Збіглися пси і то сало з’їли.</p>
	<p>А мама йому:</p>
	<p>— Дурний Банджюро, як тобі дала Марина сала, то було замотати його в папір та принести додому. Та покришив би його, пожарив і мав би шкварки.</p>
	<p>Пішов він знов до Марини. Дала йому Марина куфайку на знак. Він ту куфайку приніс додому. Мами дома не було. Він куфайку порізав</p>
	<p>і поклав жарити. А та куфайка піймалася і згоріла. Сів Банджюра й плаче. Мама приходи та й питає його, чого він плаче. А він розказує про куфайку.</p>
	<p>— Дурний Банджюро, як тобі Марина дала куфайку, то було б тобі в неї вдягнутися. Та й був би-с мав куфайку.</p>
	<p>— Гай-гай, мамо, я буду так робити.</p>
	<p>Пішов він до Марини, а вона дала йому теличку на знак. Він ту теличку зачав натягати на плечі. Задушив та й приніс додому. Та й плаче. А мати каже:</p>
	<p>— Дурний Банджюро, як тобі Марина дала теля, то було прив’язати, його на мотузок та й казати: «Маня, маня, маня». Привів би-с додому, прив’язав до ясел, дав кукурудзиння і мав би-с теличку.</p>
	<p>— Гай-гай, мамо, я буду так робити.</p>
	<p>Взяв він мотузочок та й пішов знов до Марини. А вона взяла та й пішла з ним. Він взяв її на мотузочок і веде. Привів додому, прив’язав до ясел і кинув їй кукурудзиння. Прийшов до хати і сміється.</p>
	<p>— Ти що смієшся, дурний Банджюро? — питає його мати.</p>
	<p>— Мамо, прийшла зо мною сама Марина. Я прив’язав її до ясел і кинув кукурудзиння.</p>
	<p>— Дурний Банджюро, як Марина прийшла з тобою, було б ввести її до хати. Веди її сюди, будем варити вареники, будем її вгощати та й будеш мати жінку.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Василівці, Сокирянського району, Чернівецької області 31 грудня 1985 року Чабан Мотрина Семенівна (1908 року народження)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Буковини/">Фольклор Буковини</a></li>
	</ul>
</footer>
<!--#include virtual="/-/inc/general__page_end.inc" -->
