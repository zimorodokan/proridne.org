<!--#include virtual="/-/inc/general__page_start.inc" -->
<title>Про річечку ☼ Українська народна казка ☼ Народна творчість</title>
<meta name="Description" content="Українська народна казка Чернігівщини «Про річечку» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Про річечку.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Про річечку <br><span class="article__headerDescription">Українська народна казка Чернігівщини</span></h1>
	<p>Давним-давно протікала через село величезна ріка. Плавали по ріці великі кораблі під білими парусами. А на берегах ріки розкинулося красиве село. Припливали в село торговці, привозили всякий крам і торгували.</p>
	<p>Якось приплила на кораблі знатна пані з дитятком. Звали її Ядвіга. Була вона білолиця, чорнобрива, з довгою чорною косою, але вельми сумна. Її очі ніколи не блистіли від радості. А жила вона на краю села з сином Іванком. Ні дружби, ні знайомства ні з ким не водили. Пані вельми любила свого синочка, бавилася з ним на березі і дивилася вдалину, наче когось чекала.</p>
	<p>Якось перепливали вночі на спір парубки ріку і побачили на березі молодицю в білій сорочці, з розпущеною косою. А очі в неї горіли відьомським вогнем. І поповзли по селу слухи, що Ядвіга — відьма. Деякі молодиці почали ходити до неї ворожити. А жінка від того ще більше усамітнилася.</p>
	<p>Синок підростав, став дуже красивий, схожий на матір. Дуже любив Іванко з ровесниками бавитися, та мати не дозволяла, наче чогось боялася.</p>
	<p>Ранньою весною приплив до села корабель і вийшов на берег молодий гарний пан. Звали його Левко. Ядвіга вельми зраділа, коли побачила його. Зажили вони щасливо.</p>
	<p>Левко був веселий, бував на сільських святах, грав на гармошці, співав, танцював. В селі його всі полюбили. Навіть Ядвіга стала людянішою і веселішою.</p>
	<p>Було якось в селі весілля, Нестор брав Наталку. Пара була гарна, путяща і весілля багатолюдне. А Левко грав на весіллі на гармошці. Прийшла на весілля і Ядвіга, бо молоді вельми запрошували. Як красиво співали під гармошку Левко і Ядвіга! Ніколи в селі не чули такої гарної пісні. А Ядвіга була така щаслива, якою її ще не бачили.</p>
	<p>А Іванко тим часом побіг з хлопчиками на ріку. Вперше, залишившись без материнського нагляду, поплив Іванко з хлопчаками по річці. Все далі запливав він від берега. І враз пірнув під хвилю і більше не виринав.</p>
	<p>Почувши про це, Ядвіга, мов на крилах, полетіла до берега.</p>
	<p>— Іванку, Іванку, синочку мій єдиний! — голосно ридала згорьована мати.</p>
	<p>Та Іванко не озивався, а ріка пливла тихо і спокійно. Кинувся Левко у воду шукати сина. Довго пірнав там, де зник Іванко. А Ядвіга, як чайка, голосила на березі і звала сина.</p>
	<p>— Левку, знайди мого сина, повік тебе любитиму!</p>
	<p>Пірнув Левко востаннє і більше його ніхто не бачив. Блиснув в очах Ядвіги злий вогник, кинула вона свою білу хустину у воду. А хустина перетворилася на білокрилого птаха на тому місці, де зник Іванко. Появилася в її руках сковорода. Вся бліда, з розпущеною чорною косою і злими вогниками в очах, пішла вона по хвилях, як по мосту. Дійшла до хустинки, опустила на неї сковороду і пропала.</p>
	<p>Більше в селі її ніхто не бачив, а ріка стала міліти, вужчати і перетворилася на маленький струмочок. З часом люди забули про Ядвігу, але часто опівночі бачать на березі молодицю з розпущеною косою, яка когось гукає, простягаючи руки до річки.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>90 (4534). Про річечку. СУС —. Записала Максименко Марина (8 клас) 2008 року. Білик Агафія Несторівна (1924). Чернігівська область, Новгород-Сіверський район, Попівка</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Чернігівщини/">Фольклор Чернігівщини</a></li>
	</ul>
</footer>
<!--#include virtual="/-/inc/general__page_end.inc" -->
