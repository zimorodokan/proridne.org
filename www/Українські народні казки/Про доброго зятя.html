<!--#include virtual="/-/inc/general__page_start.inc" -->
<title>Про доброго зятя ☼ Українська народна казка ☼ Народна творчість</title>
<meta name="Description" content="Українська народна казка Гуцульщини «Про доброго зятя» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Про доброго зятя.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Про доброго зятя <br><span class="article__headerDescription">Українська народна казка Гуцульщини</span></h1>
	<p>В одного господаря була жінка, і вона того господаря била. В них була одна дочка. Коли вона виросла, та й вона того вчепилася, щоб бити.</p>
	<p>— Мама б’є тата, то й я свого мужа буду бити. Приходять хлопці сватати її, а вона каже:</p>
	<p>— Я вийду за тебе, але би ти знав, що я б’ю.</p>
	<p>А хлопець думає собі: «Як я маю з тобою гризоту мати, то ліпше не буду тебе брати». Та й не сватає її. Але знайшовся один такий парубок, що подумав: «Возьму я тебе за жінку!» Договорилися вони, зробили свадьбу, молодий приїхав по молоду парою коней. Одного коня мав доброго, до роботи щирого, а другий був такий норовистий, що й по рівному не хотів тягнути. І мав молодий з собою собаку й остру сокиру.</p>
	<p>Посідали молодий з молодою на фіру, сіли гості і сів собака. І поїхали. Нараз молодий говорить до собаки:</p>
	<p>— Я тобі раз говорю: злізь на землю.</p>
	<p>А собака того не розуміє, дивиться на хазяїна. А він злапав собаку, взяв сокиру, відрубав собаці голову і кинув на землю. Молода як то вздріла, подумала собі: «От біда. Він раз говорить і зразу голову рубає. Відай я його не буду бити, як била мама тата».</p>
	<p>Поїхали вони далі. Приїхали до берега, а норовистий кінь не хоче йти, але дає фіру взад. Тоді каже молодий:</p>
	<p>— Я тобі раз говорю: бйо!</p>
	<p>А кінь все взад та й узад. Молодий вхопив сокиру, відрубав коневи голову, відкинув, зняв з него упряж, а до другого коня говорить:</p>
	<p>— Я тобі раз кажу: бйо!</p>
	<p>І щирий до роботи кінь потягнув воза.</p>
	<p>Приїхали додому, гості ще побули та й порозходилися. А вже в якийсь час іде молодий ґазда орати, поклав на плуг свою сокиру і говорить до жінки:</p>
	<p>— На першу годину щоб мені був обід на полі. Я тобі раз говорю!</p>
	<p>Він поїхав на поле, а вона залишилася варити їсти. Каже тато тої молодої до свої жінки:</p>
	<p>— Пора вже, жінко, би ти пішла відвідати нашу доньку. Треба подивитися, як їй там живеться.</p>
	<p>— Та піду, — каже стара.</p>
	<p>Приходить вона, а дочка рихтує обід. Не має часу із старою добре поговорити. Усе спішить, усе дивиться на дзиґарок&nbsp;<sup>*</sup>.</p>
	<p>— А що ти так спішиш, донько? — питає мама.</p>
	<p>— Е, добре вам говорити. А я на першу годину маю з обідом на полі бути.</p>
	<p>— А як буде на другу? — каже стара. — Ти що, так його вчиш, щоб на годину? А ти його не била ще?</p>
	<p>— Ой, мамо! Ви гадаєте, що то тато? Він раз каже, а другий раз голову рубає.</p>
	<p>— Яку голову? — здивувалася стара.</p>
	<p>— А ви не чули? Він відрубав собаці голову. Раз йому сказав з воза злізти, а собака не хотів. А коневи раз сказав: «Бігом!» Кінь не послухав, і він йому відрубав голову. А мені сказав на першу годину обід принести. Як не принесу, теж відрубає голову.</p>
	<p>— Ой, яке ти наговорила, — каже стара. — Піду я з тобою в поле та подивлюся, що то за ґазда.</p>
	<p>Пішли обі в поле. Донька спішить. А зять дивиться та й каже до хлопця, котрий водив коні:</p>
	<p>— Певно вона йде злосна. А я буду говорити: «Раз!». І ти будеш виконувати, що я тобі буду казати.</p>
	<p>Приходить мама з донькою на поле та й каже:</p>
	<p>— Як тобі ореться, зятю?</p>
	<p>«Як ореться? Зараз подивишся», — подумав собі зять. Та й подивився на годинник, може, пройшла вже перша година. Та й каже до хлопця:</p>
	<p>— Випрягай борозного коня. Я тобі раз кажу. Хлопець випряг борозного коня, а зять говорить:</p>
	<p>— Тещо, залізайте в шлею і попробуєте, як мені ореться. Я вам раз кажу.</p>
	<p>А стара:</p>
	<p>— Та що ти, зятю, здурів? Що я, орати буду?</p>
	<p>А донька схопила маму, запхала в шлею і каже:</p>
	<p>— Ідіть, мамо, а то він раз каже і зараз вам голову відрубає.</p>
	<p>— Бйо! — крикнув зять, і пішли. Стара тягне з конем. Обійшли поле раз, обійшли другий раз. Каже зять:</p>
	<p>— Пр-р-р!</p>
	<p>Віддихалися трохи, і знов крикнув зять:</p>
	<p>— Бйо! Далі!</p>
	<p>Обійшли ще два рази поле, і говорить зять до старої:</p>
	<p>— Виходьте з шлеї.</p>
	<p>Та вийшла та вже нічого й не говорила з зятем, а побігла додому. Приходить стара додому, а старий питає:</p>
	<p>— Чого це ти так почервоніла? Видко, тебе зять добре приймав.</p>
	<p>— Та приймав, — каже, — приймав. Він оре на полі. А донька несла обід. Я ходила з донькою до него на поле, поговорили з зятем, і він тебе просив дуже, щоби ти прийшов йому порихтувати&nbsp;<sup>*</sup> плуг, бо збавився&nbsp;<sup>*</sup>.</p>
	<p>Старий узяв сокиру і подався в поле.</p>
	<p>— Боже помагай, зятю! Як тобі ореться?</p>
	<p>— Та добре, тату, — каже.</p>
	<p>— А мама казала, що тобі збавився плуг.</p>
	<p>— Та трохи був зіпсувався, але я порихтував його. Та й уже добре оре.</p>
	<p>— Як так, — каже старий, — то я йду додому.</p>
	<p>— Ні, — каже, — тату, ви сядьте, відпочиньте трохи, поки я закінчу. Тут уже небагато осталося орати. Та й зараз поїдемо додому.</p>
	<p>Тато відпочив, зять доорав та сіли на фіру й поїхали додому. По дорозі завернув зять до корчми, узяв велику фляшку горівки, приїхали додому, сіли, набувалися. Тато добре-таки підпив. Та й пішов додому.</p>
	<p>А стара визирає, коли старий буде йти додому. Він прийшов такий почервонілий, бо п’яний. А стара питає:</p>
	<p>— А що, як там у зятя?</p>
	<p>— Та нічого, — каже, — добре.</p>
	<p>— Як добре? — каже. — А кілько разів ти обійшов у борозні?</p>
	<p>— У якій борозні? — питає старий.</p>
	<p>— Та хіба ти не орав?</p>
	<p>— А що я, кінь, — каже, — щоб я орав?</p>
	<p>— А хіба я кобила, що я чотири рази поле обійшла в борозні? А бодай тебе з твоїм зятем. І псови голову відрубав, і коневи голову відрубав, і їсти дочка йому має нести на годину. А мені сказав у шлею лізти, та й мене донька затрутила&nbsp;<sup>*</sup>. Вона така сама, як він. Я більше в них у хаті не буду.</p>
	<p>— Ну, — каже старий, — так тобі й треба було. А зо мною дуже файно обійшовся. Сказав: «Відпочиньте». Доорав та й прийшли додому, побули. А донька наша знає, що має чоловіка. Не буде з ним так робити, як ти зо мною.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__footnotes">
			<p><sup>*</sup> Дзиґа́рок — годинник.</p>
			<p><sup>*</sup> Рихтува́ти — тут: лагодити.</p>
			<p><sup>*</sup> Зба́витися — зіпсуватись, зламатись.</p>
			<p><sup>*</sup> Труча́ти — штовхати поперед себе.</p>
		</div>
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Село Старі Кути, Косівського району, Івано-Франківської області 11 квітня 1984 року Лівак Дмитро Николайович (1918 року народження)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Гуцульщини/">Фольклор Гуцульщини</a></li>
	</ul>
</footer>
<!--#include virtual="/-/inc/general__page_end.inc" -->
