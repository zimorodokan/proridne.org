<!--#include virtual="/-/inc/general__page_start.inc" -->
<title>Золотий перстень ☼ Українська народна казка ☼ Народна творчість</title>
<meta name="Description" content="Українська народна казка Закарпаття «Золотий перстень» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Золотий перстень.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Золотий перстень <br><span class="article__headerDescription">Українська народна казка Закарпаття</span></h1>
	<p>В зеленім гаю було дуже много грибків. А єден хлопець, такий біднячок, полюбив дівочку Маріку.</p>
	<p>— Марічко, — каже, — підеме на гриби в зелений гай. Іванко заспав, а Марічка рано побігла й назбирала багато грибків. А Іванко прийшов, ходить, дивиться — нема грибків. Не може він найти. Іде помалу, йде, дивиться, і там забрано, і там забрано. Дивиться, щось блиснуло. Золотий перстень! Підойняв, поціловав і поклав у жебик. Найшов золотий перстень.</p>
	<p>Виходить Іванко з лісу. Та й Маріка виходить.</p>
	<p>— Що ти плачеш, Маріко?</p>
	<p>— Я золотий перстень потеряла. Грибків назбирала, а перстень потеряла.</p>
	<p>— Не плач, Маріко, золотий перстень туй.</p>
	<p>— І-і-і, Іванку, ти мені даш?</p>
	<p>— Я дам, аш ти мене поцілуєш.</p>
	<p>— А-а-а, мені мама уповіла, би я нікого не ціловала. Тілько того, хто буде мій.</p>
	<p>— Та я буду твій.</p>
	<p>І вона поціловала його раз, другий і третій, і він їй дав перстень. Приходять вони додому, веселенькі такі. Та я що? Треба щось ізробити, щоб вони пібралися, щоб весілля було. А мамка говорить їй:</p>
	<p>— Та тото бідняк. Та ти за бідняка би пішла, кой ти можеш за багатого леґеня піти?</p>
	<p>Пішов Іванко додому, а за три дни приходить раненько і каже:</p>
	<p>— Марічко, не йдеш за мене — будь здорова, я їду в Америку.</p>
	<p>Документ — вже на руках. Хочу, щоби мене не називали бідняком, щоби я заробив гроші та в нас з тобою все було добре.</p>
	<p>І поїхав у Америку. Там став на файну роботу. Робили там у три зміни, і він все добре виконував. Його дуже полюбили. Сказало начальство так:</p>
	<p>— Коли ти так попрацюєш рік, ми тобі даєме в премію машину. І заробиш много доларів.</p>
	<p>І виробів Іванко рік, і дали йому машину легкову, і він на шофера вивчився.</p>
	<p>Заходить він увечері з хлопцями, з цімборами, випити пива після роботи. І увидів там хлопця з їхнього села.</p>
	<p>— Василю, коли ти приїхав?</p>
	<p>— Сьогодні.</p>
	<p>— А моя Маріка ще не вийшла заміж?</p>
	<p>— Нє, — каже. — Айбо йшов я недавно попри кладвище й там увидів пам’ятники на могилах її батьків. Вивмирали.</p>
	<p>— Слухай, Василю, завтра я розраховуюся туй і їхаю додому, а ти підеш на мою роботу.</p>
	<p>Та й каже він своїм панам:</p>
	<p>— Цей хлопець буде робити то, що я.</p>
	<p>Відправили його красненько на корабель, і машину з ним, і вшитко. Приїхав він кораблем і на машині йде. Заходить у своє село, а там такі світла, факели горять у Маріки. Він затрубив і став коло хати. Вибігли діти. Гов, якась машина! А вни машини й не виділи ніколи. Тоді перший раз.</p>
	<p>Іванко заходить на весілля. Пан. А жених Маріки, Гаврило, такий п’яний. А вона як увиділа Іванка, скочила до нього через столи.</p>
	<p>— Іванку мій дорогий! Обціловала його. А мати Гаврилова:</p>
	<p>— Ідім додому.</p>
	<p>То вже не так має бути, то вже прийшов Іванко.</p>
	<p>Заніс Іванко до хати свої речі, подарунки, гроші. Та й всі такі задоволені. Випили лікеру америцького. Вни ще й не виділи того лікеру ніколи, а в Америці він був. Там і шоколад був, і всякі ласощі. І остався Іван там на все.</p>
	<p>Рано встали вони, вийшла Маріка надвір. Вулицею йде дядько з бубником і бубнить: «Тра-та-та-та! Тра-та-та-та! Тра-та-та-та!»</p>
	<p>— Що нового, батьку?</p>
	<p>— Що? Гаврилів маєток іде на ліцитацію! Пропили з вітцьом! Вона зайшла до хати:</p>
	<p>— Іванку, була би я втопила свою голову. Добре, що не пішла за Гаврила.</p>
	<p>Гаврилів маєток ліцитують. Котрий ґазда більш дасть, то його буде земля. Прийшли Іванко з Марікою. Но що? Ліцитують. Не любиться Іванкови то, що вони сміються над Гаврилом, і він вийняв долари й закупив весь маєток. Бехнув долари на стіл і закупив. І пішли ґазди, бо в них не є грошей, як у нього. Каже він Гавриловому вітцю:</p>
	<p>— Не плачте. Документи в мене. Будете пити — землю відбираю. Не будете пити — земля ваша.</p>
	<p>Та й Гаврило з вітцьом лишили пити, а вни з Марічкою не просили від них гроші, бо ті зачали ґаздовати.</p>
	<p>Та й добре вони з Марікою жили, і було в них мирне та веселе життя. І так наша казочка прийшла до кінця.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Вучкове, Міжгірського району, Закарпатської області 31 липня 2002 року Юрик Дмитро Іванович (1911 року народження)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Закарпаття/">Фольклор Закарпаття</a></li>
	</ul>
</footer>
<!--#include virtual="/-/inc/general__page_end.inc" -->
