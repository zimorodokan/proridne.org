<!--#include virtual="/-/inc/general__page_start.inc" -->
<title>Чаклунка ☼ Українська народна казка ☼ Народна творчість</title>
<meta name="Description" content="Українська народна казка Полтавщини «Чаклунка» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Чаклунка.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Чаклунка <br><span class="article__headerDescription">Українська народна казка Полтавщини</span></h1>
	<p>В одному королівстві жила горда і неприступна жінка. У неї було дві доньки. Старша була схожа на матір, а менша — на батька як обличчям, так і характером. Вона була дуже доброю і привітною. Мати любила старшу дочку, а меншу ненавиділа. Примушувала робити з ранку до вечора, а двічі на день дівчинка мала ходити за водою і приносити великий глечик.</p>
	<p>Одного разу пішла вона по воду. Біля криниці до дівчини підійшла бідна жінка і попросила води. Дівчинка вимила глечик, зачерпнула і подала старенькій. Напившись, жебрачка сказала:</p>
	<p>— Ти дуже добра і привітна дівчинка. За твою доброту я зроблю тобі подарунок, — а ця жінка була доброю чаклункою, — як тільки ти скажеш слово, то із рота буде випадати дорогоцінне каміння і троянди.</p>
	<p>Після цього чаклунка зникла, а дівчинка набрала води і пішла додому. Мати почала кричати на дочку за те, що вона так довго не поверталася. Дівчинка стала виправдовуватися, а з рота почали випадати троянди і дорогоцінності. Мати закричала:</p>
	<p>— Що це в тебе!</p>
	<p>Дівчинка розповіла, що з нею сталося. Тоді мати послала старшу дочку до криниці. Але та навіть не захотіла слухати. Тільки коли мати розлютилася і вилаяла ліниву дочку, та взяла найкращий глечик і пішла до криниці. До неї підійшла багато одягнена пані і попросила води.</p>
	<p>— Хіба я прийшла, аби вас поїти — відрубала дівчина, — якщо хочете пити, то зачерпніть рукою.</p>
	<p>— Ти дуже неввічлива дівчинка, — сказала пані. А це була та сама чаклунка. — Тому після кожного слова, яке ти скажеш, з рота будуть випадати жаби.</p>
	<p>Промовивши це, чаклунка зникла. Мати ледве дочекалася своєї улюблениці. Побачивши її, закричала:</p>
	<p>— Нарешті ти прийшла!</p>
	<p>Дівчинка відкрила рот, щоб відповісти, а з рота почали випадати жаби. Розлючена мати звинуватила в усьому меншу дочку і вигнала її з дому. Та плачучи пішла в ліс, де саме полював молодий принц. Він закохався у красуню і вони одружилися.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>16 (4603). Чаклунка. СУС порівн. 510А. Записала Захарченко Богдана 2008 року. Захарченко Галина Матвіївна (1941). Полтавська область, Лохвицький район, Червонозаводське</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>


<article class="articleMain">
	<h1 class="articleMain__header">Чаклунка <br><span class="article__headerDescription">Українська народна казка Полтавщини</span></h1>
	<p>Було це в звичайному селі. Напевно, в кожному маленькому поселенні є свої легенди. Ось і село Андрійовичі мало свій міф про чаклунку. Однак ця так звана відьма була доволі злою. Як казали люди, ця старенька ненавиділа молодих парубків та дівчат. Хотіла звести зі світу їх. І ось одного разу сталася чарівна історія.</p>
	<p>Молодий парубок вирішив довести всім, що це лише вигадки. Жила чаклунка на краю села, отож хлопець пішов туди. Вийшла старенька, побачила парубка й зупинилася:</p>
	<p>— Чого ти прийшов хлопче? Невже ти не боїшся мене?</p>
	<p>— Ні, я відьом не боюся! — хоробро скрикнув хлопець.</p>
	<p>І побачив парубок на власні очі всю правду. Враз перетворилася старенька</p>
	<p>на чорну кішку і кинулася на хлопця в бажанні роздерти його. Мужньо бився парубок, однак він тільки трішки поранив її.</p>
	<p>— Тікай, хлопче, бо буде гірше! — людським голосом сказала кішка.</p>
	<p>— Ні, поки я тебе не знищу — не здамся!</p>
	<p>Мало не знепритомнів парубок від побаченого: кішка перетворилася на страшне вогняне коло!</p>
	<p>«Що мені робити? Чим перемогти злу силу, відьму?» — це запитання поставало в голові хлопця. І в останню мить він зробив те чого і не планував робити. Парубок перехрестився... і вмить зникла відьма, пропала безслідно!</p>
	<p>І пішов хлопець додому з гордістю і одним єдиним запитанням: «Невже я переміг самого чорта?»</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>140 (7141). Чаклунка. СУС —. Записала Мерчун Яна 2009 року. Єрмак Марія (1937). Полтавська область, Кобеляцький район, Кобеляки</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Полтавщини/">Фольклор Полтавщини</a></li>
	</ul>
</footer>
<!--#include virtual="/-/inc/general__page_end.inc" -->
