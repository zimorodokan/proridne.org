<!--#include virtual="/-/inc/general__page_start.inc" -->
<title>На святий вечір ☼ Українська народна казка ☼ Народна творчість</title>
<meta name="Description" content="Українська народна казка Покуття «На святий вечір» ☼ Український фольклор, усна народна творчість України">
<link rel="canonical" href="https://proridne.org/Українські народні казки/На святий вечір.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">На святий вечір <br><span class="article__headerDescription">Українська народна казка Покуття</span></h1>
	<p>Мав батько двох синів. Одному синови краще жилося, в него було менше дітей, а другий був бідніший і мав дев’ятеро дітей. Менше землі він мав, не мав з чого дітей прогодувати. А багатий його брат не хотів з ним зділюватися. «Нащо тобі було тих дітей так багато?» — казав старший брат.</p>
	<p>Але наближаються Різдвяні свята, і бідний брат не має що зварити. Куті на Святий вечір не має і хліба не має з чого спекти. Та й каже: — Я піду до свого багатого брата молотити. Може, він мені щось дасть, може, щось заплатить. А той каже:</p>
	<p>— Десь пізніше, перед святами прийдеш. І відправив його.</p>
	<p>Наближається Святий вечір, цей не може ніде нічого дістати.</p>
	<p>— Піду, — каже, — до брата молотити. Може, трохи вкраду тої пшениці в постоли, трохи в кишені насиплю, би-смо мали хоч на кутю для дітей.</p>
	<p>Каже жінка:</p>
	<p>— Йди.</p>
	<p>І так жінка бога просить, би чоловік щось розжився. А той не чекає вечора, би брат ішов вечерю брати, каже вже йти додому.</p>
	<p>— Бо то вже скоро вечір буде, то як ти тут будеш?</p>
	<p>Той бідний позмітав пшеницю, позбирав, поклав ціп у куточок та й пішов. Нічо’ йому той не дав. Щось трошки заплатив грішми. Приходить він додому та й каже жінці:</p>
	<p>— Трохи маю пшениці в постолах і в кишенях.</p>
	<p>Та як став ту пшеницю витрясати з кишень і з постолів — майже відро пшениці. Пішла жінка жорнувати в жорнах, а чоловік пішов вогню шукати. Взяв з собою ліхтарню, би запалив, у кого буде вогонь. Хоче принести додому, би було чим розпалити в кухни.</p>
	<p>Йде він по дорозі і здибає якогось старого дідуся. Той дідусь йому каже:</p>
	<p>— Іди тою стежечкою у ліс. Туди, туди. Та буде на купі грань, і ти собі запалиш.</p>
	<p>Прийшов він до тої грани, а вона не палить. То було справжнісіньке золото, але він не знав, що то золото. Набрав його всюди: в пазуху, в кишені. І приніс додому.</p>
	<p>Коли зварили вечерю, той дідо приходить до них і проситься на вечерю. І переночувати. Він приймив його, переночував дідо.</p>
	<p>А після свят вони пішли з тим золотов і накупували собі всього, що треба. І розбудувалися, і дітей вбрали. І файно вони жиють.</p>
	<p>А той багатіщий брат приходить до него й питає:</p>
	<p>— Скажи мені, що ти робив, що так розбагатів? А він каже:</p>
	<p>— Та нічого. Якийсь чоловік, — каже, — справив мене, де я маю вогню взяти. Та й приходив він до мене повечеряти, вечеряв і переночував.</p>
	<p>От, — каже, — який до мене чоловік приходив. А з того вогню зробилося золото.</p>
	<p>Але треба чекати рік, аби був Святий вечір. Нарешті дочекався він, пішов на Святий вечір за вогнем, той самий дідо справив його на тото золото. Набрав він собі в пазуху тої грани, попікся. А дідо ще тикнув йому два великі роги на голову. Він іде, дивиться, а все його забудовання горить. Він хотів ускочити в хату та винести з хати якогось маєтку, гроші винести, а то роги не пускають. Він усе тими рогами в стіну та в двері. І так усе в него пропало. І на тім сій казці конець.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Коршів, Коломийського району, Івано-Франківської області 11 березня 1991 року Бойчук Параска Федорівна (1924)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Покуття/">Фольклор Покуття</a></li>
	</ul>
</footer>
<!--#include virtual="/-/inc/general__page_end.inc" -->
