<!--#include virtual="/-/inc/general__page_start.inc" -->
<title>Як хлопець зайців пас ☼ Українська народна казка ☼ Народна творчість</title>
<meta name="Description" content="Українська народна казка Бойківщини «Як хлопець зайців пас» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Як хлопець зайців пас.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Як хлопець зайців пас <br><span class="article__headerDescription">Українська народна казка Бойківщини</span></h1>
	<p>Був собі король і мав багато зайців. Розписав він по державі, що як найдеться такий, щоби відпас місяць тоти зайці, би не бракувало ні одного зайця, то віддасть за нього дочку.</p>
	<p>І найшовся такий бідний хлопець, що не малося як його женити, і погодився він піти пасти місяць зайці в короля. Коли йшов перший раз пасти тоти зайці, то стрінув на дорозі бабу. Баба подарувала йому такий чарівний свисток, що свисни, і всі зайці збігнуться докупи. І не розійдуться.</p>
	<p>Пасе він тооти зайці, прийшов король провіряти — зайці суть всі. Що ж робити? За такого простого хлопа з села віддасть король свою дочку? Та й глядає король якогось виходу. Як би так зробити, щоби не всі зайці були? Посилає король свою єдну дочку, щоби купила в нього зайця. Перебралася вона, як проста дівка, підходить до нього та й просить, щоби їй продав зайця. А він каже:</p>
	<p>— Ти сяка, ти така! Та ти хочеш від мене зайця видурити? То зайці короля! Я їх пасу місяць і він має за мене віддати дочку. А ти би хотіла від мене зайця видурити?!</p>
	<p>Оганьбив він її.</p>
	<p>— Але продам тобі єдного зайця.</p>
	<p>І продав. І вона понесла зайця, а він як свиснув, заєць вирвався та й утік. І прибіг до рахунку, і є всі.</p>
	<p>Післав король другу дочку. Перебрався вона, прийшла й пролсить, би продав зайця. Він оганьбив її:</p>
	<p>— Ти сяка, ти така! Та то, — каже, — зайці короля. Я відпасу місяць, і король мені за це дочку має віддати. А ти хочеш видурити від мене зайця. Но, але як так хочеш, то продам тобі одного зайця.</p>
	<p>Продав і тій зайця. Відійшла вона, а він як свиснув, заєць вирвався й прибіг, і вже до рахунку всі.</p>
	<p>Тоді король заганяє свою жінку, королеву:</p>
	<p>— Іди конче якось у нього зайця добудь. Бо якщо відпасе місяць зайці, мусиме дочку за него віддати. Йди якось мудро зроби.</p>
	<p>Прийшла вона туди і починає говорити:</p>
	<p>— Продай зайця. Я тобі добре заплачу, в мене грошей доста.</p>
	<p>А він її оганьбив:</p>
	<p>— Та ти сяка та така! Та ти хочеш взяти зайця короля?! Та я відпасу зайці місяць, та король має дочку за мене дати. А ти хочеш у мене видурити? Но, але як ти атк на мене надаєш, продам тобі єдного зайця.</p>
	<p>Дала вона йому доста грошей, і він продав їй єдного зайця. Відійшла недалеко. А він як свиснув, заєць вирвався, прибіг до рахунку і вже є всі зайці.</p>
	<p>Зібрався йти за зайцем сам король. Зібрався у куфайку, в що-небудь, під’їхав до него на кони й каже:</p>
	<p>— Продай зайця.</p>
	<p>— Ей, ти сякий, ти такий!..</p>
	<p>Оганьбив короля.</p>
	<p>—… Ти лайдачина, та ти хочеш у мене зайця видурити? То є зайці короля. Я відпасу місяць, би не бракувало зайця, і король за мене дочку має віддати. Але як ти так надаєш, то дам тобі єдного зайця. Але як поцілуєш в гузицю свого коня.</p>
	<p>Король подумав, подумав. Ба що робити? Ба треба за нього дочку віддавати. Та й поцілував коня в гузицю. Та й він дав королю зайця. І поїхав король. А він свиснув, заєць вирвався і прибіг до рахунку — є всі зайці.</p>
	<p>Відпас він зайці місяць, зійшлося міністерство, багато народу. І він прийшов там. А король крутить. Думає, як би відкрутитися, би дочку за нього не віддавати. Та говорить то так, то сяк. Переслухали короля, а тоді дали слово хлопцеви:</p>
	<p>— Говори ти, як то було.</p>
	<p>— Так, — каже, — було. Король розписав до державі, що віддасть дочку, як хто відпасе місяць зайці, і я погодився, бо я бідний, не міг оженитися. Та й пас я зайці, та й прийшла до мене єдна пані зайці куповати — я продав…</p>
	<p>Та й розповідає все, як було.</p>
	<p>—…Потому під’їхав до мене пан на кони. Та конче хотів, щоби я продав йому зайця. А я йому повів: «Як поцілуєш коня в гузицю, то дам тобі…»</p>
	<p>А король каже:</p>
	<p>— Все! Відпас ти місяць зайці!</p>
	<p>Бо той повість, що король поцілував коня в гузицю, та звержуть короля з роботи, та й мусів віддати король за нього дочку.</p>
	<p>І зробили весілля, і одружилися, повінчалися. І пили, гуляли. Пили горівку, мед, вино, долі бородою текло.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>89 (2369). Як хлопець зайців пас. СУС — 1630. 3 грудня 1990 р. Чичерський Олександр Павлович (1910). Львівська область, Турківський район, село Гусине</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Бойківщини/">Фольклор Бойківщини</a></li>
	</ul>
</footer>
<!--#include virtual="/-/inc/general__page_end.inc" -->
