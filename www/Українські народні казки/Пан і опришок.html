<!--#include virtual="/-/inc/general__page_start.inc" -->
<title>Пан і опришок ☼ Українська народна казка ☼ Народна творчість</title>
<meta name="Description" content="Українська народна казка Гуцульщини «Пан і опришок» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Пан і опришок.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Пан і опришок <br><span class="article__headerDescription">Українська народна казка Гуцульщини</span></h1>
	<p>У мами була дівка і звелася&nbsp;<sup>*</sup>. І мама її нагнала. Поклала молодичка хатину на боці і з своїм малим сином живе. Хлопець підріс. Тяжко їм жилося, не було що їсти. Мама каже:</p>
	<p>— Синочку, лишайся дома, а я йду десь до сусідів, аби найшла що їсти.</p>
	<p>Мами не було дома, а хлопець у середу рано встав. А в середу був ярмарок у місті. Взяв він різьблену касетку&nbsp;<sup>*</sup> і взяв чотири гусі. І нічого в них уже більше нема. Втворив він браму і погнав ті гуси на ярмарок. І прийшов на ярмарок з тими гусьми й касеткою.</p>
	<p>Та й прийшов на ярмарок пан, що мав велику мушію, з донькою. Донька каже:</p>
	<p>— Тату, як мені ця касетка вдалася! Та й ці гуси мені вдалися. А пан дідич каже:</p>
	<p>— Вдалося це тобі?</p>
	<p>— Вдалося.</p>
	<p>— То й бери собі цю касетку і ці гуси. Каже цей бідний хлопець:</p>
	<p>— Платіть мені.</p>
	<p>— За що тобі платити? — каже пан. — Раз це вдалося мої доньці, то це буде їй подарунок.</p>
	<p>Хлопець каже:</p>
	<p>— Я бідний, не маю що їсти, заплатіть мені. А пан хлопця по морді!</p>
	<p>— Я так тобі заплачу, що ти на світі жити не будеш. Тоді хлопець сказав панови:</p>
	<p>— Що ти не заплатив мені касетку та й гуси та ще й ударив мене, за це ти в моїх руках будеш!</p>
	<p>І хлопець тікає. Пан крикнув:</p>
	<p>— Ловіть його, най я його розстріляю! Але хлопець утік, пан не імив його.</p>
	<p>Заходить пан у то село, відки хлопець. Спитався, де такий хлопець жиє, що взяв послідні гуси та й продав. І касетку. Люде сказали, що в тій і тій хатині. Пан прийшов та й каже мамі:</p>
	<p>— Давай сюди хлопця, бо палю тобі хату, як не даєш.</p>
	<p>— Я не знаю, де хлопець. Він не приходив додому.</p>
	<p>І пан запалив їй хату і другій сусіді запалив. Збігся народ, більше не дав панови палити. А дві хаті згоріли. Бідна мама тяжко заплакала. І що вона зробить? Нічого. Пересиджує в сусіди.</p>
	<p>А хлопець пішов у ліс, у пущі. Найшов у лісі ще двох хлопців. Питають ті хлопці в него:</p>
	<p>— Що ти за оден?</p>
	<p>— Я, — каже, — з того й того села. Пан дідич хотів мене застрілити, і я мусів тікати в ліс.</p>
	<p>Кажуть ті хлопці:</p>
	<p>— Та й ми такі. Ми будемо всі три товариші.</p>
	<p>— Добре, хлопці, будемо всі разом у лісі жити.</p>
	<p>Живуть собі хлопці в лісі, б’ють олені, серни і так живуть.</p>
	<p>А дідич розписав листи і поприбивав до слупів: «Мені треба майстрів. Хочу будувати велику стайню». Хлопець прочитав того листа.</p>
	<p>— Хлопці, — каже він, — пан шукає майстрів стайню класти. Ідім до него годитися, що він дає за стайню.</p>
	<p>Приходять до пана всі три майстри, всі три хлопці.</p>
	<p>— Вам, пане, тра майстрів?</p>
	<p>— Треба.</p>
	<p>— Що хочете будувати?</p>
	<p>— Дуже велику стайню.</p>
	<p>Питається хлопець, що в него пан забрав гуси:</p>
	<p>— А де у вас дерево на цю стайню?</p>
	<p>— У лісі на пні ще.</p>
	<p>І згодилися, що майстри мають сами втяти ліс, попиляти і покласти стайню. Каже хлопець, що в него взяв пан гуси:</p>
	<p>— Ідіть, пане, з нами в ліс, покажіть, які штуки рубати. Збирається пан, іде з майстрами.</p>
	<p>— Оцю, майстри, рубайте смереку, оцю рубайте. А хлопець каже:</p>
	<p>— Пане, ловіть смереку руками. Ми хочемо знати, які загрубі&nbsp;<sup>*</sup> рубати.</p>
	<p>Пан імив за смереку, а хлопець, що гуси пан у него взяв, лиш за руки цап пана. Зв’язав хлопець йому колючим дротом руки та й каже:</p>
	<p>— Здоров, пане!</p>
	<p>А він був підмаскований, вуса мав. Здоймає він із себе ті вуса.</p>
	<p>— Ти, пане, пізнаєш мене? Ти в мене взяв чотири гусі та й касетку. Та ще й ударив мене.</p>
	<p>Пан як уздрів цего хлопця, рот отворив, очі вивалив, а говорити нічого не говорить.</p>
	<p>— Пане, ти мене хотів застрілити? Ти мої мамі бідній хату спалив? І близькій сусіді спалив хату? То тепер буду будувати на тобі стайню.</p>
	<p>Хлопець витесав буковий бучок&nbsp;<sup>*</sup> і пана по гузиці&nbsp;<sup>*</sup>. Але б’є! Так пана вибив, що пан став синій, вже нічого не говорить. Гузиця геть іспухла. І пішли собі три хлопці, а пан лишився, прив’язаний до смереки і тілько що живий.</p>
	<p>Каже паня слугам:</p>
	<p>— Скоро вечір, а пана нема. Ідіть дивіться, де пан. Впрягли слуги пару коней, приїхають у ліс — пан тілько що живий. Прив’язаний до смереки колючим дротом. Слуги пана розв’язали, поклали на бричку і повезли до двора. Вибігла паня й панова донька і зачали дуже плакати.</p>
	<p>— Що з вами, тату, є? Хто вас так тяжко бив? Пан не говорить. Аж другої днини пан проговорив:</p>
	<p>— Отак, донько, той хлопець мене тяженько побив, що ти взяла в него гуси.</p>
	<p>Пан тяжко слабий. Паня пише картки і б’є їх на слупи. І там пише: «Щоби такий лікар найшовся, аби пана улікував, даю мішок золота або півмушії панської». А цей хлопець файно вбрався, замаскувався, сумочку в руки і йде до пана, та як лікар. Приходить у двір.</p>
	<p>— Добрий день!</p>
	<p>— Добрий день. Що ви за оден? — питається паня.</p>
	<p>— Я лікар. Чув, що у вас пан тяжко слабий.</p>
	<p>— Ой, пане лікарю! Тяжко пан слабий. Полікуйте мені пана, маєте мішок золота або півмушії панської.</p>
	<p>— В котрім покою пан? Ведіть мене до пана. Привела його паня до пана.</p>
	<p>— Чоловіче, привела тобі лікаря. «Лікар» розкриває сумку, витягає слухавки.</p>
	<p>— Ви, паня, виходіть відци.</p>
	<p>Паня вийшла, він двері замкнув, аби ніхто не заважав, бо лікар бадає пана. Питає «лікар»:</p>
	<p>— На що ви, пане, слабий?</p>
	<p>— А мене, — каже, — побив якийсь опришок. Але, може, я ще видужаю. Я його застрілю.</p>
	<p>— А за що вас бив той опришок?</p>
	<p>— Що моя донька взяла в него гуси запусто. І я ще того опришка вибив.</p>
	<p>Опришок розмаскувався.</p>
	<p>— Пізнаєш мене, пане? Я той самий, що ти взяв у мене гуси. Пан як уздрів його, то лиш очі завернув.</p>
	<p>— Отепер, пане, я тебе вилікую.</p>
	<p>Штрик він панови коліньми на груди і зачав пана мняцкати. У пана диху вже нема. Розправився з паном, втворив двері і пішов. Та й виходячи сказав пані:</p>
	<p>— Аби ви дві годині до пана не йшли, бо пан спить, панови легше.</p>
	<p>І пішов собі хлопець в ліс до товаришів. Товариші питають:</p>
	<p>— Убив пана чи ні?</p>
	<p>— Ні ще. Най ще пан до якогось часу живе. Най відпокутує гріх за мене.</p>
	<p>В дві годині паня йде до пана. Входить, пан тілько що дише. Каже паня панови:</p>
	<p>— Легше тобі?</p>
	<p>Пан махнув рукою, що треба вмирати. Паня в плач. Надбігла їхня донька.</p>
	<p>— Що є, тату, з вами?</p>
	<p>— Той опришок уже добиває мене, — потиху говорить пан.</p>
	<p>Нічого пан не зробить. Прийшли лікарі і пана підлікували. Зачав пан ходити, вже панови легше. Віддається в пана ця дівчина. Пан робить весілля, запросив на весілля триста хат. І запросив шандарів. Цілу ніч весілля набувалося. Рано хотять молоді до шлюбу йти. Розклав пан шандарі, щоб не перейшов той опришок, як будуть іти до шлюбу. І пан іде з ними. Сіли молоді з паном на бричку і їдуть шлюб брати. На повороті показався оден опришок.</p>
	<p>— Ловіть його, шандарі! Аби зловили живцем. А як ні, то стріляйте. Аби я на нім потішився.</p>
	<p>Усі шандарі і молодий з молодою побігли ловити опришка. Пана лишили на бричці самого. А хлопчина, що пан гуси в него забрав, сховався під берег. Та вискочив він, та пана з брички, верг його до дороги і вихопився панови на груди. Поломив панови ребра, і пан загинув у його руках. А хлопець утік у ліс. І той другий, що за ним погналися, теж утік. Вертаються молоді, шандарі й люди весільні — пан лежить на дорозі вбитий. Донька набігла і крикнула:</p>
	<p>— Опришок убив мені тата!</p>
	<p>Пана на бричку і вертають додому, уже до шлюбу не йдуть. Весільні думають, що вони йдуть від шлюбу, і з музикою їх стрічають. А тут плачі.</p>
	<p>— Убив опришок пана! Той, що я взяла гуси.</p>
	<p>Весілля розійшлося, роблять панови похорон. Похоронили пана, та й тоді закінчили весілля.</p>
	<p>А в рік вертається цей хлопець у село, де жив. Його не пізнали, що він за оден. Він поклав собі хату, вженився, і мама з ним доживала. Хлопець зостався живий і дужий. А пан пішов із світу. За те, що грабував, що попало, у бідних людей. Котрий не поправді жиє, то багато не жиє. І байка закінчилася, най цей хлопець много літ жиє.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__footnotes">
			<p><sup>*</sup> Звести́ся — стати покриткою, одинокою матір’ю.</p>
			<p><sup>*</sup> Касе́тка — скринька.</p>
			<p><sup>*</sup> Загру́бий — тут: завгрубшки.</p>
			<p><sup>*</sup> Бук, бучок — тут: палиця, паличка.</p>
			<p><sup>*</sup> Гузи́ця — сідниці.</p>
		</div>
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Село Річка (хутір Фейлики), Косівського району, Івано-Франківської області 1 грудня 1985 року Григорчук Василь Михайлович (1919 року народження)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Гуцульщини/">Фольклор Гуцульщини</a></li>
	</ul>
</footer>
<!--#include virtual="/-/inc/general__page_end.inc" -->
