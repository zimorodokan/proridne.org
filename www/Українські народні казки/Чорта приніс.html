<!--#include virtual="/-/inc/general__page_start.inc" -->
<title>Чорта приніс ☼ Українська народна казка ☼ Народна творчість</title>
<meta name="Description" content="Українська народна казка Буковини «Чорта приніс» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Чорта приніс.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Чорта приніс <br><span class="article__headerDescription">Українська народна казка Буковини</span></h1>
	<p>В одного дядька хтось крав у полі снопи: кожної ночі по п’ятнадцять снопів пропадало. Як зловити злодія? Пішов дядько з жінкою своєю в поле, і, як настав вечір, каже жінці:</p>
	<p>— Зав’яжи мене в сніп.</p>
	<p>— Нащо?</p>
	<p>— Зав’язуй, зав’язуй. Я ростом маленький, а пшениця вродила висока, то мене й видно не буде. Як зав’яжеш, то я зловлю злодія.</p>
	<p>Ліг чоловік, жінка обклала його пшеницею, зав’язала і поставила коло інших снопів. Та й пішла додому, а чоловік у снопі чекає злодія.</p>
	<p>Приходить злодій, здоровенний чолов’яга. Розіклав вірьовку і першим поклав на неї сніп, в якому був чоловік. Наклав ще чотирнадцять снопів та й каже сам до себе: «Сімоне, потягнеш?» І сам собі відповідає: «Потягну».</p>
	<p>Висадив злодій свою в’язку на снопи, підліз під неї і поніс. Несе, трудиться, а хазяїн за спиною: «Хи-хи... Хи-хи...»</p>
	<p>— Чорта несу, — каже сам до себе Сімон, — бо сміється ззаду. Приніс він в’язку аж під свою хату. А хазяїнови вірьовка нагризла крижі, він не втерпів і крикнув:</p>
	<p>— Та кидай уже, бо вірьовка гризе!</p>
	<p>Злодій з переляку аж підскочив. Кинув в’язку і хода до хати. Та й каже жінці:</p>
	<p>— Так і є, чорта приніс я під хату.</p>
	<p>Злодій до білого дня боявся вийти з хати, а хазяїн привів людей, щоб усі побачили, хто краде його пшеницю.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Вашківці, Сокирянського району, Чернівецької області 8 лютого 1979 року Равловський Микола Никифорович (1941)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Буковини/">Фольклор Буковини</a></li>
	</ul>
</footer>
<!--#include virtual="/-/inc/general__page_end.inc" -->
