<!--#include virtual="/-/inc/general__page_start.inc" -->
<title>Як хлопець людей з неволі визволив ☼ Українська народна казка ☼ Народна творчість</title>
<meta name="Description" content="Українська народна казка Гуцульщини «Як хлопець людей з неволі визволив» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Як хлопець людей з неволі визволив.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Як хлопець людей з неволі визволив <br><span class="article__headerDescription">Українська народна казка Гуцульщини</span></h1>
	<p>Сказав чоловік жінці: — Зрихтуй мливо.</p>
	<p>Насипала жінка мішок пшениці. Це було звечора. Чоловік каже:</p>
	<p>— Би ти мене збудила отак о третій годині по опівночі. Щоби я не заспав. Як прийду до мельника молоти, щоби я всипав перший у кіш.</p>
	<p>Полягали вони спати. Але жінка збудила його не в третій, а в півдванадцять. Бо подивилася в вікно, а на небі було дуже місячно, видко. Вона подумала, що вже зоряє.</p>
	<p>— Вставай, вставай, чоловіче. Бери гузок&nbsp;<sup>*</sup> та йди в млин. Чоловік іде і проминає млин. Млин йому не показався. Іде він потоком, потоком. І показався йому млин. Підходить він на подок&nbsp;<sup>*</sup>. Стоїть мельник.</p>
	<p>Та й пожартував до него:</p>
	<p>— Що, будемо молоти, чоловіче?</p>
	<p>А це був мельник-чорт. Каже чоловік:</p>
	<p>— Та будемо.</p>
	<p>— Сип у кіш пшеницю.</p>
	<p>Чоловік висипав. Штрик надолину з чуркала муку брати, обкрутився, обдивився, а він висипав пшеницю на землю. Та й йойкнув:</p>
	<p>— Де я є?</p>
	<p>А чорт згори каже:</p>
	<p>— Ти в мене є.</p>
	<p>— Та бо мука не йде, — каже.</p>
	<p>— Зараз в тебе кістки муть іти.</p>
	<p>Чоловік дуже напудився та й проситься в чорта.</p>
	<p>— Пустіть мене відци, з вашого млина.</p>
	<p>— Не пущу тебе, бо я тебе дуже полюбив. Ти той млин проминув, що люди мелють, а звернувся таки до мене. Підеш зо мною.</p>
	<p>Ідуть вони лісами, ідуть, ідуть. Та й находять у лісі великого дуба. Вдарив чорт булавою по дубови. Відти вилізла баба.</p>
	<p>— Це, — каже чорт чоловікови, — моя мама.</p>
	<p>Ще кавальчик вони пройшли. І та баба з ними йде. Приходять вони до ялиці буртавої&nbsp;<sup>*</sup>. Вдарив чорт по ялиці, а відти вийшла дівчина. У коралях, у золотих перстенях. Дуже файна. Каже чорт:</p>
	<p>— Це моя дочка.</p>
	<p>Але чоловік не знає, що це чорт, а баба — чортиха. Чорт так заморочив чоловіка, що він не знав, що робить і що говорить.</p>
	<p>— Узяв би за жінку мою дочку?</p>
	<p>— Взяв би. На руках би цілий вік її носив. Аби лиш ви мені дозволили.</p>
	<p>— Дозволяю.</p>
	<p>Відійшов чорт з бабою геть. А дівчина бере чоловіка за руку та й веде.</p>
	<p>Уже минув рік, як чоловіка дома нема.</p>
	<p>Журиться, плаче жінка за чоловіком. Та й радиться в людей, де чоловіка шукати. І найшовся оден хлопчик на третім селі та й сказав жінці:</p>
	<p>— Я вам його відшукаю. Але нескоро.</p>
	<p>А в того хлопчика пропала сестричка. Він хотів іти шукати сестричку та разом і чоловіка тої жінки пообіцяв шукати.</p>
	<p>Набрав той хлопчик з собою багато їсти і пішов лісами темними. Виходить на одну поляну, дивиться, є хатина. Іде до тої хатини, а там на приспі дідок сидить, старенький, сивий. Сів хлопець коло дідочка та й плаче. Дідок питається в него:</p>
	<p>— Яке в тебе горе, хлопчику?</p>
	<p>— Пропала моя сестра. Спала на подвір’ю, і на полуднє схопили її чорти. Чи ви не порадите мене, де тих чортів найти?</p>
	<p>— Знаю, знаю, хлопчику. Але хто туди пішов, то відти не вернувся. Але я тебе так направлю, що ти відти вернешся. І найдеш свою сестру і ще багато людей. На тобі оцю шаблю й цю шапку. Іди отуди, за то озеро. Прийдеш до озера і покладеш цю шаблю на воду. А шапку натягни на голову. Ти на цій шаблі перепливеш озеро, як на пороні&nbsp;<sup>*</sup>. Перепливеш, підеш полем і зайдеш у ліс. А в лісі вздриш палац. Шапку би ти не знімав, тебе в шапці ніхто не буде видіти.</p>
	<p>Прийшов він до того палацу під сходи. Відти виходить служниця. Він подумав, що вона його не зрадить. Кладе він шапку в пазуху і дається їй на вид.</p>
	<p>— Дозвольте мені вам помогти. А дівчина відповідає хлопцеви:</p>
	<p>— Тут не годен ніхто помагати, бо тут велике страхіття. Тут є такий чоловік, що приводить з сіл людей і дає їм тяжкі роботи. Кувати гарячі ланци. А мене викрав з села і змусив мене стати йому за жінку.</p>
	<p>Хлопець питається в неї:</p>
	<p>— З котрого ти села?</p>
	<p>Вона йому каже, з котрого вона села — то було його село!</p>
	<p>— Яким чином тебе викрав ворог? — питається хлопець.</p>
	<p>— Я спала коло хати, і він мене сном ухопив і заніс аж тут, у цей палац.</p>
	<p>Хлопчик придивився ближче до її обличчя — це була його сестра. Заплакали обоє. Він сказав їй:</p>
	<p>— Не плач, сестричко, я тебе визволю з неволі.</p>
	<p>— Добре, добре, але тут є ще багато людей у неволі. Коли б ти міг їх вирвати відци.</p>
	<p>— Вирву. Бо в мене є шапка-невидимка. Як натягну на голову, то ніхто мене не видить.</p>
	<p>Дає йому сестра ключі від тої кімнати, де сидить той ворог. Хлопець ключі до кишени і сказав сестрі показати йому кімнати, де сидять у неволі люди. Вона повела його в глибокі підвали, де люди мучилися на тяжких роботах. Хлопець сказав:</p>
	<p>— Зупиніться, люди! Я прийшов вас визволити. Люди впали хлопцеви до ніг і сказали:</p>
	<p>— Ти не зможеш, хлопчику, його побідити. То страшний велет. І сильний, як залізо.</p>
	<p>Він сказав:</p>
	<p>— Не журіться і не плачте. Я годен побороти вашого ворога. Я маю ключі від його кімнати. Коли він засне, я зітну йому голову і всіх вас визволю.</p>
	<p>Чорт повернувся із світу, був дуже стомлений і заснув у свої кімнаті твердим сном. А хлопець розімкнув двері, витяг шаблю і відтяв поганинови голову. Поганин загинув, а хлопець пішов кімнатами, порозмикав двері і випустив на волю всіх людей. Вийшли всі люди на світ білий, а хлопець махнув на той палац чарівною шаблею, і на місці палацу стало озеро.</p>
	<p>Всі визволені люди пішли за хлопцем, і він вивів їх з того лісу. І всі розійшлися по своїх домівках. І той чоловік, що ходив молоти, вернувся до свої жінки. І привів хлопець додому свою сестру. І жиють ті люди й по нинішній день.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__footnotes">
			<p><sup>*</sup> Гу́зок — клунок.</p>
			<p><sup>*</sup> Подо́к — місце у млині, де встановлені жорна.</p>
			<p><sup>*</sup> Бурта́вий — дуплистий, порохнявий.</p>
			<p><sup>*</sup> Поро́н — пором.</p>
		</div>
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Хутір Калинки́, Косівського району, Івано-Франківської області 13, 19 січня 1986 року Колобейчук Григорій Дмитрович (народж. 1930)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Гуцульщини/">Фольклор Гуцульщини</a></li>
		<li><a href="/Українська міфологія/Чорт.html">Чорт в українській міфології</a></li>
	</ul>
</footer>
<!--#include virtual="/-/inc/general__page_end.inc" -->
