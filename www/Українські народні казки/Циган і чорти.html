<!--#include virtual="/-/inc/general__page_start.inc" -->
<title>Циган і чорти ☼ Українська народна казка ☼ Народна творчість</title>
<meta name="Description" content="Українська народна казка Гуцульщини «Циган і чорти» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Циган і чорти.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Циган і чорти <br><span class="article__headerDescription">Українська народна казка Гуцульщини</span></h1>
	<p>Ходили стрільці в ліс попри циганову хату. І полювали, і носили м’ясо. А циган вийшов та й питає:</p>
	<p>— Відки несете м’ясо?</p>
	<p>— Вовки, — каже, — роз’їли оленицю, лиш трохи лишилося. То ми долупили та й забрали.</p>
	<p>Бо вони йому не хотіли поправді казати, що вони полюють. Циган жінці:</p>
	<p>— Аби-с мала гадку на діти, а я йду в ліс. Може, й я десь м’яса найду.</p>
	<p>Устає циган рано та й іде в ліс. І ходить лісом, ходить. Стрічає його чорт. І питає:</p>
	<p>— Що ти сюди шукаєш?</p>
	<p>— Та, — каже, — шукаю м’яса якогось. Чорт каже:</p>
	<p>— Ти не шукай м’яса, ти ходи до мене.</p>
	<p>І пішов циган з чортом. Той привів його т’старшому, і каже той старший циганови:</p>
	<p>— Ти будеш у нас робити. Циган питає:</p>
	<p>— Та що в вас за робота?</p>
	<p>— Дров, — каже, — носити, води.</p>
	<p>Переночував циган у чорта, а на другий день ідуть у ліс по дрова. Каже кривий чорт:</p>
	<p>— Наберемо дров та й понесем на плечах. А циган каже:</p>
	<p>— Як я буду нести? Я не маю чим ув’язати.</p>
	<p>Чорт витяг з коренем бука, узяв на плечі і поніс т’хаті. А циган не годен навіть одну гілляку нести, не те що цілого бука. Бере він та й обтягує буки дротами.</p>
	<p>А старший чорт каже до кривого:</p>
	<p>— Що ж це? Ти коли прийшов з буком, а цигана нема. Ану йди та подивись, що він робить.</p>
	<p>Вибігає чорт у ліс та й каже циганови:</p>
	<p>— Чо’ ти не йдеш т’хаті?</p>
	<p>Циган відповідає:</p>
	<p>— Ти взяв одного бука, а мені що одного бука нести? Я хочу з п’ятнадцять-двадцять принести за раз, аби не ходив щоразу.</p>
	<p>Чорт каже:</p>
	<p>— Лишай це геть, іди т’хаті. Питає старший чорт кривого:</p>
	<p>— А що, приніс дров?</p>
	<p>— Та де, — каже, — він узяв та п’ятнадцять буків нав’язав. Каже старший чорт до кривого:</p>
	<p>— То ти собі біду привів. І сказав чорт циганови:</p>
	<p>— Іди води принеси.</p>
	<p>Виніс циган чортам води та й каже:</p>
	<p>— Дайте мені розкаля.</p>
	<p>— Нащо тобі розкаля?</p>
	<p>— Та йду забрати сюди керницю. Обкопаю навколо, заберу та й принесу. Чого маю щоразу ходити?</p>
	<p>— Негаразд, — каже чорт до чорта, — треба цего цигана вбити. Доста ми дужі, а він ще дужчий.</p>
	<p>Дали вони циганови вечеряти та й сказали йти спати. А там, де циган спав, було фест цегли. І подумав циган, що сеї ночі чорти мають його вбити. Накладає він на лужко цегли і накрив, і виглядало так, що то циган укрився й спить. А сам циган заліз під то лужко.</p>
	<p>Опівночі приходять чорти. І так б’ють по тій цеглі молотами, що порохи скачуть. І думають чорти, що вже вбили цигана. А рано циган ходить коло хати. Питають його чорти:</p>
	<p>— Як тобі спалося?</p>
	<p>— Я, — каже, — вже більше спати там не буду. Старший чорт питає:</p>
	<p>— Чого?</p>
	<p>— Так, — каже, — блохи кусали, що я не міг спати.</p>
	<p>Чорти думають: «Ми так молотами били, а циганови якби блоха вкусила». Ідуть чорти в другу кімнату та й радяться: що робити з циганом? Та й вийшли й кажуть до цигана:</p>
	<p>— Що би ти хотів, аби ти йшов геть т’хаті? А циган їм каже:</p>
	<p>— П’ятнадцять кіля золота.</p>
	<p>— Дамо тобі п’ятнадцять кіля золота, — кажуть чорти, — але завтра би-с пішов на полонину. З цим кривим чортом. І озмете з собою булаву золоту. Як ти кинеш булаву далі, як цей чорт кине, то дістанеш п’ятнадцять кіля золота.</p>
	<p>Подає чорт циганови золоту булаву та й каже:</p>
	<p>— Неси. Циган каже:</p>
	<p>— Я буду нести, але я не відповідаю, що може з нею статися. Циган не годен дивитися на ту булаву, не нести. Бере чорт булаву</p>
	<p>і несе сам. А циган іде ззаду. Виніс чорт ту булаву на полонину та й каже циганови:</p>
	<p>— Ану кидай. Каже циган:</p>
	<p>— Ти ніс та й ти вперед кидай, а відтак я.</p>
	<p>А та полонина мала довжини п’ять кілометрів. Як кинув чорт з цего краю, то аж на той край полетіла золота булава. Пішов по ту булаву, приніс та й каже циганови:</p>
	<p>— Ану кидай ти.</p>
	<p>А циган уже надумав, що має робити. Розгортає петек, кладе голову в рукав і дивиться крізь рукав на небо. А то як дивитися через рукав на небо, то на небі видно зірничку. Чорт питає цигана:</p>
	<p>— Що ти там дивишся?</p>
	<p>— Ти, — каже циган, — кинув на п’ять кілометрів булаву, а я хочу кинути аж там, де ота зірниця. Але чи вона відти ся верне, то й сам не знаю.</p>
	<p>А чорт як учув це, то булаву схопив і приніс її аж до старого чорта. Приходить та й каже:</p>
	<p>— Я кинув п’ять кілометрів, як була задовга полонина. А циган, — каже, — хотів кинути на небо аж до зірниці. І сказав: «Я буду кидати, але чи вона ся верне, не знаю». А я взяв та й приніс вам булаву, бо боявся, аби вона не пропала.</p>
	<p>— Ну, — каже старий чорт до кривого, — ти таки найшов собі біду. Ну а циган де ся дів?</p>
	<p>— Та лишився ззаду.</p>
	<p>Та й каже старший чорт:</p>
	<p>— Видко, що він модніший, як ми. Прийдеться нам дати п’ятнадцять кіля золота. Але як він прийде, то ще скажемо, аби він з тобою каміння тер на муку.</p>
	<p>А циган ходив полонинами, попоїв коло вівчарів і випросив у них кавалок будза. Та й іде до чортів по золото. Питається старший чорт:</p>
	<p>— Де ти тілко сидів? А циган відповідає:</p>
	<p>— Я так не годен ходити, як ви. Ви, — каже, — мною так дуже не командуйте.</p>
	<p>А чорт каже:</p>
	<p>— Ще одна буде робота. Але, може, ти голоден? Би-с ішов їсти.</p>
	<p>— Ні, — каже, — я не хочу.</p>
	<p>— То ідіть там у потік, мете терти каміння, — каже старший чорт. Іде чорт наперед, а циган за ним. Бере чорт два камені. Один дає циганови, а один лишає собі. І каже:</p>
	<p>— Тепер будемо терти.</p>
	<p>— Най буде, — каже циган. — Але я піду свого каменя трошки намочити.</p>
	<p>Пішов циган, витяг з кишени будз і викалатав його в болоті, аби так виглядав, як камінь. Та й каже циган чортови:</p>
	<p>— Ану зачинаймо тиснути.</p>
	<p>Чорт тисне свій камінь, та лиш на крупи. А циган як зачав тиснути, а з того «каменя» вода тече. Чорт як уздрів, що вода тече, та й до старого. Питається його старий чорт:</p>
	<p>— А як там?</p>
	<p>— Та як? — каже. — Як я тис, то крупи з каменю сипалися, а як той тис, то вода йшла.</p>
	<p>— Ну, — каже, — треба давати циганови золото, і най іде геть. Кличе чорт цигана:</p>
	<p>— Іди бери золото та й іди т’хаті.</p>
	<p>— Я сам не йду. Я хочу, би ми йшли оба.</p>
	<p>Бере чорт золото на плечі і йде за циганом. А циган сидів недалеко лісу. Каже циган чортови:</p>
	<p>— Клади це золото і жди. А я йду до хати і подивлюся, чи там нема кого чужого.</p>
	<p>І пішов циган до хати.</p>
	<p>А в того цигана було четверо дітей. Входить він до хати, бере з комина сажі і вимащує дітей сажею. І кладе їх у всі чотири кути хати. Та й каже:</p>
	<p>— Як чорт принесе золото, аби ви кричали, що ви голодні. Біжить циган під ліс до чорта.</p>
	<p>— Неси золото.</p>
	<p>Чорт золото на плечі, приніс до хати та й поклав на лаву. А діти кричать з кутів:</p>
	<p>— Тату, тату, ми хочемо їсти! Тату, тату, ми хочемо їсти! А циган каже їм:</p>
	<p>— Їжте дідька! Їжте дідька!</p>
	<p>А вони пустилися до дідька. А дідько як утік, то й нині його не чути. Давно були дідьки, а тепер нема.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Текуча, Косівського району, Івано-Франківської області 1 травня 1984 року Уторопчук Юрій Петрович (1914 року народження)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>


<article class="articleMain">
	<h1 class="articleMain__header">Циган і чорти <br><span class="article__headerDescription">Українська народна казка Гуцульщини</span></h1>
	<p>Був циган-музикант. Грав на скрипці. Відограв весілля, йшов уночі додому і попав на чорти. Ті чорти сказали йому, аби він їм грав. Вони йому в очах не показувалися, що вони чорти. Вони були, як люди. І гуляють вони. А на столі в них стояв таріль з водою. І змочували собі чорти тою водою очі. Циган-музикант присунувся до того тареля і змочив собі тою водою одно око. І далося йому видіти, що це не люди, а чорти. Грав він, грав, і сказав старший межи чортами:</p>
	<p>— Все, нам уже вечорок кінчився. Бери собі мішок золота і йди додому.</p>
	<p>А циган каже:</p>
	<p>— Я того золота не донесу.</p>
	<p>— Я дам тобі хлопця. Він понесе і тебе, і той мішок золота тобі додому, — сказав старший чорт.</p>
	<p>Бере чорт на плечі міх золота, бере цего цигана і під облаки. Несе його в повітрю. Прилетів він додому і кинув той мішок золота. Вийшли циганські діти і крикнули:</p>
	<p>— Тато прийшов з весілля! Зараз будемо їсти! А циган каже:</p>
	<p>— Чорта будете їсти, бо я колача не приніс.</p>
	<p>Чорт почув це, злякався і втік. А золото зосталося циганови.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Село Старі Кути, Косівського району, Івано-Франківської області 9 лютого 1985 року Лівак Михайло Ілліч (1913 року народження</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Гуцульщини/">Фольклор Гуцульщини</a></li>
		<li><a href="/Українська міфологія/Чорт.html">Чорт в українській міфології</a></li>
	</ul>
</footer>
<!--#include virtual="/-/inc/general__page_end.inc" -->
