<!--#include virtual="/-/inc/general__page_start.inc" -->
<title>Про лихого пана і ледачого Степана ☼ Українська народна казка ☼ Народна творчість</title>
<meta name="Description" content="Українська народна казка Поділля «Про лихого пана і ледачого Степана» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Про лихого пана і ледачого Степана.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Про лихого пана і ледачого Степана <br><span class="article__headerDescription">Українська народна казка Поділля</span></h1>
	<p>В одному селі був пан злючий-презлючий. Мав він багато поля і вважав себе гарним господарем. Все-то він знає, все у нього родить і нікого розумнішого за нього немає.</p>
	<p>Та одного року сталась прикрість. На початку літа, саме коли цвіли жита, раптово випав сніг. Диво та й годі. Дітворі смішно, радісно, з лапатого снігу серед літа сніжки ліплять та бавляться. А дорослих гіркі думи обсіли: «Що ж то воно з житом, пшеницею буде?»</p>
	<p>А наш хитромудрий та зарозумілий пан довго не думав, наказав прив’язувати до мотузків по палиці з обох кінців та двом селянам-наймитам струшувати сніг з жита. Поле в пана величезне, там не двоє, а десь коло сотні наймитів упрівали, струшуючи сніг. За цілий день такої роботи заморились люди.</p>
	<p>«Ото, — думають, — розумний пан. Треба і собі так зробити». Хто ще мав силу і охоту до такої роботи зробили так, як і пан на своєму полі.</p>
	<p>А один ледачкуватий Степан полінився іти в поле. І просила його жінка і вмовляла, і поїдом їла. А він як віл уперся.</p>
	<p>— Не піду, — каже, — бо й так наморився, і так останні чоботи промочив.</p>
	<p>Жінка не спинялась:</p>
	<p>— Що ж то воно буде? Дивись, усі люди, як пан поробили. А ми через твою лінь без хліба будемо.</p>
	<p>Степан їй і каже:</p>
	<p>— Якось воно буде. Не буде жита — гречаників напечем.</p>
	<p>Так і не вигнала жінка Степана в поле. А той сніг не довго і лежав — сказано літо є літо. За день і розтав. Та на панському полі і у тих хазяїв, що струшували сніг, жито не вродило, бо пилок з нього струсили.</p>
	<p>А у Степана, який не чіпав снігу, був непоганий урожай. Відтоді жінка йому не докоряла, а пишалася:</p>
	<p>— Іч, жита нема у пана, а є у мого Степана.</p>
	<p>Так-то воно в світі буває.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>133 (7843). Про лихого пана і ледачого Степана. СУС —. Записано 2010 року. Посна Марія Григорівна (1920). Хмельницька область, Летичівський район, Вербка</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Поділля/">Фольклор Поділля</a></li>
	</ul>
</footer>
<!--#include virtual="/-/inc/general__page_end.inc" -->
