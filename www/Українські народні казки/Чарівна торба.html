<!--#include virtual="/-/inc/general__page_start.inc" -->
<title>Чарівна торба ☼ Українська народна казка ☼ Народна творчість</title>
<meta name="Description" content="Українська народна казка Подніпров’я (Наддніпрянщини) «Чарівна торба» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Чарівна торба.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Чарівна торба <br><span class="article__headerDescription">Українська народна казка Подніпров’я (Наддніпрянщини)</span></h1>
	<p>Жили чоловік з жінкою, і було в них аж семеро дітей. І неліниві були, та все кінці з кінцями не зведуть: то рік неврожайний вдався, то худоба захворіла та поздихала. Бідують, голодують. От чоловік і каже:</p>
	<p>— Піду в місто, може, там роботу яку знайду та копійчину якусь зароблю.</p>
	<p>Зібрався й пішов. А через кілька днів вертається додому. І роботи не знайшов, і грошей не заробив.</p>
	<p>Іде лісом та й думає: «Залишуся тут на ніч, хай мене краще вовки з’їдять, ніж іти додому з порожніми руками». Та й пішов у глибину лісу. Коли це баче, торба лежить. Узяв він її, а торба людським голосом промовляє :</p>
	<p>— А що, чоловіче, їсти хочеш?</p>
	<p>— Хочу!</p>
	<p>— То скажи: «Торбо, торбо, відчинись!»</p>
	<p>Чоловік повторив, і в ту ж мить з торби вилетіла скатертина, а за нею всякі наїдки та напитки. Наївся він, напився. А торба і каже:</p>
	<p>— А тепер повторюй мої слова: «Торбо, торбо, зачинись!» Бери мене і користуйся мною довіку, то завжди ситий будеш.</p>
	<p>Чоловік повторив чарівні слова, все в торбу заховалося, як і не було. Узяв він дивовижну знахідку та й веселий пішов додому. Заходить у хату, кладе торбу на стіл та й говорить:</p>
	<p>— Торбо, торбо, відчинись!</p>
	<p>Торба й відчинилась, а з неї стільки всілякої їжі з’явилось: і варене, і печене,і жарене! Наїлися всі та й полягали на піч спочивати.</p>
	<p>Не знала з того часу сім’я голоду, завжди в хаті було що поїсти.</p>
	<p>А одного разу, на свято, вирішили господарі сусідів та кумів в гості до себе запросити.</p>
	<p>Прийшли ті, посідали за порожній стіл та й поглядають один на одного, плечима здвигають, не розуміючи, чого їх запросили ? Коли ось господар кладе на стіл торбу та й каже:</p>
	<p>— Торбо, торбо, відчинись!</p>
	<p>Торба й відчинилась, а з неї всяких наїдків та напитків! Гості з подиву аж роти пороззявляли. А потім почали випивати та закушувати. А коли танці почалися, один кум торбу тихенько поцупив та й подався додому. Забігає в хату та:</p>
	<p>— Торбо, торбо, відчинись!</p>
	<p>Торба й відчинилась, а звідти два парубки! Та як почали його палицями лупцювати! Чоловік кричить:</p>
	<p>— Ой, не треба! Ой, боляче! Досить, досить!</p>
	<p>А чарівних слів не знає, щоб торба зачинилась. От хлопці й продовжують його бити. А хазяїн кинувся, де торба. Хто бачив? Куди поділася? А кум де? Кинулися всі до його хати. А він там уже ледве живий.</p>
	<p>Хазяїн і гукнув:</p>
	<p>— Торбо,торбо,зачинись!</p>
	<p>Парубки в торбу вскочили, вона й зачинилась.</p>
	<p>— А що, куме ? Розбагатіли чужим добром? — питає чоловік.</p>
	<p>А той тільки стогне. З того часу господар торби гостей більш не кликав, а торбу не на гвіздочок вішав, як раніше, а в скриню ховав та ще й ключем запирав.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>204 (7450). Чарівна торба. СУС 563. Записав Лебідь Віталій 2009 року. Лебідь Олександра Федорівна (1939). Дніпропетровська область, Васильківський район, Катеринівка</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Наддніпрянщини/">Фольклор Подніпров’я (Наддніпрянщини)</a></li>
	</ul>
</footer>
<!--#include virtual="/-/inc/general__page_end.inc" -->
