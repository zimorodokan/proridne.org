<!--#include virtual="/-/inc/general__page_start.inc" -->
<title>Дванадцять братів і сестра ☼ Українська народна казка ☼ Народна творчість</title>
<meta name="Description" content="Українська народна казка Бойківщини «Дванадцять братів і сестра» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Дванадцять братів і сестра.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Дванадцять братів і сестра <br><span class="article__headerDescription">Українська народна казка Бойківщини</span></h1>
	<p>Були чоловік і жінка. Були багаті. І народився в них син. А потім, через рік — другий. І так народилося за всі роки дванадцять синів. Але дуже вони хотіли мати дочку. Та не було тої дочки. Плакали, тужили, та не було й не було. Аж тут дізналася про це відьма. Приходить до тих людей і каже:</p>
	<p>— Ви хочете мати дочку?</p>
	<p>— Та хочемо.</p>
	<p>— То треба, щоб усіх ваших синів тут не було. Як народиться у вас дочка, то буде вона славна. А тих дванадцять ваших синів будуть їй заважати.</p>
	<p>А батьки що? Нічого на то не кажуть. Але тоти всі сини почули про то, що сказала відьма, порадилися і пішли собі в світ. Та й кажуть:</p>
	<p>— Хай буде татови й мамі дочка. А тато й мама їм кажуть:</p>
	<p>— Як будете, діти, йти, то дивіться назад, на свій дім. Якщо в нас народиться дочка, ми повісимо на хату червону хустину. А якщо народиться син — білу. Тоді ви повертайтеся додому. А як народиться дочка, то йдіть далі в світ.</p>
	<p>Так вони й зробили. Зібралися, ідуть, ідуть і піднялися на високу гору. Подивилися на рідний дім — червона хустина.</p>
	<p>— Народилася у нас сестричка, — сказали вони та й пішли далі в світ.</p>
	<p>Зайшли далеко в ліс, побудували там собі хату, і живуть тих дванадцять братів разом у лісі. Та й говорять про свою сестричку, що через неї мусять жити в лісі. Один каже:</p>
	<p>— Я би її вбив. А той каже:</p>
	<p>— А я би не вбив. Я би її файно привитав і радувався, що в мене є сестричка.</p>
	<p>А найстарший сказав:</p>
	<p>— Якщо ми побачимо першу-ліпшу дівчину, вбиваємо її. Бо ми через дівчину потерпіли.</p>
	<p>І зробили вони таку присягу, що як зустрінеться на їхній путі дівчина, то вбивають її.</p>
	<p>А тота їхня сестра, добра дівчинка, підросла вже трохи на велику. Десь, може, їй було вже десять-дванадцять рочків. Одного разу дивиться вона — є в хаті дванадцять сорочок, більших і менших. Та й питає вона:</p>
	<p>— Тату, мамо, а чого це в нас так багато чоловічих сорочок у домі? У мене були брати? Чи хто то був, що сорочки зосталися? Ви щось приховуєте від мене.</p>
	<p>Батьки не казали їй, що то за сорочки, але довідалася вона від людей, що в неї було дванадцять братів і що вони пішли через неї в світ. Дівчинка заплакала та й каже:</p>
	<p>— І я в світ іду, іду їх усіх шукати.</p>
	<p>Ходила вона чи рік, чи два, ходила, ходила і зайшла в ліс. А в лісі — гарна хата. Поселилася вона в тій хаті. Але заходить до неї відьма та й питає:</p>
	<p>— Що ти, доньцю, тут робиш? А вона каже:</p>
	<p>— Я іду світами, шукаю своїх дванадцятьох братів. Каже їй відьма:</p>
	<p>— Хе, ти шукаєш своїх братів. Твої брати вже давно не люди, вони стали воронами.</p>
	<p>— Йой, а то чого?</p>
	<p>— Отак, — каже, — закляла їх відьма, і вони будуть воронами.</p>
	<p>— А що ж тепер робити?</p>
	<p>— Щоб вони стали людьми, треба тобі бути сім літ німою.</p>
	<p>І не заговорила вона вже до тої жінки, і ні до кого не заговорила, була німою. Була вона німою чи рік, чи два, аж надійшов у ліс якийсь мисливець і сподобав її собі. А вона була дуже гарна дівчина, з зіркою на чолі. Каже він до неї:</p>
	<p>— Чи пішла би ти за мене? А вона не обзивається.</p>
	<p>— Я, — каже, — хочу, щоб ти пішла за мене.</p>
	<p>Не обзивається. Значить, німа вона. Але він бере її до себе і жениться з нею. А вона все одно не говорить. І скучно йому було, що жінка не говорить, але зато дуже гарна була.</p>
	<p>А батьки його дуже її не злюбили. І коли десь їх син поїхав на роботу, вони вирішили її спалити. А то вже роки пройшли. Прив’язали вони її до стовпа, наносили дров, запалили знизу дрова, і почала вона горіти. А в той час якраз минало сім років, як вона німою була. Прилетіли її брати-ворони, збили крилами вогонь, і вона не згоріла. А ворони в ту мить перекинулися на хлопців, її братів. І кажуть:</p>
	<p>— Ми — твої брати. Обнялися, поцілувалися:</p>
	<p>— Їдьмо до своїх батьків, до тата й мами.</p>
	<p>Дуже вона зраділа, і кинула того чоловіка й поїхала з братами.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Небилів, Рожнятівського району, Івано-Франківської області 19 липня 1994 року Магулій Катерина Василівна (1923 року народження)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Бойківщини/">Фольклор Бойківщини</a></li>
		<li><a href="/Українська міфологія/Відьма.html">Відьма в українській міфології</a></li>
	</ul>
</footer>
<!--#include virtual="/-/inc/general__page_end.inc" -->
