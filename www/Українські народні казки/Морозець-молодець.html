<!--#include virtual="/-/inc/general__page_start.inc" -->
<title>Морозець-молодець ☼ Українська народна казка ☼ Народна творчість</title>
<meta name="Description" content="Українська народна казка Поділля «Морозець-молодець» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Морозець-молодець.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Морозець-молодець <br><span class="article__headerDescription">Українська народна казка Поділля</span></h1>
	<p>Був собі чоловік та жінка. Батьки їхні повмирали, а матері стали старі та немічні. Прийшлось їх взяти до себе на зиму. Мати чоловіка була тихою та доброю старенькою, а мати жінки — лихою та заздрісною. На печі, де вони спали, часто чулися сварки і крики, бо кожна хотіла влягтися на тепліше місце. А коли баби й зовсім почубилися і одна другу скинула з припічка, то жінка не витримала та й каже чоловікові:</p>
	<p>— Відвези та й відвези свою маму кудись, бо вони нам ще хату спалить.</p>
	<p>Що ж було робити? Взяв чоловік соломи на віз, веретою застелив сани, посадив свою маму, накрив її старим дірявим кожухом та й каже:</p>
	<p>— Поїдемо, мамо, в ліс за дровами, — а сам очі ховає.</p>
	<p>Здогадалась старенька, за якими дровами її син везе, але зла на нього не тримала. «Замерзну в лісі, та й буде спокій в хаті, хоч не буде невістка мого сина гризти», — думає. Приїхали в ліс.</p>
	<p>— Ну, мамо, злазьте та й чекайте мене тут, під дубом, а я поїду далі, назбираю дров, вернуся й заберу вас, — сказав та й поїхав додому.</p>
	<p>— Їдь з Богом, — промовила бабуся, сіла на солому, яку скинув син з саней, та й сидить.</p>
	<p>Проходить година, друга, вже й вечір настає, а мороз тисне. От опівночі прибігає дуже гарний панич, добротно вдягнений, червонолиций, та й каже:</p>
	<p>— Мороз, бабусю?</p>
	<p>— Ой і мороз, мороз, паночку, та не дуже.</p>
	<p>Здивувався Морозець-молодець та й кинув старенькій добрий рясний кожух і улічкову теплу хустку. Бабуся поставила все на купу та й сидить. Знов прибігає панич та як потисне морозом, аж тріщить кругом все.</p>
	<p>— Мороз, бабусю?</p>
	<p>— Мороз, мороз, паниченьку, та не дуже!</p>
	<p>Кинув їй панич ще кожух, теплі валянки, спідниці суконні. Баба знов все на купу поскладала та й сидить, чекає смерті.</p>
	<p>І так панич підходив до неї разів з дванадцять та все питав, чи є мороз, та все їй кидав то кожух, то чоботи, то хустку, то чемерку.</p>
	<p>От і розвиднілось. Жінка будить чоловіка та й каже:</p>
	<p>— Чуєш, вставай, їдь за мамою. Сеї ночі такий мороз був, закоцюбла десь стара. А я тим часом буду окропи гріти.</p>
	<p>Поїхав чоловік за мамою в ліс. Приїжджає, дивиться, сидить баба під дубом жива-живісінька, а поруч із нею ціла гора добра. Здивувався син, але разом з тим і зрадів, бо все ж таки рідна мати. Забрав він стареньку і добро кинув на віз та й поїхав додому.</p>
	<p>Жінка, як побачила бабу живою і віз добра, то аж баняк з окропом з рук випустила.</p>
	<p>— Се що таке? Ти що, з своєю мамою когось обікрав?</p>
	<p>— Ти що, жінко, се я все біля мами в лісі і знайшов, забрав та й привіз.</p>
	<p>— Ану, вези й мою туди, най і моїй добро прибуде.</p>
	<p>Жінчина мати ще з дому почала сваритись та всіх клясти своїм беззубим ротом.</p>
	<p>— Щоб ви погоріли, куди ви мене вежете? Я так жмержла, шо жуб на жуб не попада.</p>
	<p>Повіз чоловік й жінчину маму в ліс. Посадив під тим самим дубом на солому та й поїхав. Сидить баба під дубом, кляне все на світі, в руки хухає, ногами тупає. Прийшла ніч, мороз, аж тріщить. Прибіг молодий панич та й до баби:</p>
	<p>— Мороз, бабусю?</p>
	<p>— Морож, морож, ше й питає, шоб ти потріскав та полушкав, я жамержаю, вже душі не чую, а він ще й питає! Щоб ти пропав!</p>
	<p>Пробігся панич кругом дуба та знов до баби:</p>
	<p>— Мороз, бабусю?</p>
	<p>— Морож, ше й питає, шоб ти потріскав, я вже рук і ніг не чую, а він ще й питає!</p>
	<p>Як потиснув Морозець-молодець, що баба й Богу душу віддала. А жінка рано буде чоловіка:</p>
	<p>— Вставай, їдь в ліс за моєю мамою. Дивись, якась мжичка на дворі, добро помокне, кожухи погниють.</p>
	<p>Запряг чоловік коней в воза та й поїхав за тещею. Приїжджає на те саме місце, дивиться, а баба замерзла, і ніякого добра коло неї не видко. Викинув на віз стару і поїхав додому.</p>
	<p>Побачила жінка мертву на возі та й наробила ґвалту на все село.</p>
	<p>— Се ти, чоловіче, із своєю мамою-відьмою так зробив, що твоя в добрі, а моя замерзла. Будьте ви прокляті!</p>
	<p>Чоловік мовчить, що буде казати, думає, що жінка збожеволіла з горя.</p>
	<p>Поховали стару, а жінка не припиняє на чоловіка та його маму кричати та клясти. Та й незабаром від злості лопнула. Поховав чоловік й жінку. Невдовзі одружився на тихій та добрій вдові, і прожили вони гарно довго-довго, доглядаючи стареньку маму.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>36 (5988). Морозець-молодець. СУС —. Записано Гаврушко Г. П. 2008 року. Боровик Фаїна Микитівна (1932). Хмельницька область, Деражнянський район, Гатна</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Поділля/">Фольклор Поділля</a></li>
	</ul>
</footer>
<!--#include virtual="/-/inc/general__page_end.inc" -->
