<!--#include virtual="/-/inc/general__page_start.inc" -->
<title>Хвощієва дочка ☼ Українська народна казка ☼ Народна творчість</title>
<meta name="Description" content="Українська народна казка Полтавщини «Хвощієва дочка» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Хвощієва дочка.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Хвощієва дочка <br><span class="article__headerDescription">Українська народна казка Полтавщини</span></h1>
	<p>Жили собі цар і цариця. І багато було у них війська. Нічим ні нагодувати, ні напоїть. Цар і каже до сина:</p>
	<p>— Ваня, ти старший. Іди до Хвощія служить. Він дасть нам тоді і їсти і пить.</p>
	<p>Що мав робити Іван? Треба йти. Іде він, аж бачить, стоїть хатка.</p>
	<p>— Бабка, одчини!</p>
	<p>— Хороший молодець і сам одчинить.</p>
	<p>Стукав він, грюкав, одчинив.</p>
	<p>— Куди ідеш? — баба питає.</p>
	<p>— До Хвощія служить.</p>
	<p>— Іди, там друга хатка тобі правду скаже.</p>
	<p>Пішов він до другої хатки.</p>
	<p>— Бабка, одчини!</p>
	<p>— Хороший молодець і сам одчинить.</p>
	<p>Стукав, грюкав, одчинив.</p>
	<p>— Куди ідеш?</p>
	<p>— До Хвощія служить.</p>
	<p>— Іди отам є третя хатка, вона тобі всю правду скаже.</p>
	<p>Іде Іван, стоїть третя хатка.</p>
	<p>— Бабка, одчини!</p>
	<p>— Хороший молодець і сам одчинить.</p>
	<p>Стукав, грюкав, одчинив. Заходить до хатки, аж там дівчина молода, питає його:</p>
	<p>— Хто ти і куди йдеш?</p>
	<p>— Я Іван, іду до Хвощія служить.</p>
	<p>— А я Хвощієва дочка.</p>
	<p>Зібрались вони і пішли. Дійшли до палацу царя Хвощія, дівчина і каже:</p>
	<p>— Ти іди до мого батька, а я тут по-сусідськи буду. А як він тобі загадає роботу, прийдеш до мене.</p>
	<p>Пішов Іван до Хвощія. Прийшов, а Хвощій питає:</p>
	<p>— Ти ішов?</p>
	<p>— Ішов.</p>
	<p>— Поле бачив?</p>
	<p>— Бачив.</p>
	<p>— Оце щоб до ранку те поле виорав, жито посіяв, пожав і в копи поскладав.</p>
	<p>Іде Іван, журиться. Прийшов до Хвощієвої дочки, розказав, що батько загадав.</p>
	<p>— Іди, лягай спи і не журися, — каже вона.</p>
	<p>Ліг він, заснув. А вона вийшла надвір, крикнула, свиснула. Назбігалися слуги. Загадала вона, що зробити треба, зараз же усе зроблено було. От вранці Хвощій і каже:</p>
	<p>— Лакей, піди Ваньку гукни.</p>
	<p>Пішов той, привів Івана.</p>
	<p>— Ти зробив те, що я загадував?</p>
	<p>— Зробив.</p>
	<p>Хвощій у вікно глянув — усе зроблено:</p>
	<p>— Ну приходь завтра.</p>
	<p>Прийшов Іван.</p>
	<p>— Ти ішов?</p>
	<p>— Ішов.</p>
	<p>— Ліс бачив?</p>
	<p>— Бачив.</p>
	<p>— Оце щоб до ранку той ліс вирубав, витягав, коріння викорчував, пшеницю посіяв, пожав і в копи склав.</p>
	<p>Зажурився Іван ще більше, пішов. Прийшов, розказує Хвощієвій дочці. А вона:</p>
	<p>— Іди спи і не журися.</p>
	<p>Ліг, хоч і не спиться, та заснув. Вона вийшла надвір крикнула, свиснула. Назбігалися слуги і все поробили.</p>
	<p>— Вранці Хвощій знов:</p>
	<p>— Лакей, іди Ваньку гукни!</p>
	<p>Прийшов Іван.</p>
	<p>— Ну як, зробив ти?</p>
	<p>— Зробив.</p>
	<p>Хвощій до вікна, глянув, а все зроблено.</p>
	<p>— Ну приходь завтра, будем молоду вибирати.</p>
	<p>Прийшов Іван додому, розказує. А Хвощієва дочка і каже:</p>
	<p>— Там буде одинадцять дівчат, а я дванадцята. І я нестиму ладанку. То ти й скажеш: «Хай оця моя буде».</p>
	<p>Іван так і зробив.</p>
	<p>— Ну приходь завтра, — каже Хвощій, — будеш іще вибирати.</p>
	<p>Бо це ж була його дочка, і він не захотів її віддавати. От дівчина удома і каже Івану:</p>
	<p>— Нас знову буде дванадцять. Але тепер усі однакові. Та ти добре придивляйся, у мене з-під правого чобота миша пробіжить.</p>
	<p>Іван так і зробив.</p>
	<p>— Ну що ж, — каже Хвощій, — хай уже ця і буде твоя. Будеш завтра весілля гуляти.</p>
	<p>Пішли вони додому, а дівчина і каже:</p>
	<p>— Тепер нам треба тікать, бо завтра він нас поб’є.</p>
	<p>От тікають вони до царя, Іванового батька. Утекли. От Іван іде в хату, а Хвощієва дочка наймається навпроти їхнього двору. І дає вона Івану гостинців багато і приказує:</p>
	<p>— Усім гостинці давай, а найменшому, ні, бо за мене забудешся.</p>
	<p>Пішов він, усім гостинці роздає, а найменшому, ні. Той у плач, що йому не дав. От Іван пожалів його, та й висипав йому всю решту. І тут же про дівчину забув. Та й надумав женитись. От гуляють весілля. А наймичка пішла до колодязя по воду. Вийшла і Хвощієва дочка, та й питає:</p>
	<p>— Царевич жениться?</p>
	<p>— Жениться.</p>
	<p>— Підожди, я зроблю пару голубів, а ти поставиш їх перед ним.</p>
	<p>Зробила. Наймичка принесла і поставила їх перед царевичем. А голубка і промовляє до голуба:</p>
	<p>— Чув, чув, як у неволі був, то про мене не забув. А як з неволі вийшов, то про мене забув.</p>
	<p>Царевич слухав, слухав. «Та то, — думає, — почулося». А голубка знов те саме каже. Питає тоді Іван у наймички:</p>
	<p>— Де ти ці голуби взяла?</p>
	<p>— Та сусідська наймичка дала.</p>
	<p>— Ану, гукніть ту наймичку, я їй хоч чарку дам.</p>
	<p>Привели її. Як глянув Іван на неї, як побачив її перстень, який з неволі визволяв, так усе й згадав. Та зараз на ній і женився. І зараз вони живуть, хліб жують, і я там була, вино пила. По бороді текло, а в роті не було.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>181 (7090). Хвощієва дочка. СУС-. Записала Мотчіль Тамара 2009 року. Ярмаленко Олена Михайлівна (1931). Полтавська область, Чорнухинський район, Сухоносівка</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Полтавщини/">Фольклор Полтавщини</a></li>
	</ul>
</footer>
<!--#include virtual="/-/inc/general__page_end.inc" -->
