<!--#include virtual="/-/inc/general__page_start.inc" -->
<title>Про хлопців-молодців ☼ Українська народна казка ☼ Народна творчість</title>
<meta name="Description" content="Українська народна казка Подніпров’я (Наддніпрянщини) «Про хлопців-молодців» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Про хлопців-молодців.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Про хлопців-молодців <br><span class="article__headerDescription">Українська народна казка Подніпров’я (Наддніпрянщини)</span></h1>
	<p>Жили-були колись давно у нашій стороні пан і панія. Він не вдався на красоту, ну був людиною доброю. А панія була така гарна на вроду, що й сказати не можна, та тільки з розумом не дружила, через те з неї часто насміхалися. Пан старався з усієї сили, щоб цього не було, вчив панію більше мовчати, у розговор ніякий не встрявати, сам часто за неї одвічав людям. Коли пан був удома, то все й добре було, а коли йому доводилося одлучатися від домівки, то багато чого й смішного траплялося.</p>
	<p>Одного разу, саме серед літа, почав пан собіратись у далеку дорогу і став повчати свою панію:</p>
	<p>— Ти ж без мене дивись, нічого дурного не зроби!</p>
	<p>Панія одказує:</p>
	<p>— Та їдь собі, чоловіче, спокійненько, все буде в порядку, все буде добре.</p>
	<p>Ось од’їхав тільки пан фалитоном од дому, а одні хлопці-молодці узнали, що пана нема, то рішили посміятися із панії. Під’їхали вони до двору, а панія їх зустрічає. Хлопці-молодці поклонилися їй, повіталися та й кажуть:</p>
	<p>— А ми до вас у справі, шановна паніє.</p>
	<p>— А скажіть-но, в якій? — запитала гигикаючи.</p>
	<p>Хлопці-молодці, переминаючись з одної ноги на другу, та один поперед другого стали розказувати:</p>
	<p>— Ось що у нас сталося. Ми знаємо, що у вас є свиня, та й у нас є свиня. А ще знаємо, що вони — рідні сестри. То наша свиня заміж іде, а ми хочемо, щоб і ваша на весіллі погуляла. Чи ви не проти?</p>
	<p>Панія сміється та й весело каже:</p>
	<p>— Ну що ж, якщо так, то я не проти. Беріть, в’яжіть та й везіть, нехай і наша погуляє.</p>
	<p>Хлопці-молодці швидко свиню зв’язали, на воза поклали, взяли батіг та й чкурнули чим швидше. Тільки вони од’їхали, а тут пан повернувся, бо щось забувся. Жінка крутиться біля нього і підсміюється. Пан заклопотано питає:</p>
	<p>— Чого тобі смішно?</p>
	<p>А вона знову гигикає і каже:</p>
	<p>— Ти знаєш, що було? Тільки ти поїхав, а приїхали до мене хлопці-молодці. Вони сказали, що їхня свиня і наша свиня — рідні сестри. То їхня свиня заміж іде, а вони схотіли, щоб і наша на весіллі погуляла. То я й согласилася.</p>
	<p>Пан схватився за голову і ледве не затужив:</p>
	<p>— Та я ж просив тебе, та я ж казав тобі, яка ж ти дурна! Яке у свині весілля?! Та то вони вкрали нашу свиню.</p>
	<p>Швидко пан скочив у фалитон і поїхав доганяти злодіїв. А хлопці-молодці від’їхали од села, думали, що все минеться. Аж ось оглянувся один, дивиться, щось курить далеко позаду. Зразу ж здогадалися, що то їде пан. Молодчики мерщій звернули в лісок, заховали свиню, відрубали кобилі трохи хвоста та й вибігли на дорогу. Хвоста присипали землею, а тоді поскидали шапки і стали ними махать і кричать:</p>
	<p>— Гей, сюди! На поміч, на поміч!</p>
	<p>Під’їхав пан, спинив свої коні, а хлопці-молодці до нього схвильовано:</p>
	<p>— Ой паночку, допоможіть! Допоможіть! Кобила наша в землю входить! Держіть, держіть за хвоста! А ми ось тут недалеко поїдемо та заступи візьмемо і відкопаємо.</p>
	<p>Швидко скочили у панський фалитон, поки пан не отямився, і поїхали. Пан держав-держав хвоста, аж чуб змокрів. Ненароком схитнувся, а в руках — обрубок хвоста. Пан кинув його додолу, витер піт, сплюнув та й каже:</p>
	<p>— Думав, що в мене жінка дурна, коли і я дурний!</p>
	<p>Ось так обдурили бідні хлопці-молодці багатих панів.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>229 (6203). Казка про хлопців-молодців. СУС 1540 А*. Записано 2009 року. Драгулі Христина Стратонівна (1905). Черкаська область, Драбівський район, Нехайки</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Наддніпрянщини/">Фольклор Подніпров’я (Наддніпрянщини)</a></li>
	</ul>
</footer>
<!--#include virtual="/-/inc/general__page_end.inc" -->
