<!--#include virtual="/-/inc/general__page_start.inc" -->
<title>Лиха доля ☼ Українська народна казка ☼ Народна творчість</title>
<meta name="Description" content="Українська народна казка Гуцульщини «Лиха доля» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Лиха доля.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Лиха доля <br><span class="article__headerDescription">Українська народна казка Гуцульщини</span></h1>
	<p>В одної жінки вродився хлопчик. Та жінка не мала шлюбного чоловіка, вона звелася&nbsp;<sup>*</sup>.</p>
	<p>Той хлопчик ріс і був сильний, і дуже вона радувалася. Коли хлопчик підріс на парубка, жінка, його мама, сказала:</p>
	<p>— Нікуди не ходи від мене, будеш тут ґазда. Я ґазди не мала ніколи, а як тепер ти в мене є, то ти будеш ґаздою.</p>
	<p>Хлопець не хотів слухати рідної мами свеї, зібрався і пішов собі світами. Що не наплакалася мама, що не наридалася — нічого не помогло. І мало коли вона звістку про него чула, де він находиться.</p>
	<p>А він зайшов у далекі краї і шукає свеї долі. Блукав він так, блукав і нарешті повернувся до хати, бо не було вже йому що блукати. І почав плакати перед мамою.</p>
	<p>— Простіть мені, мамо, що я блукав та й час марнував, а вам не допомагав.</p>
	<p>Мама була добра та й простила йому все, бо він вайлакував&nbsp;<sup>*</sup> і робив по світі і добре, і зле. І став він ґаздувати. Нарешті мама каже йому:</p>
	<p>Бери, хлопче, та женися, бо я вже пристаріла, не годна кутатися&nbsp;<sup>*</sup> сама. Може би, помогла невістка.</p>
	<p>— Най буде, мамо.</p>
	<p>Послухав. Але в свойому селі він собі дівчини до пари не найшов. Десь найшов аж за десятим селом. Привів. Мама сказала зробити весілля, як люди роблять, а не так сидіти. І він так хотів, а та його наречена не хотіла ніякого шлюбу брати.</p>
	<p>Мама стала ходити по жінках, питати, що це може бути, що не хоче невістка до шлюбу йти. Одні кажуть так, одні сяк — всяко кажуть. І прийшлося до того, що сказав він тій своїй нареченій:</p>
	<p>— Чого ти не пристаєш іти до шлюбу, а хочеш так жити?</p>
	<p>— Бо я Вітрова.</p>
	<p>— Що це значить — «Вітрова»?</p>
	<p>— Пожиємо і будеш видіти.</p>
	<p>— Ну то забирайся мені геть від хати. Я собі другу жінку до ґаздо́вання найду, а ти собі забирайся.</p>
	<p>Прогнав її, і вона вже пройшла великий кавалок дороги, а він забанував за нею, побіг, догнав її і сказав:</p>
	<p>— Вертайся до хати.</p>
	<p>Вона не хотіла йти, а тоді сказала:</p>
	<p>— Я можу жити з тобою, але вже в своїм приміщенню, а не у твеї мами. Бо мама твоя на мене дуже дзиґом&nbsp;<sup>*</sup> дивиться.</p>
	<p>— Я йду, — він сказав, — та запитаюся в свеї мами, чи мама на таке пристане, щоби я з тобою пішов до твеї хати жити. Ти постій тут, а я зараз вернуся і тобі скажу.</p>
	<p>Приходить він та й розповідає мамі: так і так, так і так. Мама знов у плачі.</p>
	<p>— Синку, роки тебе не виділа та й далі не буду видіти. Я загину сама в хаті. А як ідеш, то бери мене з собою.</p>
	<p>Він вернувся до тої свеї жінки та й розповів їй, що мама казала. Вона сказала:</p>
	<p>— Я не хочу твеї мами видіти на очах. Як хочеш самий іти зо мною, добре, а як ні, то ні.</p>
	<p>Та й пішла собі. А він став і задеревів там. І думав, що має робити. Не хоче дружину втрачати (вона дуже файна була), але серце болить і за мамою.</p>
	<p>Тоді вернувся він до хати та й каже:</p>
	<p>— Так і так сказала моя жінка, мамо. Що ви на це скажете? Тоді мама сказала:</p>
	<p>— Я тобі, синку, вже нічого не пораджу. Твоя воля. Коли вона не хоче мене, то я й не піду до неї.</p>
	<p>Пішов він у далеке село і жив з тою жінкою, а все серце йому боліло за мамою та й за мамою. Наймився він у одного пана та й робив у него по-чесному, але не забував про маму свою і все смутний ходив. Тоді пан сказав:</p>
	<p>— Хлопче, чого ти в такім смутку ходиш? Ти вже в мене рік прослужив, а я в тебе ніколи не бачив веселости, ніколи ти не засміявся.</p>
	<p>І розказав він панови все, від своїх малих літ до послідку. Пан задумався та й сказав:</p>
	<p>— Чоловіче, я подумаю про тебе.</p>
	<p>А тут ще заслабла і померла його жінка. Він ще гірше забанував. І тоді пан сказав:</p>
	<p>— Чоловіче, я тобі дам пораду. Будеш веселий і буде тобі добре. Поїдеш зо мною в одно місце.</p>
	<p>Взяв пан бричку й кучера та й поїхали. І заїхали у великі ліси. Було рівно, можна було їхати кіньми. І сказав пан:</p>
	<p>— Отут відпочинем. І зараз має хтось прийти сюди.</p>
	<p>— Най буде.</p>
	<p>Через дві-три годині приходить файна дама, зібрана в дорогоцінні шати, в золотім намисті. Не мож очима надивитися. Аж у очі блищить.</p>
	<p>А то був пан нелюдської породи. То він наймився в чорта, той чоловік. А думав, що то собі пан, як усі пани.</p>
	<p>А та дама була чортова дочка. Та й сказав йому пан:</p>
	<p>— Забувай свою першу дружину та й прилюблюй цю панєнку. А він подивився на ту панєнку та й зрадів. Така файна! Та й сказав панови:</p>
	<p>— Чи захоче вона мене, паночку, чи пристане зо мною жити та зо мною повінчатися?</p>
	<p>— Захоче. Як я скажу, то захоче. Та й каже чоловік тій панєнці:</p>
	<p>— Ви погоджуєтеся стати моєю жінкою?</p>
	<p>— А чому би ні? — сказала панєнка.</p>
	<p>— Але, — каже цей, — я би хотів узяти вас у своє село та й маму дозирати, бо мама вже моя при старості великій. Ви пристанете на це?</p>
	<p>— Пристану, — сказала панєнка. Пан запитався:</p>
	<p>— Де твоє село? Де твоя хата?</p>
	<p>Та й поїхали вони туди. А то така хатина нещасна, така бідолашна. Де там така паня жити би захотіла? Але паня на це пристала. Сходяться з цілого села люди, дивуються, що цей привів таку царівну, таку панську дочку прекрасну, в такім убранні делікатнім. І що вона пристала з ним жити. Позавистували на него всі парубки і всі дівчата в селі. Та й що робити?</p>
	<p>Прожили вони пару місяців, а ненависть до них все більша. Незлюбили її в селі, хоть і не знали, хто вона. Як вона в неділю або в свято збереться, мечуть на ню болото, обгиджують її. Тоді вона сказала чоловікови свому:</p>
	<p>— Чоловіче, йдім геть. Берім маму і йдім жити до мого тата. Чи пристаєте, мамо, ви з нами йти?</p>
	<p>— Пристаю.</p>
	<p>І поїхали всі троє до пана. Пан дуже втішився і сказав:</p>
	<p>— Я вам віддаю всю свою худобу, віддаю свій палац, а сам виїха́ю далеко-далеко.</p>
	<p>Тоді сказав зять:</p>
	<p>— Але дайте адресу, де ви приміститеся, аби ми до вас приїхали і відвідали вас.</p>
	<p>А пан сказав:</p>
	<p>— Я вам місця не скажу відразу. Прийде такий час, і я сам приїду і вас заберу.</p>
	<p>Прожили вони рік у тім панськім дворі. Пройшло й два роки — нема пана, не приходить. Аж на третій рік приїхав пан. Приїхав і забрав молодих до себе. І вночі брав їх, а не вднину. Зять сказав:</p>
	<p>— Тату, ми вднину їхаймо, а не вночі, би я видів світ. Села, міста хочу видіти.</p>
	<p>— Не можна мені вднину їхати, тільки вночі.</p>
	<p>Та й зятя щось тєкло&nbsp;<sup>*</sup>. Що ж це таке може бути? Але що, мусить їхати. Запріг пан коні в фаетон, ударив коні, і фаетон не землею йшов, а в повітрю летів.</p>
	<p>І догадався зять, що це нечиста сила, що він зв’язався з нечистою силою. І вже йому не мила ні жінка, ні добро панське — нічого не миле.</p>
	<p>А мама його лишилася на місці в тім палаці.</p>
	<p>І завіз їх пан у темні ліси, такі, що лиш до неба чуть видко. А серед того лісу палац величезний був, такий, що не змалювати і в казці не сказати. А як завів усередину — все золотом сіяє. А чоловікови не весело, тільки на серці туга. Не було втіхи від цего всього добра.</p>
	<p>Сказав він жінці:</p>
	<p>— Це, жінко, не та справа, що я думав, не те, що мені по душі. Аж тепер я догадався, чого ми не межи людьми жиємо, а в такій пустині. Нема мені радости. І твої палаци, і твої шати на тобі, і золото, і срібло — все пусте. Мені моя хатина маленька миліша. Вивезіть мене відци геть.</p>
	<p>— Ого, — сказала жінка, — то нема сили й того підвозу, щоб відци виїхати.</p>
	<p>А пана все нема дома. Усе світом ходить, десь у рік, у два приїде. Забанував молодий чоловік за рідним селом та й вирішив втечи з того темного лісу. Мами вже не було живої, і він хотів вернутися в село межи свої люди. І залишив усе добро й пішов. І так ішов, що вже й п’яти йому облупилися. Та й відпочивав трохи в лісі та й далі йшов. І нарешті вибрався з темного лісу на Божий світ. Та й зайшов у одно село. І вже так заріс, що лиш очі було видко. Відпочив трошки в тім чужім селі і пішов далі. І прийшов до свеї хатини, де родився. І сів у тій порожній хатині, і все плакав за свею першою жінкою. І з того туску&nbsp;<sup>*</sup> помер.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__footnotes">
			<p><sup>*</sup> Звести́ся — стати покриткою, одинокою матір’ю (зведени́цею).</p>
			<p><sup>*</sup> Вайлакува́ти — бурлакувати.</p>
			<p><sup>*</sup> Ку́татися — тут: поратися.</p>
			<p><sup>*</sup> Дзи́ґом — неприязно.</p>
			<p><sup>*</sup> Тє́кнути — вразити несподіванкою.</p>
			<p><sup>*</sup> Туск — туга.</p>
		</div>
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Хутір Калинки́, Косівського району, Івано-Франківської області 25 вересня 1988 року Колобейчук Григорій Дмитрович (народж. 1930)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Гуцульщини/">Фольклор Гуцульщини</a></li>
	</ul>
</footer>
<!--#include virtual="/-/inc/general__page_end.inc" -->
