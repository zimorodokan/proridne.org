<!--#include virtual="/-/inc/general__page_start.inc" -->
<title>Про леґіня та довгі носи ☼ Українська народна казка ☼ Народна творчість</title>
<meta name="Description" content="Українська народна казка Закарпаття «Про леґіня та довгі носи» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Про леґіня та довгі носи.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Про леґіня та довгі носи <br><span class="article__headerDescription">Українська народна казка Закарпаття</span></h1>
	<p>Був єден лісник і ходив по лісах убивати звірину. Раз іде він, видить, іде заєць. Він того зайця хоче стріляти, а заєць просить:</p>
	<p>— Пане, не вбивайте мене! Я вам буду в пригоді. Вимикнув із себе заєць три шерстини.</p>
	<p>— Нате, — дає, — сховайте собі.</p>
	<p>Іде він далі, біжить лисиця. Лишка. Хоче він лишку вбити, а лишка до нього:</p>
	<p>— Нет, — кричить, — стійте! Я вимкну з себе шерстини, тото вам в пригоді буде. Я стану в пригоді вам.</p>
	<p>Іде лісник далі, а там вовк. Хоче він убити вовка, а вовк:</p>
	<p>— Не вбивайте мене. Я вам буду в пригоді... Вимикнув звір з себе шерсть.</p>
	<p>— ...Як буде у вас біда, положите цю шерсть в піпу, закурите, і я за тим димом прийду до вас.</p>
	<p>Ходить він далі, пройшов через ліс, а там тумани. Вийшов на нашу полонину. Дивиться: ліси довкола, глухі, темні ліси. І стоїть єдна хата на гусячій лапці. А там була єдна відьма, босорканя по-нашому. Збудувала вона собі хату з людських голов. І ще єдну голову треба було, жеб була хата вкрита.</p>
	<p>Сидить босорканя під хатою. Лісник побачив її та впудився. А вона його вже не пустила. Повідає:</p>
	<p>— Будеш мій слуга, будеш в мене служити. Я маю три коні. Тоти три коні — то були три її дочки.</p>
	<p>— Не випасеш їх за три дні — голова твоя буде там, на хаті. Твоєю головою укрию хату.</p>
	<p>Мусить лісник то виконати. Лем настав день, загнала босорканя тоти коні на луку:</p>
	<p>— Тут паш, лем приженеш дому. Аби-сь не сам прийшов.</p>
	<p>І пішла до хати. А він дивиться — коней нема. Коні десь пропали, не знає, де. Ну як ту бути? Подумав: «Казав заєць, же буде ми в пригоді». Закурив тоту шерсть заячу, заєць прийшов д’ньому та й каже:</p>
	<p>— Знаєш, коні зробилися качками. Їдять пасолю з тичок. У нас пасолі на тичках ростуть.</p>
	<p>— ...Нате цей молодник, кожну по разу вдарте — стануться коні ту.</p>
	<p>Він молодником ударив кожну качку — сталися коні. І до вечора допас їх, на вечір пригнав дому. А вона взяла кочергу, запалила, аби огень горів, і розпекла, жеби була кочерга червона. І пішла до стайні, по-українськи «до хліва», і до тих коней:</p>
	<p>— Ви не заховалися? Ви хочете, би моя хата текла далі? Набила їх розпеченою кочергою.</p>
	<p>— ...На ранок підете зась пасти.</p>
	<p>Дала йому баба на ранок молодник, і погнав він коні пасти. А в одинадцятій годині напустила вона на нього сон, він заспав. Пробудився — коней нет. А де ся діли? А вони зробилися курами, так їм баба сказала. І пішли до хижі, і вийшли вгору на під, до гордова, де вони несуться. Кури на поді. Хто знає, де глядати коней? Лісник не знає, же вони на поді.</p>
	<p>Взяв він ту шерсть, що лишка му дала, закурив. Приходить лишка.</p>
	<p>— Нате той молодник, дворічник, що два роки лісковий росте. Вони зробилися курами і є на поді. Я вийду горі на під і буду їх ганяти, а ви кожну по разу вдарте. Нехай зробляться кіньми. А на вечір приженете.</p>
	<p>Стоїть, а лишка вийшла на під та як почала гриміти за курами, ганяти їх. А лісник вдарив по разу кожну — сталися кіньми. І пішли коні на луку, зачали пасти.</p>
	<p>Пригнав він коні на вечір. То вже два дні. А два дні — то були два роки. Вже остався лем єден день. Баба взяла ту кочергу, що хліб ся витягує, і розпекла в огни. І б’є коней:</p>
	<p>— Ви не знаєте, що робити? Ви це хочете, жеби моя хата була вкрита?</p>
	<p>І повіла їм, аби ся зробили трьома мишами та пішли в ліс. До бучка, а там би пішли в землю. Хто знає, же вони зробляться мишами й підуть до бучка?</p>
	<p>На єдинадцяту годину баба напустила на нього сон, він заспав. Схопився, подивився — коней нет. Де їх найти? Прийшло в голову: казав вовк, же буде в пригоді. Закурив лісник тоту шерсть вовчу, вовк прийшов ід’ньому і каже:</p>
	<p>— Ходіть зо мною. Підеме в ліс. Прийшли в ліс.</p>
	<p>— Нате молодник, до третього року, і будете бити ним, як вискочить миш, і вона зробиться конем. А я буду гребти під того бучка.</p>
	<p>Вигріб вовк єдну миш, ударив її молодником — зробився з неї кінь. Вигріб вовк другу миш, той ударив молодником — зробився другий кінь. Вигріб третю миш, ударив — зробився третій кінь. Є вже триє коні.</p>
	<p>Допас він їх та тих горбах. А звірям подяковав, що од смерти спасли. Заєць, лишка та вовк, що він хотів їх стріляти.</p>
	<p>А тоді були такі печі, що над ними були коші довгі, і через них ішов дим. І він собі ліг там спати. Вже дослужив три роки. Три роки — то були три дні.</p>
	<p>Ввечір прийшли дванадцять босоркань, скопали хату, посіяли лен. Лен красно зійшов, виріс і дозрів. Вони його вимочили, посушили, попохопили, попряли й наробили полотна. А він на печі лежить і на все дивиться.</p>
	<p>На другу ніч зась прийшли тоти відьми, босоркані. Зась скопали хату, посіяли пшеницю. Та пшениця вродила. Вижали вони її, вимолотили, помололи, напекли хліба, колачів.</p>
	<p>На третю ніч прийшли вони зась, скопали хату, посадили виноград. Виноград уродив, потискали його, було з нього в гордовах вино. Їмилися босоркані пити. Питає одна:</p>
	<p>— Кого ти ту маєш на печі?</p>
	<p>— Кого? То мій вірний слуга, — каже. — Ніхто мені ще коні не допас, лем той допас.</p>
	<p>— А він не скаже за нас, що ми ту робим?</p>
	<p>— Нет.</p>
	<p>— Но, дай йому три гарячих вуглі. Чи його спече. Як три вуглі видержить і його не спече, і припаде попелом, то додержить наші слова. То будеме вірити, же за нас не скаже нічого.</p>
	<p>Дали му три вуглі, і бог дав так, що вугіль припав попелом, а його не спекло.</p>
	<p>Уже четвертий день:</p>
	<p>— Но, хазяйко, виплатіть за тоти три роки, що я вам коні пас. Я йду геть.</p>
	<p>— Що ти хочеш од мене, — каже, — що хочеш?</p>
	<p>— Що? Що маєте, дайте.</p>
	<p>— Грошей, — повідає, — тобі не дам, бо гроші тобі не треба. Дам тобі таку шапку-невідомку, що кедь на голову натягнеш, ніхто тебе не видить. І дам тобі, — говорить, — золотий ремінь. Тим ременем обпашешся — достанеш велику силу. А дам тобі чарівний перестень. Надінеш його на палець. Як треба тобі йти в праву сторону — надінеш на праву руку, як треба в ліву сторону — надінеш на ліву руку. І воздухом будеш літати.</p>
	<p>Лісник тото забрав од неї й пішов. Надів чарівний перстень на палець правої руки, покрутив на праву сторону і влетів понад гору.</p>
	<p>А там у царя три дочки суть, усі три ходять на прогулянку. Він собі сів. А прийшла найстарша дівка та й каже:</p>
	<p>— Як ви до нас досталися?</p>
	<p>Лісник дурний був та й признався, що має. Вона взяла од нього перстень, наділа на свій палець. Взяла золотий ремінь, опасалася. Взяла шапку, натягла на голову — її не видно. Та пішла до царя:</p>
	<p>— Ту якийсь прийшов перевіряти, що ми робим. І забрали го й посадили на рік в тюрму.</p>
	<p>Висидів він єден рік. Ще й рад був заплатити, аби пустили.</p>
	<p>А ще тота босорканя йому повіла: «Я тобі буду у великій пригоді. Що треба буде, вшитко ті поможу».</p>
	<p>Вийшов він на волю, і де ся діти? Ходить помежи людей. А в три роки купив собі халат докторський. Сховав той халат й далі ходить.</p>
	<p>Раз ішов він степом. Не було води. І побачив він керницю. Напився з тої керниці води. І виріс йому від води такий ніс, що тягся земльою. Думає лісник: «Де я вже годен з цим носом іти межи люде? То вже ганьба для мене.» Іде далі. А там під єдною горою тече поточина. Він собі гадає: «Треба напитися тої водички свіжої». Пішов напився водички — довгий ніс відпав. І набрав він води до двох фляшок. Тої, що від неї виріс ніс, і тої, що від неї відпав.</p>
	<p>Іде лісник далі, видить на горі грушку, золоту грушку. Думає собі, як би зірвати грушок, щоби з’їсти. Бо голоден, не має як жити. І наївся він тих грушок, а три грушки положив собі до тайстри.</p>
	<p>І глядає він собі роботу, де би міг заробити. Довго лісник ходив з вароша до вароша, з району до району. І прибув до того города, де жив цар з трьома дочками. Приїхав до того царя просити роботи й робив у нього цілий рік.</p>
	<p>Закликали царя та царицю в другу державу. А тоти три грушки, що він мав у тайстрі, такий запах мали, що такого ще не було. Він завадив тоту тайстру на золотий царський пліт. Приходять ід’ньому три царські дівки.</p>
	<p>— Що ви таке маєте, що так красно пахне?</p>
	<p>— Маю, — показує, — три грушки.</p>
	<p>І дав він їм тих три грушки, і вони з’їли їх, і дуже тоти грушки їм сподобалися. А він продовжує:</p>
	<p>— А я ще маю таку водичку, що як ви її мало вип’єте, та дуже красні будете. Ви й так красні, а то будете ще красніщі.</p>
	<p>І вони випили тої водички, і виросли їм усім трьом такі носи, що тяглися земльою. А лісник змотався, втік із тої области.</p>
	<p>Приїхав цар з другої держави дому. Увидів тоти носи та в крик:</p>
	<p>— Що ви їли, же такі носи зробилися? Як я вас буду тепер лікувати? Чим?</p>
	<p>Сказав цар, же дасть дохторам два міліони, би лікували. А вни не годні вилікувати. Цар видів, же ніякої помічі від дохторів не є. І дав знати по цілій державі: хто би такий найшовся, жеби поміг — най буде жид, най буде циган, най буде якої хоче нації — цар дасть много золота. Усі читають то в газетах, і нікого не є.</p>
	<p>І попала та газета до рук тому, що їх водичкою напоїв. Читає він газету та думає: «Вам ніхто не поможе, тилько я можу помочи».</p>
	<p>Дістає він свій білий халат і поїхав у варош, де цар і тоти його три дівки жили. Дивиться, а там чорні прапори висять. Він звідає:</p>
	<p>— Що ту нового у вас?</p>
	<p>— У нашого царя три дочки мають носи, що земльою волочаться, і ніхто їм не годен помочи.</p>
	<p>Він їм говорить:</p>
	<p>— Я з Божою поміччю беруся за три роки їм помочи.</p>
	<p>Взяли його на бричку й повезли до царя. Цар у його спитав документ. А він документа не мав, але сказав, що за три роки він його дочок вилікує, і за кожну дочку цар має дати по п’ять тисяч золотом.</p>
	<p>І лісник «лікує» і живе собі в царських палатах. Доходить єден рік, він змочив попід ніс тою живущою водою наймолодшій дочці. І ніс відпав. І цар дав знати на цілий світ: найшовся такий лікар, що високих шкіл не має, лем малі школи, — і поміг.</p>
	<p>Доходить другий рік. Змочив лісник водою попід ніс другій дочці, середущій, і ніс одпав. І цар за дві дочки десять тисяч золотом заплатив.</p>
	<p>Наступив третій рік. «Лікує» «лікар» найстаршу дочку, тоту, що забрала од нього чарівні річи. І каже він їй:</p>
	<p>— Ти, дівицьо, мусиш висповідатися, бо маєш великий гріх. Іди до церкви й принеси то, що на голову піп кладе, стіхар. І клякни на коліна та говори: «Я грішна».</p>
	<p>Зробила вона, як хлопець їй казав.</p>
	<p>— За який гріх ти той ніс носиш? Кажи правду. Ти щось зробила недоброго. Тим двом я поміг скоро, а ти мусиш сказати гріхи, тоді тобі буде відпущено.</p>
	<p>Каже царівна:</p>
	<p>— Я зробила таке. Уже тому багато років ту зайшов чоловік. Довкола сторожа була. Як він ту зайшов, я не знаю. Він мав такий перстень, що як на палець надіне, луфтом буде летіти, і ніхто його не увидить.</p>
	<p>І призналася, що забрала той перстень.</p>
	<p>— Ану укажи той перстень.</p>
	<p>Вона указала, лісник взяв і надів той перстень собі на праву руку.</p>
	<p>— Ну а ще які гріхи маєш? Єден гріх уже сказала, кажи про другий.</p>
	<p>— Він мав таку шапку, що кеть покладе її на голову, ніхто його не увидить. І я ту шапку в нього забрала.</p>
	<p>— Вже, — каже, — маєш два гріхи одпущені. А шапку свою од неї забрав.</p>
	<p>— Но, дівицьо, ще єден гріх маєш. Каже найстарша дівка:</p>
	<p>— Мав він ремінь золотий, же як ним опасається, велику силу достане.</p>
	<p>Взяв він той ремінь, опасав довкола себе.</p>
	<p>— То є мій. І все моє. То був сам я. Ти, — каже, — неправдою забрала в мене чарівні річи. Тим двом я поміг, бо вони невинні були, а тобі той ніс буде на вічную пам’ять, і я тобі його не заберу ні за які гроші, і ніхто тобі не поможе більше.</p>
	<p>Взяв лісник тих десять тисяч золотом, покрутив перстень і пішов у хмари. І ніхто го не видів, де він ся дів. А найстарша царська дівка зосталася з носом.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Полянська Гута, Перечинського району, Закарпатської області 31 березня 1991 року Штулер Михайло Йосипович (1910 року народження)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Закарпаття/">Фольклор Закарпаття</a></li>
		<li><a href="/Українська міфологія/Відьма.html">Відьма в українській міфології</a></li>
	</ul>
</footer>
<!--#include virtual="/-/inc/general__page_end.inc" -->
