<!--#include virtual="/-/inc/general__page_start.inc" -->
<title>Як бідняк царем став ☼ Українська народна казка ☼ Народна творчість</title>
<meta name="Description" content="Українська народна казка Буковини «Як бідняк царем став» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Як бідняк царем став.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Як бідняк царем став <br><span class="article__headerDescription">Українська народна казка Буковини</span></h1>
	<p>Один чоловік мав три сини. Жив той чоловік дуже бідно і не мав чим годувати дітей. Самий менший син вирішив шукати собі роботи. Довго йшов він і зайшов у ліс. І почало хмаритися.</p>
	<p>Дивиться хлопець, а на одному дереві здоровенне гніздо. Почався дощ, і запищали у гнізді пташенята. Хлопець виліз на дуба, скинув із себе одяг і накрив пташенят від дощу. А сам мокне.</p>
	<p>Довго йшов дощ. А коли перестав, хлопець зняв із пташенят свою мокру одежину і одяг на себе. Тільки встиг злізти з дуба, як прилетіла птаха, мама тих пташенят. Бачить вона, що пташенята сухі, й питає: Хто вас врятував?</p>
	<p>А вони кажуть:</p>
	<p>— Отой хлопчина скинув із себе одежу і накрив нас. Глянула птаха вниз і забачила хлопця. І питає його:</p>
	<p>— Що тобі дати за те, що врятував моїх дітей?</p>
	<p>А хлопець думає: «Що від птахи просити?» Та й каже їй:</p>
	<p>— Що ж я маю в тебе просити, як у тебе нічого нема? А птаха каже йому:</p>
	<p>— Копай під цим дубом. Там знайдеш пляшечку. Знайшов він ту пляшечку.</p>
	<p>— Покуштуй тої водички, що в пляшечці, — каже птаха. Покуштував він тої водички, а птаха питає:</p>
	<p>— Ну, що ти чуєш?</p>
	<p>— Чую в собі страшну силу.</p>
	<p>— Покуштуй ще раз, — каже птаха. Він покуштував ще раз.</p>
	<p>— Ну, як чуєш себе? — питає птаха другий раз.</p>
	<p>— Чую таку силу, що можу дуба з коренем вирвати.</p>
	<p>— Куштуй третій раз, — каже птаха.</p>
	<p>Він покуштував третій раз і почув у собі такі силу, що землю перевернув би, якби був стовп закопаний, щоб було за що вчепитися.</p>
	<p>— Клади пляшку на місце. Як тобі щось треба буде, то прийдеш сюди. Пляшка буде тут. Як тобі хтось відрубає руку або ногу, помажеш цією водичкою і все на місце стане. Іди своєю дорогою.</p>
	<p>Ішов він, ішов і потрапив до царя. А цар і питає, куди той іде.</p>
	<p>— Я б хотів найнятися десь.</p>
	<p>— Добре, — каже цар, — наймися в мене, будеш водовозом.</p>
	<p>І возить він у царя конякою воду. А хлопець він був добрий. Хто просить води, він дає.</p>
	<p>У царя вмерла жінка. І вчув він, що в другім царстві має цар дочку. А була та дочка дуже сильна. Задумав цар іти сватати ту царівну. Поїхали вони туди кораблем. Узяв цар із собою міністра. І подумав цар: «Міністра то міністра, але треба й когось із слуг узяти». І взяв водовоза.</p>
	<p>Переїхали вони через море. Та прийшли до царя ї розказують, чого приїхали.</p>
	<p>А цар-батько й говорить:</p>
	<p>— У мене дочка — богатирка. Вона так стріляє з лука, що за двадцять кілометрів може вцілити стрілою. Як зможеш стріляти з того лука, то візьмеш мою дочку. І є в мене меч. Моя дочка рубає мечем найгрубшого дуба з першого маху. Мусиш і ти спробувати. Третє — є в мене кінь. Дочка їздить на ньому. Ти маєш проїхати тим конем. Зробиш це все, значить, зіграємо весілля, а не зробиш — виходжу проти тебе війною.</p>
	<p>Тут і вечір. Пора спочивати. Дає цар гостям кімнату, а вони кажуть:</p>
	<p>— Ми краще переночуємо на кораблі.</p>
	<p>Пішли вони на корабель спати. І думають: «Що робити?» Цар порадився з міністром та й каже:</p>
	<p>— Нічого з цього діла у нас не вийде, треба тікати додому.</p>
	<p>А водовоз підійшов до нього й говорить:</p>
	<p>— Тікати не будемо. Як вам загадають щось робити, кажіть: «Мій водовоз зробить це за мене». І я зроблю.</p>
	<p>Встали вони рано і пішли до царя. Цар дав наказ: «Принесіть лук». П’ять чоловік несли того лука. Підняти його було годі, не те, що стріляти з нього. А наш цар каже:</p>
	<p>— Що там стріляти. Навіть мій водовоз може стріляти з такого лука.</p>
	<p>Дівчина зразу зрозуміла, що сам цар не годен із того лука стріляти. Але як то водовоз буде стріляти? А цар, її тато, каже:</p>
	<p>— За двадцять кілометрів є будинок. Стріль так, щоб зняв із того будинку дах.</p>
	<p>Узяв водовоз лука і як пустив стрілу! Цар узяв трубу і побачив — не тільки дах зняв водовозник, а й стіни розвалив у тому будинку.</p>
	<p>— Добре, — каже цар, — одне завдання виконано. Тепер буде друге. Принесіть меч.</p>
	<p>І принесли п’ять чоловік меч. А цар каже:</p>
	<p>— Я й гратися не хочу з цим мечем. Мій водовоз зробить, що треба.</p>
	<p>Водовоз ухопив меч і одним махом повалив дуба.</p>
	<p>— Добре, — каже цар. — Приведіть коня.</p>
	<p>П’ять чоловік привели коня. Водовоз сів на нього. Кінь був дуже сильний і міг би його скинути, але водовоз загнав його на морський берег, і там кінь загруз у піску по коліна. І як почав водовоз мотати коня в піску, той оплошів.</p>
	<p>Треба робити весілля. А цар, який віддає дочку, думає: «Тут щось не те. Не цар же, а водовоз усе зробив». Та й царевій дочці сподобався водовоз. Але водовоз — мужик. І віддають дівчину за царя.</p>
	<p>Шість днів гуляли на весіллі. А на сьомий забрав цар молоду жінку, сіли вони на корабель і поїхали. І помічає цар, що жінка його дуже часто поглядає на водовоза, та й думає: «Може, вона кине мене та й буде з водовозом жити?» Подумав і дав наказ: відрубати водовозу ноги і кинути його в море. Так і зробили. А водовоз тримав свої ноги в руках і добрався до берега. Але іти не годен, бо без ніг. Дивиться він, просто в море біжить чоловік.</p>
	<p>— Куди ти, чоловіче, біжиш?! — кричить водовоз. А той каже:</p>
	<p>— Я не бачу, я без очей.</p>
	<p>— У тебе нема очей, а в мене ніг. То бери мене на плечі і неси. Ти будеш нести, а я буду дивитися і казати, куди.</p>
	<p>Погодився сліпий чоловік, узяв водовоза на плечі. І пішли вони. Довго вони йшли і дійшли до того дуба, де було гніздо птахи. Добув водовоз з-під дуба пляшечку, приклав собі ноги і покропив тою водою — приросли ноги. Тоді вмив очі сліпому — і той став бачити. І розійшлися вони. Той чоловік пішов своєю дорогою, а водовоз пішов до царя.</p>
	<p>Прийшов він туди, але не зайшов одразу до царя, а до одної старенької бабки, якій він колись не раз воду привозив. Вона добре його знала, і він став жити у неї.</p>
	<p>Бабка й говорить людям: «Водовоз живий. Він у мене». Вчула це цариця і посилає слугу:</p>
	<p>— Іди до тої бабки і скажи водовозу, нехай прийде до мене.</p>
	<p>— Іди, кличуть тебе до цариці, — каже водовозові бабка. Прийшов він до цариці. Царя не було дома. Цариця каже йому:</p>
	<p>— Цар напроти мене нічого не вартий. Усі завдання ти виконав, тобі й маю бути жінкою.</p>
	<p>Приїхав цар, а вона каже:</p>
	<p>— Щоб тебе в моїм царстві не було! Іди собі в інше царство, поки живий.</p>
	<p>І пішов цар у друге царство, а водовоз став царем.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p>Як бідняк царем став. Невказані сюжети + Сравнительный указатель сюжетов: Восточнославянская сказка. Составитель Л. Бараг, И. Березовский, К. Кабашников, Н. Новиков. — Л.: Наука, 1979 — 517* + 519 (епізоди). Записано 20 лютого 1979 року у селі Вашківцях Сокирянського району Чернівецької області від Дьордія Степановича Скаженюка (1907 року народження, молдаванин, родом із села Колінківців Хотинського р-ну. У Вашківцях проживає 30 року Удівець, колгоспний пенсіонер).</p>
			<p>Чарівна квітка: Українські народні казки з-над Дністра. Запис, упорядкування, примітки та словник М. А. Зінчука; Художники: Н. В. Кирилова і П. А. Гулін. — Ужгород: Карпати, 1986. — 301 с: іл.</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Буковини/">Фольклор Буковини</a></li>
	</ul>
</footer>
<!--#include virtual="/-/inc/general__page_end.inc" -->
