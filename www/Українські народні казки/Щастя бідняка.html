<!--#include virtual="/-/inc/general__page_start.inc" -->
<title>Щастя бідняка ☼ Українська народна казка ☼ Народна творчість</title>
<meta name="Description" content="Українська народна казка Гуцульщини «Щастя бідняка» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Щастя бідняка.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Щастя бідняка <br><span class="article__headerDescription">Українська народна казка Гуцульщини</span></h1>
	<p>Колись був бідний чоловік, що ходив до лісу і крутив ожевки, щоб плоти городити. Він це довгий час робив та й годував з цего діти. Більшу ожевку він продавав за ґрейцар, а менших давав на ґрейцар дві. Наскучило вже в лісі слухати, що він усе цюкає. А йшли лісом Розум і Щастя. Розум каже:</p>
	<p>— Я йому дам доста золота, аби він лишив геть цю роботу.</p>
	<p>І дав йому то золото. Чоловік подякував Розумови. А Щастя сказало:</p>
	<p>— Нічого він з того всього золота не скористає.</p>
	<p>Увечір чоловік приходить додому, привозить санками тото золото і ожевки. І говорить до жінки:</p>
	<p>— Іди поможи мені занести тото золото до хати. А жінка наробила ґвалту:</p>
	<p>— Ти мені привіз біду до хати, аби ще мене вбили та й дітей!</p>
	<p>А він узяв і загріб тото золото за призьбою в лист. А другий прийшов та й тото золото забрав. Пішов він рано подивитися, а то лиш ноші, де були гроші, лиш пляц лишився.</p>
	<p>Узяв він візок і сокиру та й поїхав далі до лісу. І далі ожевки крутить. І знов ідуть Розум і Щастя. І Щастя до Розума каже:</p>
	<p>— Бачиш, ти дав йому стільки золота і він нічого не скористав. А я йому дам десять гелерів, та й за ті гроші всі ці ліси будуть його. І всі добра.</p>
	<p>І дало йому Щастя десять гелерів. А він приходить додому та й дає ті гроші жінці.</p>
	<p>— На, жінко, ці гроші. Ці десять гелерів дав мені один пан. Приходить четвер, везе він на ярмарок ожевки. Та й каже жінці:</p>
	<p>— Подай мені ті десять гелерів.</p>
	<p>Жінка подала, і він поїхав.</p>
	<p>Попродав він тоти ожевки, купив, що треба. І ще захотів піти на торговицю. А на торговици рибарі продають рибу. Купець дає рибареви за віз риби чотири сотки банок, а рибар хоче п’ять. І сперечилися вони. Рибар каже купцеві:</p>
	<p>— Ти не хочеш мені дати п’ять соток, а я тому чоловікови продам цю рибу за десять гелерів.</p>
	<p>Та й віддав. Склали йому ту рибу за десять гелерів на візок, і він повіз її додому. Привіз і каже:</p>
	<p>— Маю, жінко, щастя. За десять гелерів стільки риби купив. Будем мати на цілий піст.</p>
	<p>Їли вони ту рибу. А перед Великоднем жінка каже:</p>
	<p>— Вже ми з’їли всю рибу. Ще тільки ця велика голова лишилася. Би-с її розрубав та зварила б на Великдень студенець дітям.</p>
	<p>Він узяв тоту голову на ковбок і розрубав. А в тій голові щось таке, як яйце. І дуже блискуче, велику ясність має.</p>
	<p>Просив він багатого брата, щоб дав йому муки на паску. А брат каже:</p>
	<p>— Нащо я маю тобі давати? Ти піди під церкву, тобі люди подадуть. Із того жалю він узяв тото блискуче яйце, завив у катран і поніс у суботу ввечері до дідича. А його на подвір’ї сторож згальтував.</p>
	<p>— Куди йдеш, чоловіче?</p>
	<p>— Йду до дідича.</p>
	<p>Зайшов він, уклонився та й каже:</p>
	<p>— Я вам, пане дідичу, приніс яйце блискуче. Може, ви мені щось дасте за то.</p>
	<p>А дідич каже:</p>
	<p>— Покажіть.</p>
	<p>Він показав, і така ясність від того яйця вдарила! Дідич йому сказав:</p>
	<p>— Я вам за цисе яйце даю половину всього свого добра. Тоти ліси, де ви крутили ожевки, ваші будуть.</p>
	<p>І дав пан два вози, аби він жінку й діти привіз до дідича на Великдень. Щоб вони провели свято в дідича.</p>
	<p>А багатий брат зазирає, чи той під церкву пішов просити — нема його під церквою. Дивиться брат, а він з жінкою й дітьми коло ксьондза, а не під церквою.</p>
	<p>Після свят пішов бідний чоловік обзирати свій ліс. Та й зустрів там Розум і Щастя. А Щастя каже:</p>
	<p>— Видиш, він уже на моїх десять гелерів посів усі ці добра. А з твого золота він нічого не мав.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Верхній Березів, Косівського району, Івано-Франківської області 27 лютого 1984 року Підгородецький Микола Матвійович (1913 року народження)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Гуцульщини/">Фольклор Гуцульщини</a></li>
	</ul>
</footer>
<!--#include virtual="/-/inc/general__page_end.inc" -->
