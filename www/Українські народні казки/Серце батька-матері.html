<!--#include virtual="/-/inc/general__page_start.inc" -->
<title>Серце батька-матері ☼ Українська народна казка ☼ Народна творчість</title>
<meta name="Description" content="Українська народна казка Поділля «Серце батька-матері» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Серце батька-матері.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Серце батька-матері <br><span class="article__headerDescription">Українська народна казка Поділля</span></h1>
	<p>В одному лісі жили лісник з жінкою і дочкою, яка була найбільшою і найдорожчою втіхою для батьків.</p>
	<p>Одного разу дочка пішла в ліс по ягоди. Задумалася і несподівано заблукала. Ходила аж до смерку, поки надибала якийсь потічок і, знесилена, присіла перепочити. Захотілося їй попити. Зачерпнула пригорщею воду, ковтнула і враз обернулась на манюнє зайченя. Воно стрепенулося і шугонуло в кущі. Тільки його й бачили.</p>
	<p>А що ж батьки? Лісник ще до смерку вирушив шукати дочку в лісі. Блукав, гукав, усюди доччиних слідів шукав, та все марно. Так ноги привели його в найглухіші хащі, де він ще ніколи не був. У тих хащах він побачив хатинку і зайшов туди. На столі горів каганець. Лісник зняв шапку і несміливо привітався.</p>
	<p>— Чого прийшов? — спитала сердито стара баба, хазяйка хатинки.</p>
	<p>— Біда мене привела, дочка моя пропала.</p>
	<p>— Знаю, що з нею сталося, — відповідає стара, — не побачиш її поки не повернеш зайченя, що колись подарував дочці. Воно сидить у тебе в клітці, а тим часом його мати побивається за ним.</p>
	<p>Сахнувся лісник і пригадав, як приніс дочці в подарунок з лісу маленьке зайченя. Зрозумів лісник, що не простою бабою була та людина, а чаклункою, хранителькою всіх лісових звірів. Ясно, не без її участі втратив лісник дочку. Впав він тоді на коліна і став плакати і просити ту, щоб повернула йому дочку. Його сльози зворушили стару і вона мовила:</p>
	<p>— Знай, серце батька-матері, ким би вони не були, людьми, звірями чи птахами, за дитину болить однаково. Бери свою дочку і пам’ятай те, що почув тут.</p>
	<p>Повернулись лісник з дочкою додому і відпустили мале зайченя до матері.</p>
	<p>Так і в народі кажуть: життя навчить, як у світі жить.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>171 (6437). Серце батька-матері. СУС —. Записано 2009 року. Сидорук Ксенія Павлівна (1915). Вінницька область, Літинський район, Малинівка</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Поділля/">Фольклор Поділля</a></li>
	</ul>
</footer>
<!--#include virtual="/-/inc/general__page_end.inc" -->
