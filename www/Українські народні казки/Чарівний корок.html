<!--#include virtual="/-/inc/general__page_start.inc" -->
<title>Чарівний корок ☼ Українська народна казка ☼ Народна творчість</title>
<meta name="Description" content="Українська народна казка Бойківщини «Чарівний корок» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Чарівний корок.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Чарівний корок <br><span class="article__headerDescription">Українська народна казка Бойківщини</span></h1>
	<p>Жив собі дід, мав трьох синів. Та й заслаб він, треба вмирати. А синам сказав перед смертю, аби три ночі вартували його могилу.</p>
	<p>— ...Бо як не завартуєте, то пропаду навіки в пеклі. Та й дід помер. Першу ніч вартував найстарший син. Перестояв від вечора до рання — ніхто не приходив. На другу ніч приходи середущому сторожувати. Середущий так само досторожував від вечора до рання, і ніхто не приходив.</p>
	<p>На третю ніч приходиться наймолодшому йти. Іде наймолодший, але йде ще завидка. Заходить до церкви, бере собі свяченої води і кропило, тото, що ксьондз паски святить. Йде на цвинтар. Прийшов, став коло гроба і свяченою водою обкроплює сам себе округ.</p>
	<p>Приходить дванадцята година ночі, і приходить чорт, розбиває гріб, розбиває домовину і з батька їхнього здіймає шкіру. Зняв її, кинув межи гроби і замітує гріб глиною. А хлопець за той час узяв шкіру і поклав собі під ноги.</p>
	<p>Чорт закидав гріб та й за шкірою, а шкіри нема. А г’тому не приступить, бо той свяченою водою кропить. Та й утік чорт. Хлопець розбиває гріб і домовину і кидає на батька його шкіру. Тоді батько ожив. Та й каже йому;</p>
	<p>— Якби-с мене не довартував, я б пропав навіки в пеклі. За тоту роботу, що ти зробив, дам тобі чарівний корок. Будеш іти додому через лавку, через річку, побачиш коло лавки вербу. А та верба — дуплава. Посягнеш у то дупло рукою, там є той корок. Возьмеш його, і він буде тобі в пригоді. Черкнеш тим корком, як сірником, і що задумаєш — то тобі й буде. Взяв він той корок і подався додому. Прийшов, а браття питаються:</p>
	<p>— Як довартував? Він їм відповідає:</p>
	<p>— Ви довартували, то й я довартував. Та й більше нічого їм не сказав.</p>
	<p>Після того провелося пару місяців. А був там цар та й мав скляну гору. Пустив він всюди в газети, що як найдеться такий, аби на скляну гору за йден раз на кони вискочив, то буде ся женити з царською донькою. І писалося в газеті, котрого місяця і котрого дня то буде. Зібралося багато з тої держави, і з чужих держав поприїжджали. Та й пробують скакати. За два рази вискакували, за три рази, за штири. А за йден раз — ніхто. А той Іван, що має корок, каже:</p>
	<p>— Піду й я пробувати.</p>
	<p>Дрантивий він, незібраний. Зібрався та й іде. Іде, дивиться, а там коні пасуть. Бере найпущого коня та й іде. Приходить на тім кони до скляної гори. Тоти всі насміхаються з него, а він питається:</p>
	<p>— Чи мож мені запробувати скакати? Тоти кажуть:</p>
	<p>— Можна. Нікому не заборонено.</p>
	<p>Тоді він запхав руку в кишеню, взяв той корок в руку і черкнув. Та й каже:</p>
	<p>— Хочу за їден раз вискочити г’царевій доньці.</p>
	<p>І вискочив він тим конем аж до царевої дочки. Царева донька мала білу хустину, і два золоті підписи на ні були. Роздерла вона ту хустину наполовину і єдну половину дала йому, а другу взяла собі. Взялися вони за руки і зійшли сходами аж наниз. Увидів цар, що він встругав дурницю, що свою доньку такому бідному програв.</p>
	<p>Поженилися вони і дав їм цар три кімнати. А він каже цареви:</p>
	<p>— Не треба мені ваших кімнат. Цар йому:</p>
	<p>— Не хочеш кімнат, я збудую тобі дім. А він не хоче. Цар його питає:</p>
	<p>— А що ти хочеш?</p>
	<p>— Дай мені курник, той, де твої гуси й кури сидять. Тоді цар каже:</p>
	<p>— Точно, що дурний. Та я тобі збудую новий курник, — каже він до Івана.</p>
	<p>— Збудуй собі для твоїх курей і гусей.</p>
	<p>Цар збудував новий курник і перебрав туди свої гуси й кури. Зайшов Іван зі своєю жінкою в старий кутник, запхав руку в кишеню і потер корком.</p>
	<p>— Треба, щоб тут була золота підлога, а срібна повала й стіни.</p>
	<p>І то ся все стало. Але ніхто до него не заходить і не дивиться, як він жиє.</p>
	<p>За якийсь час друге царство видало тому цареви війну. За то, що цар таку дурницю встругав. А колись було так, що на границю сходилися царі і бились наперед самі царі, котрий котрого переможе.</p>
	<p>А царський зять чув, що цар пішов на війну. І каже свої жінці:</p>
	<p>— Іди й скажи матері, аби мені позволила взяти коня; того, що списаний, — пішов би-м помагати цареви воювати.</p>
	<p>Жінка зібралася і пішла до матері питатися. Спиталася, а цариця подумала й каже:</p>
	<p>— Зять дурний і донька здуріла. Де з таким конем воювати, що він уже списаний? Та хай бере якого хоче коня, хай бере найкращого.</p>
	<p>А він не хоче. Взяв того коня, котрого захтів, і поїхав воювати.</p>
	<p>Цар поїхав дорогами, а він — направці. І перегнав царя. Зайшов собі в якесь болото, роззувся, попідкачував штани, взяв палку і б’є жаби. Та й кричить:</p>
	<p>— Жаби, на війну, жаби, на війну!</p>
	<p>А цар якраз коло того болота їде, і чує як він кричить на жаби. Тоді цар дав приказ свому військови убити його, а він запхав руку в кишеню, стер корком і каже:</p>
	<p>— Аби ні одна куля мене не чіпала.</p>
	<p>Тоти стріляють в него, а він своє робить — жаби на війну наганяє. Нарешті цар сказав військови:</p>
	<p>— Перестаньте стріляти, бо всі кулі вистріляєте і не буде з чим на війну йти.</p>
	<p>І поїхав. Вже він на граници. Торгується з другим царем, хто кому дарує війну. А той виліз з болота, тим корком черкнув і каже:</p>
	<p>— Аби в мене був такий кінь, що ні в одного царя такого нема, аби в мене було таке вбрання, що ні один цар так не зібраний.</p>
	<p>Прилетів такий кінь і приніс таке вбрання. Прилітає він на своїм кони, а там уже зачалася війна. Скочив він з коня і підходить х’тим царям. Питається:</p>
	<p>— Що, даруєте цему цареви чи вашому війську всі голови зрубати?</p>
	<p>А тоти сказали так:</p>
	<p>— Нє, не даруємо. Як-ис такий модний, рубай.</p>
	<p>Тоді він запхав руку в кишеню, стер корком і сказав свої шабли:</p>
	<p>— Іди й рубай до послідньої голови.</p>
	<p>Зрубала шабля до послідньої голови, прилетіла і запхалася в похву, а поверх похви кров ллялася. Тоді цар підходить г’нему і хоче його взяти до себе в гості. А він каже:</p>
	<p>— Не можу я піти в гості, бо свою маму стареньку лишив дома на ліжку. Вона слаба, і, може, не застану її живу. А я рідній мамі мушу помочи.</p>
	<p>Тоді цар питається його:</p>
	<p>— З якої ти держави або з якого міста?</p>
	<p>А він йому сказав, що він з Курник-Гуси-Міста. Цар дивиться на карту — на карті ніде нема ні міста, ні села такого. Тоді виймає свою шаблю і трошки розрубав йому литку — помітив його. Мав цар білу хустину, роздер її наполовині і єдною половиною завив йому ногу. Той сів на коня й поїхав.</p>
	<p>А цар приїхав додому з війни і дав свому війську й міліції приказ дивитися кожному на ліву ногу, чи ранений. Перейшли всю державу і ніде такого не найшли. А в курник ніхто й не подивився. І хоч не найшли того, цар заладив велику гостину, бо виграв війну. Посходилися гості, п’ють, їдять. Помічники царя кажуть:</p>
	<p>— Як би не було, ви війну виграли. То хоть би закликали на гостину свого зятя, а як не зятя, то хоть доньку.</p>
	<p>Цар сказав служници, аби пішла його закликати. Служниця пішла. Але не йшла до середини, а подивилася в дірку, там, де ключ ходить. А там усе блищить. Служниця пішла та сказала другі. Друга подивилася і сказала цареві жінці. А царева жінка подивилася та й побігла казати цареви. А цар як подивився в тоту дірку, де ключ ходить, та й побачив, як той на ліжку свою ногу розвиває. Пізнав цар свою хустину, якою він тому ногу забандажував. З тої радости, з тої потіхи вийшов надвір і закричав, і збіглися всі гості.</p>
	<p>Прийшла духова музика, і запросили його в гості. А він каже:</p>
	<p>— Я з духовою не ходив і ходити не буду — прийду сам.</p>
	<p>І зібрався з жінкою. Так, що ніхто так не був зібраний, як він з жінкою. Зайшов і сказав, аби все зі столів забрали, тільки порожній посуд аби лишили. Тоді корком у кишені стер, аби на столах було їсти й нити і аби все таке було, що ніхто ще такого не їв і не пив.</p>
	<p>Тоді цар хотів дати на него свою коруну, а він каже:</p>
	<p>— Я не достойний.</p>
	<p>І пішов далі жити в курник. Пішов і най там жиє.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Ясень, Рожнятівського району, Івано-Франківської області 25 січня 1994 року Лучканич Василь Павлович (1916 року народження)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Бойківщини/">Фольклор Бойківщини</a></li>
	</ul>
</footer>
<!--#include virtual="/-/inc/general__page_end.inc" -->
