<!--#include virtual="/-/inc/general__page_start.inc" -->
<title>Іван Рожан ☼ Українська народна казка ☼ Народна творчість</title>
<meta name="Description" content="Українська народна казка Буковини «Іван Рожан» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Іван Рожан.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Іван Рожан <br><span class="article__headerDescription">Українська народна казка Буковини</span></h1>
	<p>Був собі чоловік і мав одного сина. Звався син Іван Рожан. Умерла його мати, і батько взяв собі другу жінку. Посилає мачуха Івана пасти корову, а хліба не дає. Хлопець хоче їсти та й їсть траву подорожник.</p>
	<p>А корова, яку він пас, була віщун. Одного разу каже корова:</p>
	<p>— Іванку, ти сси мене.</p>
	<p>І він ссав корову щодня. Мачуха доїть, а молока нема. І каже вона чоловікові:</p>
	<p>— Заріж цю корову, бо, ади, діти в хаті, а молока нема.</p>
	<p>Корова говорить Іванкові:</p>
	<p>— Завтра мене мають різати.</p>
	<p>І сказала, що він має робити. Хочуть різати корову, але ніхто не пійме її. Бігає вона по оборі.</p>
	<p>— Дайте вірьовку, я пійму, — каже Іванко. А батько:</p>
	<p>— Ніхто не пійме, а ти піймеш?</p>
	<p>— Пійму.</p>
	<p>Дав йому батько вірьовку, він накинув її корові на роги та розкрив ворота. Сів Іванко на корову, корова — у ворота і втікли.</p>
	<p>Зайшли вони в далеку пустиню і там живуть. Корова годує Іванка. П’є він молоко і набирається сили. Ходить по пустині і вбиває булавою дичину. А булава була у нього стокілограмова, і він її на сім кілометрів кидав.</p>
	<p>Іде він одного разу лісом, а назустріч ще один іде.</p>
	<p>— Ти хто такий? — питає він Івана.</p>
	<p>— Я Іван Рожан. А ти хто?</p>
	<p>— Я — Хитайгора. Похитав горою та й земля хитається.</p>
	<p>І пішли вони вдвох. Ідуть та й здибають третього. — Ви хто такі?</p>
	<p>— Я — Іван Рожан. А це Хитайгора. А ти хто?</p>
	<p>— Я — Місизалізо.</p>
	<p>І пішли вони втрьох. Знайшли собі у лісі хатку, живуть усі разом і разом ходять на полювання. А потому й кажуть: «Чого будемо ходити всі три? Най один лишається їсти варити».</p>
	<p>Першим лишився варити Хитайгора. Товариші йдуть на полювання і кажуть йому:</p>
	<p>— Як ми будемо вертатися додому, то кинемо булаву. Як вона буде летіти через хату, то ти насипай у миски.</p>
	<p>Зварив Хитайгора їсти, а булава ще не летить. Сів Хитайгора та й сидить. Коли чує, хтось іде. А то був дід. Борода по пояс, а сам маленький.</p>
	<p>— Зварив їсти? — питає дід.</p>
	<p>— Зварив.</p>
	<p>— То давай.</p>
	<p>Насипав Хитайгора, дід з’їв.</p>
	<p>— Давай ще.</p>
	<p>— Е, діду, то вже для інших буде, — каже Хитайгора. А дід схопив його за чуприну, набив добре, тоді все повиїдав та й пішов.</p>

	<figure class="illustration">
		<img class="illustration__image" loading="lazy" decoding="async" src="/-/i/Іван Рожан — 01.png" alt="ІВАН РОЖАН — Українська Народна Казка Буковини" title="ІВАН РОЖАН — Українська Народна Казка Буковини">
		<figcaption class="illustration__caption">ІВАН РОЖАН — Українська Народна Казка Буковини</figcaption>
	</figure>

	<p>Варить Хитайгора обід вдруге. Лиш закипіло, а булава вже летить через хату. Приходять Іван Рожан і Місизалізо.</p>
	<p>— Що ж ти робив, що їсти не зварив? — питають вони Хитайгору.</p>
	<p>— Кипіло, кипіло та й сире, — каже Хитайгора. Та й не признається, що він уже битий.</p>
	<p>На другий день лишився Місизалізо. Зварив він обід, сів та й сидить. І думає: «Той не міг скоро зварити, а я зварив». Коли це гуп-гуп! Іде дід.</p>
	<p>— Добрий день!</p>
	<p>— Добрий день. — Зварив їсти?</p>
	<p>— Зварив.</p>
	<p>— То давай.</p>
	<p>Насипав він дідові миску борщу, з’їв дід.</p>
	<p>— Давай ще.</p>
	<p>— Ні, діду, це для інших буде. А дід каже:</p>
	<p>— Я тебе вчора змолотив. І сьогодні буду бити.</p>
	<p>Він думав, що це той самий. Та набив добре Місизаліза, повиїдав усе й пішов.</p>
	<p>Варить Місизалізо другий раз. Лиш закипіло, а булава вже перелітає через хату. Прийшли ті обидва, а Місизалізо не признається, що битий.</p>
	<p>На третій день лишають варити Івана Рожана. А ті обидва пішли в ліс на полювання. Зварив Іван Рожан їсти, сів та й сидить. Коли приходить той самий дід.</p>
	<p>— Зварив їсти?</p>
	<p>— Зварив.</p>
	<p>— Давай.</p>
	<p>— Дам, діду.</p>
	<p>Насипав миску борщу. Дід з’їв.</p>
	<p>— Давай іще.</p>
	<p>Іван йому ще миску каші всипав. Дід з’їв.</p>
	<p>— Давай ще, — каже дід.</p>
	<p>— Е, діду, — каже Іван Рожан, — у мене є ще кому давати.</p>
	<p>Дід ловиться бити, а Іван Рожан каже:</p>
	<p>— Діду, не так б’ють.</p>
	<p>Та вхопив діда за бороду, витягнув надвір. А за хатою був великий пеньок, що метр у нього чоло було. Іван Рожан розколов того пенька, запхав дідову бороду в пеньок і забив плішкою. Та й пішов до хати. А булава летить через хату.</p>
	<p>Іван понасипав у миски. Ті два їдять і дивуються. А Іван питає їх:</p>
	<p>— А у вас був хтось?</p>
	<p>— Був.</p>
	<p>— І в мене був. Пообідайте і я покажу, де він. Пообідали вони, вийшли за хату — ні пенька, ні діда нема. Дід розхитав пеньок, вирвав його з корінням і потягнув.</p>
	<p>Пішли вони по дідовому сліду. І той слід привів їх до великої ями. Дід з пеньком пішов у ту яму. Пішли вони лісом, надерли з липи кори і сплели грубий воловід. Зміряли яму — воловід досяг дна. Котрий спуститься? Хитайгора каже:</p>
	<p>— Він мене тут бив і там буде бити. Не піду. Місизалізо теж не хоче йти. Іван Рожан каже:</p>
	<p>— Я піду.</p>
	<p>Витягли воловід з ями, зробили ліску, прив’язали до воловоду і спустили Івана в яму. Та й радяться обидва, як би Івана вбити. Боялися, що він межи ними такий сильний.</p>
	<p>Іван спустився, подивився по ямі — нема нікого. А був він віщук і знав, що його хочуть убити. Поклав Іван на ліску великий камінь та й хитнув воловодом: «Тягніть!» Хитайгора та Місизалізо потягнули, наполовину підтягнули та й пустили. Камінь упав назад, а вони подумали, що вже збулися Івана.</p>
	<p>А Іван одійшов від того місця й лише чув, як упав камінь. Пішов він далі, бачить, хатинка маленька. Зайшов туди, а в хатинці — дівчина сидить і вишиває квіти на рушниках. У кутках — подушки. Побачила дівчина Івана та й каже йому:</p>
	<p>— Як прийде мій хазяїн, то вб’є вас. Де б вас заховати?</p>
	<p>Та й сховала його за ті подушки.</p>
	<p>Лежить Іван за подушками. Коли чує, гуде щось. Заходить той самий дід, понюхав у хаті та й каже:</p>
	<p>— Прісна душа тут смердить. Признайся, хто тут був? Як не признаєшся, то вб’ю тебе.</p>
	<p>А Іван виходить з-за подушок:</p>
	<p>— Признаюся, діду. Це я. Я прийшов до вас у гості. Дід каже Іванові:</p>
	<p>— Давай поборемося.</p>
	<p>— Давайте.</p>
	<p>Виводить його дід надвір. Зачинають боротися. Як махнув дід Іваном об бетонний тік, Іван заліз у тік по коліна. Та вирвався, та як махнув дідом, то дід розіллявся смолою. І нема діда!</p>
	<p>Зайшов Іван до хати та й каже до дівчини:</p>
	<p>— Вже нема діда, твого хазяїна.</p>
	<p>— То будь мені чоловіком, — каже дівчина. А він каже:</p>
	<p>— Як же ми тут будемо жити? Нам треба вийти звідси. Але як?</p>
	<p>— Я тебе винесу, — каже дівчина. — Іди приготуй діжку м’яса і діжку води.</p>
	<p>Пішов він на полювання, прилагодив м’яса. Дівчина каже:</p>
	<p>— Тепер бери усе це і тримайся за мене. Будемо летіти. Як я подивлюся в правий бік, кидай мені в рот м’яса, а як подивлюся в лівий, давай води.</p>
	<p>Летять вони, летять. Подивиться вона в правий бік, він їй шматок м’яса, подивиться в лівий, він їй води. І так давав, давав, і не стало м’яса. А до верха ще не долетіли. Вона каже:</p>
	<p>— Шукай м’яса, бо я не витримаю і впаду, і поб’ємося ми.</p>
	<p>Тоді він вирубав із своєї ноги м’якуш і дає їй по кришці м’яса. І так вилетіли вони нагору. Сіли відпочити, а вона й каже:</p>
	<p>— Ти мені такого м’яса доброго дав, що я зроду такого не їла. Він показав їй рану на нозі, де м’ясо вирізав, а вона й говорить:</p>
	<p>— Як уже вибралися ми сюди, то будемо з тобою жити.</p>
	<p>Та живуть вони й тепер.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p>Іван Рожан. Сравнительный указатель сюжетов: Восточнославянская сказка. Составитель Л. Бараг, И. Березовский, К. Кабашников, Н. Новиков. — Л.: Наука, 1979 511В* + 301А. Записано 28 квітня 1979 року в селі Ломачинцях Сокирянського району Чернівецької області від Михайла Івановича Андрейцова (1893 року народження).</p>
			<p>Чарівна квітка: Українські народні казки з-над Дністра. Запис, упорядкування, примітки та словник М. А. Зінчука; Художники: Н. В. Кирилова і П. А. Гулін. — Ужгород: Карпати, 1986. — 301 с: іл.</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Буковини/">Фольклор Буковини</a></li>
	</ul>
</footer>
<!--#include virtual="/-/inc/general__page_end.inc" -->
