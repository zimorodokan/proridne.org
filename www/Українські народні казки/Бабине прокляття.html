<!--#include virtual="/-/inc/general__page_start.inc" -->
<title>Бабине прокляття ☼ Українська народна казка ☼ Народна творчість</title>
<meta name="Description" content="Українська народна казка Поділля «Бабине прокляття» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Бабине прокляття.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Бабине прокляття <br><span class="article__headerDescription">Українська народна казка Поділля</span></h1>
	<p>Давно це було. Можливо це вигадка, а може, правда.</p>
	<p>Старі люди розповідають, що жив колись у нашому селі багатий козак. Все у нього було: і коні, і воли, і поля було моргів багато. Та не дав Бог йому діток. Що вони з жінкою попоїздили по церквах, по дідах та бабах, а дітей все не було. Та ось під старість дав їм Бог дитинку. Народився у них синочок, Іванко. Мати та батько любили його дуже, здавалося, що небо, якби могли, йому б прихилили. Та не довго тішився батько сином, захворів та й помер. Залишилася сама вдова сина доглядати. Що вже любила його, що вже леліяла!</p>
	<p>Виріс синок, як дубок. Високий, стрункий, з лиця красний. Матір шанував та любив. Прийшов час йому одружуватися. Мати знайшла йому пару, хотіла, щоб він посватав дівчину з багатої сім’ї. Та не так сталося, як гадалося.</p>
	<p>Зустрів Іванко на вечорницях дівчину та й полюбив її з першого погляду. Була вона четвертою дочкою в бідній сім’ї. А що вже гарна, як квітка маку!</p>
	<p>Мати Іванка дуже не хотіла її за невістку, та він не послухав, одружився на своїй коханій. З того часу мати зненавиділа невістку. Щоб не зробила, ніколи не могла догодити свекрусі.</p>
	<p>З тої ненависті, з тої люті, свекруха скоро захворіла, і вмираючи, прокляла невістку, і дитину, яку та скоро мала народити. Після смерті свекрухи народилася в молодій сім’ї дівчинка. Назвали її Оксаною. Та скоро після її народження, помирає мати. Залишився батько з дочкою. Що вже плекав, що вже доглядав свою доню!</p>
	<p>Та й виросла вона, як квітка, тоненька, тендітна, брови, як шнурочки, личко, як яблучко, коса золотава спускається нижче пояса. А що вже слухняна, привітна, лагідна. До кожного заговорить, кожному добре слово знайде. І жених їй знайшовся до пари. Розумний, вродливий, та й любив Оксану, години не міг без неї прожити. Та не судилося їм бути разом, діяло прокляття бабине.</p>
	<p>На саме весілля, перед тим, як іти до шлюбу, пішла Оксана з нареченим на могилу матері, просити в неї благословення. А там і бабиній могилі вклонилася. Одразу ж після шлюбу, коли прийшли додому, почала в Оксани боліти голова. Посиділи молодята трохи за столом, та не могла Оксана довго сидіти, голова боліла чим раз більше. Тихесенько вийшли вони з-за стола і пішли до хати. Прилягла Оксана на ліжку та й наче заспокоїлась. А наречений тихенько вийшов у сіни.</p>
	<p>Раптом на вулиці почувся галас та крик. Вискочив хлопець у двір та й бачить, що всі люди дивляться на дах їхньої хати. Підняв він голову, а над дахом їхньої оселі повільно пливе дівоча постать у весільному вбранні, тільки обличчя її не видно.</p>
	<p>Постать піднялась над хатою, хвилину постояла, а потім полинула все вище і вище, доки не зникла з поля зору. Тільки фата повільно опустилася на край даху.</p>
	<p>Кинувся парубок до хати, торкнувся нареченої, та вона вже спала вічним сном. Збулося бабине прокляття. Залишився парубок сам, та не міг він жити в селі. Кожну ніч з’являлася до нього наречена і кликала із собою. Скоро зник він з села і більше ніхто його не бачив. Невдовзі і батько Оксани помер.</p>
	<p>І в хаті, де жила Оксана, ніхто не хотів жити. Ще в день, то нічого, а приходить ніч, хтось починає плакати тихенько, тихенько та так жалісно, що аж за душу бере.</p>
	<p>Так і стояла хатина пусткою, поки не розвалилась. А на могилі Оксани виріс кущ калини, великий та гарний. Кожен рік приходять до Оксаниної могили дівчата, прибирають її, садять квіти. А на бабиній могилі росте чортополох, ніхто його не зриває, ніхто за могилою не доглядає. Через прокляття лютої баби вся сім’я пішла з життя.</p>
	<p>Не потрібно нікому бажати зла. Треба жити в злагоді і любові. Тому що зло, заподіяне тобою комусь, з часом повернеться до тебе. І тоді не чекай добра. Прийдеться за все відповідати перед Всевишнім.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>49 (6001). Бабине прокляття. СУС —. Записано 2008 року. Фурман Г. Й.). Хмельницька область, Хмельницький район, Гвардійське</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Поділля/">Фольклор Поділля</a></li>
	</ul>
</footer>
<!--#include virtual="/-/inc/general__page_end.inc" -->
