<!--#include virtual="/-/inc/general__page_start.inc" -->
<title>Про чарівну курочку і рогату королівну ☼ Українська народна казка ☼ Народна творчість</title>
<meta name="Description" content="Українська народна казка Гуцульщини «Про чарівну курочку і рогату королівну» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Про чарівну курочку і рогату королівну.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Про чарівну курочку і рогату королівну <br><span class="article__headerDescription">Українська народна казка Гуцульщини</span></h1>
	<p>Жив собі чоловік з жінкою, і вони обоє служили в жида. Погано їм жилося, і чоловік вирішив піти щастя шукати. Ходив, куди ходив, зайшов у ліс. Там його ніч захопила. Дивиться, десь далеко ватра горить. Іде він до тої ватри, добився туди, а там старенький дідо коло ватри сидить.</p>
	<p>— Добрий вечір, дідусю! Дідусь відповів йому і каже:</p>
	<p>— Сідай. Куди ти бредеш лісом?</p>
	<p>— Шукаю щастя, дідусю, — каже чоловік. Дід каже:</p>
	<p>— Я тобі дам курочку, що буде тобі нести яєчко, одно на цілий рік. Яєчко не просте, а золоте. Ти продаш його і матимеш цілий рік чим жити.</p>
	<p>І заповів йому дід:</p>
	<p>— Але щоб ти її не зарізав, бо пропаде твоє щастя.</p>
	<p>Пішов чоловік з курочкою додому, розказав усе жінці і сказав:</p>
	<p>— Уже більше не будем у жида робити.</p>
	<p>Минув якийсь час, жид приходить до них. Вони вже до него не йдуть робити, бо мають з чого жити. Питає жид:</p>
	<p>— Чого ви не хочете до мене йти робити? А вони кажуть:</p>
	<p>— Ми маємо з чого жити, нам не треба вас.</p>
	<p>А жид цікавий, питає їх, з чого вони живуть. Розпитував їх жид і довів до того, що показали вони йому ту курочку. Жид зачав дивитися, обглядати її, піддувати під крилами. А під крилами написано було: «Хто з’їсть з цеї курки серце, то буде щоночі мати під головами ворок&nbsp;<sup>*</sup> грошей. А хто з’їсть голову з курочки, буде в цій країні королем». І жид уговорив їх, щоб вони продали йому ту курочку.</p>
	<p>— Нащо вам чекати рік на яєчко, як я вам зразу дам доста грошей.</p>
	<p>І вони ту курочку продали.</p>
	<p>За якийсь час пішла жінка знов служити до того жида. Жид зарізав ту курочку, і жінка пражила йому її на обід. Жид наказав, аби ніхто того не їв і не кушав&nbsp;<sup>*</sup>, тілько він сам. А хлопчик цеї жінки прийшов з школи і пішов до мами. Зайшов на кухню, а мама десь вийшла. А він хопнув серце й голову з курочки і з’їв. А жінка не помітила, що він то з’їв. Подала жидови їсти, а жид питає:</p>
	<p>— Хто їв це м’ясо? Де серце, де голова? А жінка каже:</p>
	<p>— Хіба хлопчик з’їв, більше нікого тут не було.</p>
	<p>І жид уговорює жінку, щоб вона свого хлопця зарізала і вибрала з него курячу голову й серце. А хлопець під дверми чув, як жид то казав. Злякався хлопець і втік від хати. В світ утік.</p>
	<p>Ходив він, куди ходив, і його ніч захопила. Попросився він до одної жінки на ніч. Переночував, жінка рано постіль прибирає, а під подушкою гроші. А хлопець уже пішов. Каже вона:</p>
	<p>— Чоловіче, біжи за тим хлопцем, заверни його.</p>
	<p>Чоловік побіг, завернув хлопця, та й наймився хлопець у них служити. І хазяйка щодня під головами в него гроші забирала, а він нічого не знав про ті гроші.</p>
	<p>Нарешті помітив хлопець, що вона щось там під подушкою забирає, і пішов від них. І взнав він про ті гроші. Має він гроші і пішов жити в місто. Жив він у місті, що жив. А в тому місті спацирувала&nbsp;<sup>*</sup> з хлопцями королівна. А ті хлопці мусіли за кожен крок, що пройшли з нею, гроші платити. І цей хлопчина пройшовся з нею і заплатив. А потім ще проходився і платив. І її здивувало, що цей найбільше спацирує з нею, що він має чим платити. І вона його так підійшла, що він розповів їй все.</p>
	<p>Коли він їй це розказав, вона запросила його жити до королівського палацу. І дала йому якоїсь отруї пити, і він виблював з себе ту голову й то серце. І він нічого не пам’ятав. Вона то забрала від него і сховала. А його вигнала. І він пішов.</p>
	<p>Ходив він, куди ходив, зайшов у ліс І дуже захотів їсти. Вчув запах грушок. Найшов грушу, наївся тих грушок, і зачали йому рости роги. Такі роги виросли, що вже й краки&nbsp;<sup>*</sup> чіпляються. Нема йому як іти.</p>
	<p>І вчув він запах яблук. Дійшов до тих яблук та й з’їв кілька. І роги йому впали. Іде він далі. Захотів пити. Найшов струмок, взяв руками води, а на руках йому від тої води шкіра облізла. Іде він далі, найшов другий струмок. Узяв руками води з того струмка, і руки йому погоїлися і стали дуже гарні. І тоді він набирає води і тої, і тої окремо. І тих яблук набрав, і тих грушок, що від них роги росли.</p>
	<p>І вертається він до того міста і йде на базар. Запах з тих грушок і з тих яблук дуже файний. Але він поки що їх нікому не продає. Питають, а він каже:</p>
	<p>— Я ще ціни не знаю.</p>
	<p>І підходить та королівна (він її пізнав), і він їй продає тих грушок. А вона його не пізнала.</p>
	<p>Прийшла королівна додому, тих грушок з’їла і лягла спати. Вона спить і нічого не чує, а роги ростуть. Зачали їй роги тиснути в голову, і вона пробудилася. Покликала служницю. Служниця увиділа ті роги, спудилася, зробила ґвавт. Скликали лікарів. Пилють роги, а роги далі ростуть.</p>
	<p>Шукають вони такого, хто би міг це вилікувати. А той хлопець зголосився:</p>
	<p>— Я вилікую.</p>
	<p>Його привели туди, і король сказав:</p>
	<p>— Вилікуєш, то дам за тебе дочку.</p>
	<p>І він дав їй тих яблук. Вона з’їла ті яблука, і роги в неї відпали. Тоді він побризкав її тою водою, і вона стала дуже негарна. А він їй каже:</p>
	<p>— Ти маєш якісь гріхи, ти щось погане зробила. А вона й призналася:</p>
	<p>— Я отуманила одного хлопця і забрала в него серце й голову з курочки чарівної.</p>
	<p>І сказала вона, де то все стоїть, щоб він то все собі забрав. І він то забрав, а її покропив живущою водою. І вона стала гарна.</p>
	<p>І хлопець з нею женився і став королем. І жили вони та наживалися.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__footnotes">
			<p><sup>*</sup> Во́рок — мішок.</p>
			<p><sup>*</sup> Ку́шати — пробувати на смак.</p>
			<p><sup>*</sup> Спацирува́ти — проходжатись.</p>
			<p><sup>*</sup> Крак — гілляка.</p>
		</div>
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Село Рибне, Косівського району, Івано-Франківської області 27 березня 1986 року Никифорак Василь Петрович (1905 року народження)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Гуцульщини/">Фольклор Гуцульщини</a></li>
	</ul>
</footer>
<!--#include virtual="/-/inc/general__page_end.inc" -->
