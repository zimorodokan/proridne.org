<!--#include virtual="/-/inc/general__page_start.inc" -->
<title>Про діда-ворожбита ☼ Українська народна казка ☼ Народна творчість</title>
<meta name="Description" content="Українська народна казка Буковини «Про діда-ворожбита» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Про діда-ворожбита.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Про діда-ворожбита <br><span class="article__headerDescription">Українська народна казка Буковини</span></h1>
	<p>Жили собі дід з бабою. За молодих літ вони все робили, а на старість і баба не годна робити, і дід не годен робити. Баба ще май пряде, а дід нічого не роби. Каже баба дідови: — Я тобі куплю книжку, ту, що по ній ворожать. Будеш заробляти ворожінням, та якось будем жити. А дід каже:</p>
	<p>— Агій, стара! Я нічого не знаю та й буду ворожити? Щоб ще хтось набив?</p>
	<p>— Будеш знати, — каже баба. Пішла і купила йому ту книжку.</p>
	<p>— Ну, діду, іди на базар ворожити. Щось заробиш. А то була книжка, що по ній сліпі водя пальцями.</p>
	<p>В одного пана вкрали коні. Підходи той пан до діда на базарі і каже:</p>
	<p>— Вгадай, де мої коні. Вгадаєш — добре тобі заплатю, не вгадаєш — голову зніму.</p>
	<p>Води дід пальцем по тій книжці та й каже панови:</p>
	<p>— Їдна долина і горб, друга долина і горб, а в третій долині ваші коні.</p>
	<p>Пішов пан на ту третю долину, а там його коні прив’язані. Вгадав дід! Заплатили йому добре, і пішов він додому. Приходи, а баба питає:</p>
	<p>— Ну що, діду? Заробив щось? А дід показує гроші.</p>
	<p>— Ну що, не казала я тобі, що ти заробиш?</p>
	<p>— Авжеж, авжеж, казала. Будем жити,</p>
	<p>А в царя обікрали банк, забрали касу з грішми. Цар по ворожбитах. Всі кажуть:</p>
	<p>— Ми нічого не знаєм. Най старший скаже. Приходи цар до діда,</p>
	<p>— Ти старший ворожбит? Скажи, де моя каса. Як не скажеш — голова з плеч.</p>
	<p>А дід йому:</p>
	<p>— Царю, ви мені будете сорок день давати їсти, що схочу, і через сорок день я вам скажу, де ваша каса.</p>
	<p>Дід нічого не знав і думав, що йому голову знімуть. То хоч поїсть, що схоче, сорок днів.</p>
	<p>Так він договорився з царем. Принесли йому вечерю, а один з тих злодіїв підходи під вікно. Послухати, що дід буде казати. А дід і каже:</p>
	<p>— Ну, діду, вже є їден!</p>
	<p>А то їден горнець принесли йому на вечерю. А злодій подумав, що то про него сказав дід. Прибіг до товаришів:</p>
	<p>— Лиш я прийшов, а він каже, що вже є їден.</p>
	<p>На другий вечір приходя під вікно два. А дід до баби каже:</p>
	<p>— Ну, бабо, сідай до вечері, вже є два.</p>
	<p>А то два горшки принесли. А злодії подумали, що то про них двох каже дід. Побігли до своїх товаришів:</p>
	<p>— Дід каже, що вже є нас два!</p>
	<p>Проходи сорок день, і дід замовив найголовнішу вечерю. А ті злодії говорять між собою, і їхній старший каже:</p>
	<p>— Ви боїтеся. Я сам піду.</p>
	<p>Та й пішов той старший під вікно. А дідови й бабі принесли вечерю у великому горшку. І каже дід:</p>
	<p>— Ходи, бабо, є вже найголовніший.</p>
	<p>А найголовніший злодій почув і думав, що то дід про него говори. Входи він до хати до діда. Та й каже:</p>
	<p>— Діду, ми тобі дамо половину тих грошей, лиш не кажіть за нас. А дід йому:</p>
	<p>— Що? Най тобі за половину знімає голову, а не мені.</p>
	<p>— То добре, діду, ми всі гроші дамо, лиш нас не видавайте.</p>
	<p>— Це вже ти діло говориш. Каже той до діда:</p>
	<p>— Гроші закопані в лісі на полянці між трьома дубками. Приходи цар.</p>
	<p>— Ну, де моя каса?</p>
	<p>— У лісі на полянці, там, де три дубки. Між тими дубками закопані ваші гроші.</p>
	<p>Цар забрав свої гроші, добре заплатив дідови. Каже баба до діда:</p>
	<p>— А я не казала тобі, що будем добре жити?</p>
	<p>— Авжеж, авжеж, жиєм.</p>
	<p>А цар подумав: «Зберу я всіх ворожбитів і зроблю для них обід». Зібралися ворожбити, посідали за столи, а цар вийшов надвір та й думає: «Що б його таке їм сказати, щоб вони вгадали?» А там коник у траві скаче. Цар кинув раз на него руку — коник вискочив, кинув другий раз руку — коник вискочив, аж за третім разом його спіймав. Входи цар до них і каже:</p>
	<p>— Вгадайте, що в мене в руці. Як не вгадаєте — голови вам з плеч! А всі ворожбити кажуть:</p>
	<p>— Як наш найстарший не скаже, то й ми не скажем. Перепитав цар усіх — не сказали. А цар до діда:</p>
	<p>— Ну, найстарший, що є в мене в руці? Дід устає.</p>
	<p>— Ну що я вам скажу, царю? Попався раз — вискочив, попався другий раз — вискочив. А як третій раз попався, то що буду робити?</p>
	<p>А цар подумав, що дід угадав за коника. Та й каже:</p>
	<p>— Так воно й було. Попався мені коник раз — вискочив, попався другий раз — вискочив. А третій раз я його спіймав. Правильно старший ворожбит угадав.</p>
	<p>Дав цар дідови атестат, що він — головний ворожбит. І дід ще й зараз ворожи.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Василівці, Сокирянського району, Чернівецької області 9 серпня 1985 року Данилов Олекса Степанович (1915 року народження)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Буковини/">Фольклор Буковини</a></li>
	</ul>
</footer>
<!--#include virtual="/-/inc/general__page_end.inc" -->
