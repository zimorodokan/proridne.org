<!--#include virtual="/-/inc/general__page_start.inc" -->
<title>Мудрий чоловік та його товариші ☼ Українська народна казка ☼ Народна творчість</title>
<meta name="Description" content="Українська народна казка Гуцульщини «Мудрий чоловік та його товариші» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Мудрий чоловік та його товариші.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Мудрий чоловік та його товариші <br><span class="article__headerDescription">Українська народна казка Гуцульщини</span></h1>
	<p>Був цар. Хитрий він був, мудрий, розумний чоловік. А дуже гордий був. Але ті покойові, що обходили його, не дуже його любили. Та й кажуть йому:</p>
	<p>— Царю наш пресвітлий, ви дуже в нас мудрий і хитрий. Але є в нашій державі такий простий селянин, що ще мудріший і хитріший за вас Каже цар:</p>
	<p>— Це не може бути. Я вчився великі роки, практики переймив. Інакше би мене на царя не поставили. Та щоби найшовся такий простий мужик і був мудріший від мене? Я готов застрілитися, як таке буде.</p>
	<p>Покликав цар свого міністра і сказав йому:</p>
	<p>— Іди місто від міста, село від села. І вишукай мені того мудреця, що про него розказують мені покойові. Що ніби хитріший і мудріший за мене. А я тобі за це, як постарію, передам своє царювання. А як не відшукаєш — голова з плеч.</p>
	<p>Подався той міністер по містах і селах. Але він перебрався собі по-сільському, щоби його ніхто не впізнавав, що він міністер. Питав містами, селами, чи нема такого чоловіка, мудрого і хитрого. І не міг напитати. Але в послідній раз, уже вертаючись до столиці, зайшов у одно село і спитав у якоїсь жінки на вулиці:</p>
	<p>— Чи нема у вашім селі такого мудрого, хитрого чоловіка, щоби міг заговорити з царем?</p>
	<p>— Ой є, — каже, — є.</p>
	<p>— Покажіть мені його хату.</p>
	<p>Приходить він до хатини того мужика та й питає його:</p>
	<p>— Чоловіче добрий, я чув про вас, що ви такий розумний, мудрий і хитрий чоловік, що ви можете й з царем балакати. Чи правда це?</p>
	<p>— Можу, — відповідає домашній чоловік, — але мені не потрібно з ним говорити. У мої домівці все, що треба, є.</p>
	<p>— А я вам приказую, — міністер каже, — мусово маєте бути в него в столиці.</p>
	<p>— А як ви мене можете примусити? Такий голодрайник!</p>
	<p>А міністер відгорнув свою верхню лабунду&nbsp;<sup>*</sup>, і на грудях у него все засіяло, як золото. Чоловік аж стремтів. Та й сказав:</p>
	<p>— Нічого, нічого, я поїду. Міністер сказав:</p>
	<p>— Обов’язково би ви приїхали. Та й пішов від него.</p>
	<p>Сказав той чоловік свої жінці:</p>
	<p>— Рихтуй мені харчу на дорогу.</p>
	<p>І вирушив він у далеку путь до царя. Іде він степами, дивиться, над дорогою при горбикови сидить чоловік та й тримає палець до носа притиснений. Чоловік припинився коло него та й каже:</p>
	<p>— Чоловіче добрий, відколи я народився, я ще такого чоловіка не видів, щоб тримав палець, притулений до одної ніздрі носа. Гірко мені й тяжко на серци, бо йду до царя на допит. І не знаю, що зо мною цар зробить. Але ще хотів запитатися у вас, чоловіче, що це ви робите з носом.</p>
	<p>А той чоловік каже:</p>
	<p>— Я є Вітер, тому я тримаю палець до носа. Бо якби я відмикнув палець від носа, то страшний вітер був би. А якби подув обома ніздрями, то — видиш, що літо та й тепло — зараз би іній був на деревах. Бери мене з собою, то я буду тобі в допомозі.</p>
	<p>Та й ідуть собі вдвох дорогою. І надибають, що сидить чоловік на окопі дороги. Сидить собі на землі. І одна нога під ним, а друга на плечах. Зачудувався чоловік, цей, що йде до царя. Питається в него:</p>
	<p>— Чоловіче добрий, я такого чуда не видів на світі, щоби чоловік на одній нозі стояв, а друга на плечах була.</p>
	<p>Він йому каже:</p>
	<p>— Як здоймаю цю другу ногу з плеч, то що раз стану, то п’ять миль. Бери мене з собою, я буду тобі в допомозі.</p>
	<p>Ідуть вони втрьох. Надибають при дорозі четвертого чоловіка. Той чоловік стоїть під сивно́ю&nbsp;<sup>*</sup> яблінкою та все трясе та й їсть тих яблук, та й їсть. Каже чоловік, що йде до царя:</p>
	<p>— Чоловіче Божий, схаменися трохи, перестань уже їсти тих яблук.</p>
	<p>— Не можу перестати, бо я Ненажера. Бери мене з собою, я тобі буду в допомозі.</p>
	<p>І пішли всі четверо в товаристві. І прийшли перед царського палацу. Ці три остаються перед брамою, а цей мудрий та хитрий заходить. Цар виходить йому назустріч.</p>
	<p>— Стався я, царю, перед вас Що ви хотіли з мене?</p>
	<p>— А ти хто такий будеш?</p>
	<p>— Я мудрий, хитрий чоловік. Мене ніхто не годен ні перехитрити, ні перемудрити. Ніякий король, ніякий цар.</p>
	<p>— Добре, добре, — сказав цар. — Будемо балакати завтра по днині. Буду видіти твою мудрість. А зараз будеш ночувати, бо вже вечір настав. Будеш відпочивати. Є для тебе окрема кімната.</p>
	<p>Сказав чоловік до царя:</p>
	<p>— Хай і мої товариші ночують зо мною. Цар подумав.</p>
	<p>— Добре, най ідуть і ті. Може, й вони такі сами, як ти. І сказав цар своїм слугам:</p>
	<p>— Заведіть їх у ту карну залізну кімнату під ключ, а під залізну підлогу накладіть ватри, щоби вони всі чотири погоріли супра́хом. Не треба мені говорити з мужиками.</p>
	<p>Сказав мудрий чоловік:</p>
	<p>— Дайте нам, царю, карти, щоб нам було не скучно ночувати.</p>
	<p>Цар не жалів, дав навіть свої власні карти. Вартові повели чотирьох людей у ту карну кімнату, люди посідали на студену залізну підлогу, а під ними вже ватри палають. Люди з труду подрімалися, аж тут нараз зачало їх печи. Кажуть ті три люди до Вітра:</p>
	<p>— Рятуй нас, брате, бо горимо! Видиш, де нас цар запровадив? Щоби ми згоріли.</p>
	<p>Вітер подув носом і ту кімнату схолодив. Якраз нормально стало в кімнаті. Каже оден до другого:</p>
	<p>— Витягаймо, браття, карти, граймо.</p>
	<p>Грають вони карти, грають, коли нараз знов дужче вогонь підтиснули вартові. Кажуть три люди до Вітра:</p>
	<p>— Дуй носом, щоби іній був по стінах. Ліпше би було холодніше, чим би ми згоріли від жару.</p>
	<p>І Вітер подув, і став по стінах іній. Рано цар каже своїм слугам:</p>
	<p>— Ідіть беріть мітли і виметіть з тих погорених кістки. Прийшли слуги, розімкли двері, подивилися, а люди всі живі.</p>
	<p>Та й питаються:</p>
	<p>— Як спалося вам, люди?</p>
	<p>— Добре, але захолодно.</p>
	<p>Занесли до царя звістку, що люди живі. Цар не повірив, штрик сам у ту кімнату. Подивився і з лютости аж заскреготів зубами. І сказав:</p>
	<p>— Виходіть відти!</p>
	<p>Вони вийшли, а цар каже:</p>
	<p>— Будете відходити додому, але мусите в мене пообідати. Наказав цар кухаркам своїм наварити багато їди. Поклали ту</p>
	<p>їду на столи і три бочці вина. І привели тих чотирьох людей. Сказав цар:</p>
	<p>— Коли ви не поїсте цю їду, то буде лихо з вами. Зажурилися люди. Їли, що їли, трохи з’їли та й більше не годні. А Ненажера сказав:</p>
	<p>— Я лише починаю їсти.</p>
	<p>І поз’їдав геть усе й вино повипивав. Столи порожні лишилися. Цар прийшов, подивився і подумав собі: «Нічого з цими людьми я не подію», І сказав їм:</p>
	<p>— Забирайтеся мені геть, щоб я вас у свої столиці не видів. Вирушили ті чотири люди в свою дорогу. Пройшли вони довгі ниви. А цар подумав собі: «Таким людям треба голови позрубувати». І сказав своєму військови:</p>
	<p>— Беріть шаблі в руки, сідайте на коні і летіть степом. Подогоните чотирьох людей, зрубайте їм голови і принесіть мені показати.</p>
	<p>Військо так і зробило. Летять кіньми, аж з-під коней вогонь свище. Обернулися чотири люди назад, подивилися, що наближається смерть, та й сказали до того четвертого, що несе ногу на плечах:</p>
	<p>— Прикручуй, братчику, ногу та бери нас попід пахи та на плечі, та рятуй наше життя, бо погибаємо.</p>
	<p>А той так і зробив. Прикрутив ногу та взяв їх трьох і біжить. Та й що крок стане, то все п’ять миль. Дійшли до великої ріки. Цей переступив з одного берега на другий, а військо добігло до води та й стало. Та й уздріли вони, що це не та сила, що з нею можна боротися. Повернулися до царя і все розповіли, як то було. І тоді цар подумав, що це був справді хитрий і мудрий чоловік.</p>
	<p>Тоді чоловік, що йшов до царя, запросив своїх трьох друзів до себе в гості. Увів їх у свою хату і сказав:</p>
	<p>— Ану, люди, почекайте трошки. Я йду до шинкаря.</p>
	<p>Та набрав їсти, скликав сусідів своїх, посадив свої гості за стіл. Очима до стіни, плечима до столів. Кухарі подавали їсти й пити. Гості їли й пили. По бороді текло, а в роті сухо було. А я пішов у місто, купив горнець, та й цій байці конець.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__footnotes">
			<p><sup>*</sup> Лабу́нда — верхня бідняцька одежина.</p>
			<p><sup>*</sup> Сивни́й — рясний (про плоди).</p>
		</div>
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Хутір Калинки́, Косівського району, Івано-Франківської області 1 лютого 1986 року Колобейчук Григорій Дмитрович (народж. 1930)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Гуцульщини/">Фольклор Гуцульщини</a></li>
	</ul>
</footer>
<!--#include virtual="/-/inc/general__page_end.inc" -->
