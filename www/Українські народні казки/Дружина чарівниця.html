<!--#include virtual="/-/inc/general__page_start.inc" -->
<title>Дружина чарівниця ☼ Українська народна казка ☼ Народна творчість</title>
<meta name="Description" content="Українська народна казка Буковини «Дружина чарівниця» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Дружина чарівниця.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Дружина чарівниця <br><span class="article__headerDescription">Українська народна казка Буковини</span></h1>
	<p>Один хлопець пішов з дому світом. Іде він, іде, дивиться, а там дванадцять дівчат купаються. Всі файні, а найменша — найфайніша. Прийшли вони до берега, зачали говорити, і він ту найменшу собі сподобав. Забрали вони його до свого батька. Попросив, щоби батько віддав за него дочку. А батько й каже:</p>
	<p>— Дам, але зрубай цей ліс, посій просо, і щоб воно до ранку достигло, і щоб було зжате, і щоб з него була зварена каша.</p>
	<p>Він не годен цего зробити. Сів та й плаче. А вона й каже:</p>
	<p>— Не плач.</p>
	<p>Махнула хустинкою — і все те зробилося.</p>
	<p>Подивився батько на ту роботу та й дає йому друге завдання:</p>
	<p>— Зроби так, щоб до ранку на цему місці знов був ліс. Точно такий, як був перше, не більший і не менший.</p>
	<p>Він сів та й знов плаче. А вона каже:</p>
	<p>— Не плач.</p>
	<p>Махнула хустинкою — зробився ліс такий, як був. Подивився старий та й каже:</p>
	<p>— Добре. Це ти зробив. Завтра будеш мати третє завдання. Полягали вони спати, а вона й каже йому:</p>
	<p>— Третє завдання ми вже не виконаєм. Треба нам тікати відци до твого тата.</p>
	<p>І зібралися вони тікати. А як виходили, вона плюнула у всі чотири кути кімнати. Рано встав старий і каже через двері:</p>
	<p>— Вставайте вже.</p>
	<p>А слина з одного кута каже:</p>
	<p>— Зараз устаємо. Почекав батько й знов каже:</p>
	<p>— То ви встаєте?</p>
	<p>— Встаєм.</p>
	<p>І знов нема їх. Іде він третій раз до дверей.</p>
	<p>— То що ви, не думаєте вийти?!</p>
	<p>— Вже збираємося! — крикнула слина з четвертого кута.</p>
	<p>І далі нема їх. А як прийшов батько п’ятий раз та крикнув, ніхто вже не обізвався. Старий сказав виламати двері. Виламали, а їх там нема.</p>
	<p>Посилає батько слуг, щоб догнали їх. Слуги доганяють, а ті почули — і вона зробилася керницею, а його зробила журавлем. Надбігли слуги, питають людей:</p>
	<p>— Ви не бачили тут хлопця й дівчини?</p>
	<p>— Ні, не бачили. Вернулися. Питає їх хазяїн:</p>
	<p>— Не догнали ви їх?</p>
	<p>— Ні.</p>
	<p>— А що ви по дорозі бачили?</p>
	<p>— Нічого не бачили, лиш керниця була й журавель.</p>
	<p>— То це були вони. Ідіть доганяйте їх.</p>
	<p>Знов поїхали слуги доганяти. А ті почули, і вона зробилася пшеницею, а він — сторожем. Прибігли слуги — нікого нема. Питають сторожа, чи не бачив на дорозі хлопця й дівчину.</p>
	<p>— Ні, не бачив.</p>
	<p>І вернулися слуги ні з чим. Питає батько:</p>
	<p>— Догнали ви їх?</p>
	<p>— Ні.</p>
	<p>— А кого бачили по дорозі?</p>
	<p>— Нікого не бачили, тілко пшеницю й сторожа коло неї.</p>
	<p>— То це вони були.</p>
	<p>І пустився старий сам їх доганяти. Тікають вони, а перед ними Дунай, нема як перейти. Вона махнула хустинкою — і зробився міст. Вони обоє перейшли. А батько добігав уже, вибіг на міст. А вона махнула хустинкою, той міст перетяла — і старий втопився.</p>
	<p>Прийшли вони в ліс. До хати було вже близько. А вона махнула хустинкою, і зробилася в лісі хата. І живуть вони там, а він плаче додому, бо видно йому вже хату батьків. Вона й питає:</p>
	<p>— Чого ти плачеш?</p>
	<p>— Ліс штурхає мене в очі. А вона каже:</p>
	<p>— Ти, лісе густий та рідкий, що ти штурхаєш мого чоловіка в очі?</p>
	<p>— Я не густий, не рідкий. Я його не штурхаю в очі. А він плаче, бо батькову хату видко, а він тут на горі сидить.</p>
	<p>Вона й каже:</p>
	<p>— То йди в гості до свого батька, але не дозволяй, щоб хтось поцілував тебе в руку. Бо як поцілує, то ти забудеш за мене.</p>
	<p>Пішов він додому. Всі ним дуже тішилися. Він поїв і заснув. А мама каже меншому хлопцеви:</p>
	<p>— Поцілуй братчика в руку.</p>
	<p>І він поцілував. І брат зразу забув за свою жінку.</p>
	<p>Найшли батьки свому синови наречену, і мають іти вже до шлюбу. Та й їдуть кіньми до церкви. А жінка його зійшла надолину, махнула хустинкою, і зробилася така вода, що вони не годні переїхати. Вода, болото — топляться вони. І побачив він, що його жінка є. І так зробила вона, що вийшло звідкись маленьке телятко. Впряглося те телятко у віз і зразу його витягло. А він встав з воза і пішов до свої жінки. Пішли вони до його батьків. І жили там і, може, ще й тепер живуть.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Ожів, Сокирянського району, Чернівецької області 31 липня 1984 року Романишина Наталя Матвіївна (1904 року народження)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Буковини/">Фольклор Буковини</a></li>
	</ul>
</footer>
<!--#include virtual="/-/inc/general__page_end.inc" -->
