<!--#include virtual="/-/inc/general__page_start.inc" -->
<title>Як котик та півник утопили лисицю ☼ Українська народна казка ☼ Народна творчість</title>
<meta name="Description" content="Українська народна казка Про Тварин (звірів) «Як котик та півник утопили лисицю» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Як котик та півник утопили лисицю.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Як котик та півник утопили лисицю <br><span class="article__headerDescription">Українська народна казка про тварин</span></h1>
	<p>Жив котик і півник. Котик лежав на печі, а півник на лавці. Вранці схотілось їм їсти. Півник і пішов колосочків збирать, а котик остався дома. Де взялась лиска, схватила півника за головку та й понесла. Кричить півник:</p>
	<div class="poem">
		<p>
			Котику-братику,<br>
			Мене лиска несе<br>
			За круті гори<br>
			В широкі нори!
		</p>
	</div>
	<p>Несе лиска, тільки хвостиком блиска!</p>
	<p>Почув котик та й одняв півника. Прийшли додому. На другий ранок пішов котик мишок ловити, а півника оставив дома. Прийшла лисичка та й каже: «Півнику-братику, відчини! Я тобі пшонця принесла».</p>
	<p>Півник одчинив. Лисичка за головку та й понесла. Несе лиска, тільки хвостиком блиска! Кричить півник:</p>
	<div class="poem">
		<p>
			Котику-братику!<br>
			Мене лиска несе<br>
			За круті гори<br>
			В широкі нори!
		</p>
	</div>
	<p>Не чув котик, як його півник звав. Прийшов додому: аж нема півника!.. Зажуривсь котик, а далі й надумав, як півника врятувать. Пішов до лисиччиного дому, сів на пеньочку та й грає:</p>
	<div class="poem">
		<p>
			А в лиски, в лиски новий двір,<br>
			Чотири дочки на вибір,<br>
			А п’ятий сипко — Пилипко,<br>
			Заграє в дудку й на скрипку, —<br>
			Я в бас — не вдавсь,<br>
			А в дуду — не буду,<br>
			В соломію — не вмію,<br>
			А в талалаю — і сам заграю.
		</p>
	</div>
	<p>Вийшла лисиччина старша дочка, а котик її — цок та в лобок, та в шкуратяний мішок. Сів та й знов грає:</p>
	<div class="poem">
		<p>
			А в лиски, в лиски новий двір,<br>
			Чотири дочки на вибір,<br>
			А п’ятий синко — Пилипко,<br>
			Заграє в дудку й на скрипку, —<br>
			Я в бас — не вдавсь,<br>
			А в дуду — не буду,<br>
			В соломію — не вмію,<br>
			А в талалаю — і сам заграю.
		</p>
	</div>
	<p>Вийшла підстарша лисиччина дочка, а котик її — цок та в лобок, та в шкуратяний мішок. Сів та й знов грає.</p>
	<p>Далі — знов та ж історія з середульшою, найменшою, з синком — Пилипком.</p>
	<p>Сидить лиска та жде своїх діток, а вони не йдуть. Ждала, ждала, а далі пішла сама шукати їх. Коли чує — щось грає:</p>
	<div class="poem">
		<p>
			А в лиски, в лиски новий двір,<br>
			Чотири дочки на вибір,<br>
			А п’ятий синко — Пилипко<br>
			Заграє в дудку й на скрипку, —<br>
			Я в бас — не вдавсь,<br>
			А в дуду — не буду,<br>
			В соломію — не вмію,<br>
			А в талалаю — і сам заграю.
		</p>
	</div>
	<p>Підійшла — аж то котик. А він її цок та в лобок, та в шкуратяний мішок. Зав’язав добре, пішов, півника знайшов у лисиччиній хаті. Та й понесли удвох всю лисиччину сім’ю додому.</p>
	<p>На дорозі річечка, а на річечці місточок. Котик та півник і вкинули мішок у воду, а самі пішли далі.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p>Як котик та півник утопили лисицю. Н. П. Андреев, Указатель сказочных сюжетов по системе Аарне. Издание государственного Русского географического общества, Л., 1929. — 61/ІІ. Зап. В. Косенко в 1926 р. у с. Томашівка Смілянського р-ну Роменської окр. Відділ рукописів Інституту мистецтвознавства, фольклору та етнографії ім. М. Т. Рильського АН УРСР., ф. 1-7, од. зб. 820, арк. 79.</p>
			<p><a href="/Український фольклор Книги/Іван Березовський ☼ Казки про тварин/">Казки про тварин</a> (Українська народна творчість) — Київ: Наукова думка. — 1976 — 575 с.</p>

		</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
</footer>
<!--#include virtual="/-/inc/general__page_end.inc" -->
