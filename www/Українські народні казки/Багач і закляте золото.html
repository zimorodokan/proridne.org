<!--#include virtual="/-/inc/general__page_start.inc" -->
<title>Багач і закляте золото ☼ Українська народна казка ☼ Народна творчість</title>
<meta name="Description" content="Українська народна казка Гуцульщини «Багач і закляте золото» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Багач і закляте золото.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Багач і закляте золото <br><span class="article__headerDescription">Українська народна казка Гуцульщини</span></h1>
	<p>Дуже давно, як ходили опришки по горах, то тими грішми, що здобували собі, ділилися по рівній частині. І кожний опришок приносив гроші в своє село і заховував у знайомі місця, щоби потому мав на свій прожиток. Та й так заклинав ті гроші, котрі ховав, що зразу диявол засідав на гроші.</p>
	<p>Але в однім селі були люди, що замічали ті місця. Бо в році був оден день святошний, коли ці гроші очищалися вогнем у дванадцятій годині ночі. Тяжко було допантрувати те місце, де синенький вогник очищав опришківське золото.</p>
	<p>Але одна жінка йшла від сусіди опівночі та й попало їй це вздріти під одним дуже грубим дубом. Уздріла вона, як вогник спалав синенький. Та й другий день похвалилася по селу всім людям, що виділа, як під дубом вогник запалав.</p>
	<p>Учув це оден багач та й пішов до тої жінки.</p>
	<p>— Правда, що ти виділа вогник синенький під тим грубим дубом?</p>
	<p>— Правда, правда. А що?</p>
	<p>— Іди покажи мені то місце.</p>
	<p>— Та що вам з цего прийде, як я вам покажу? Може, там нечиста сила сидить.</p>
	<p>Багач каже:</p>
	<p>— Поведи мене, жінко, на то місце та й нікому про це місце не кажи. А я тобі заплачу за те, що мені сказала і більше нікому не будеш казати, — сказав багач та й дав бідній жінці дві мисці муки.</p>
	<p>Повела жінка багача до дуба та й каже:</p>
	<p>— Бігме-Боже, отут я виділа, що вогник палав опівночі.</p>
	<p>І багач ще раз сказав їй, аби вона про це місце нікому не казала.</p>
	<p>І не йде вже до хати багач, а сів собі під дуба та й чекає половини ночі. Чекав, чекав, прийшло опівночі і нічого не увидів. Бо то, знаєте, лиш раз на рік вогник очищає ті гроші, на свято Василія.</p>
	<p>Вартував багач коло того дуба багато ночей, нарешті йому це набридло, та й він того дуба покинув. І зачав попитуватися межи людьми про ті опришківські гроші. І люди говорили, що то раз в рік буває, на Василія у дванадцятій годині ночі. Лиш тоді очищаються гроші.</p>
	<p>Пішов багач на те місце, до того дуба на саме Василія. Та так висмотрює пальцями землю навколо того дуба, та так пантрує ту хвилину, коли синій вогник вийде з землі. Та й дочекався. Нараз пришкрумів вогник і отворилася яма. Багач сягнув рукою за тим кітликом&nbsp;<sup>*</sup>. І там йому ймило руку, як у кліщі. Та й заговорило людським голосом.</p>
	<p>— Е, чоловіче, тобі це діло так легко не піде.</p>
	<p>— А чому?</p>
	<p>— Возьмеш ці золоті гроші, але мусиш здати душу когось із свеї рідні.</p>
	<p>Багач сказав:</p>
	<p>— Я не маю великої рідні, а лиш тільки брата рідного маю.</p>
	<p>— А можеш дати свого брата рідного за ці гроші?</p>
	<p>— Можу дати, але скажи мені, скільки там є тих грошей.</p>
	<p>— А стільки є грошей, що ти можеш бути в шість раз багатіший, як ти є. На́ тобі оцей луб&nbsp;<sup>*</sup> та підпишися.</p>
	<p>— Я не маю чим писати. То подало здолини&nbsp;<sup>*</sup> иглу.</p>
	<p>— Пробивай мізерний палець правої руки до крови. Мочи цу иглу в свою кров і підписуйся мені на цім лубови, що твій брат буде мій.</p>
	<p>Багач підписався, і нараз настала тиша. Багач посяг по кітлик з грішми і взяв його. Діра заморщилася, а багач кітлик під сардак та й у радощах до хати пошмалив. То вже було перед дниною. Багач застелив вікна, засвітив свічку, висипав гроші на стіл, перерахував їх. І було там грошей у шість раз більше, ніж вартувало ціле його господарство.</p>
	<p>Нікому не каже багач про цю справу, навіть свої жінці. Випитується помежи люди, хто ґрунта продає. Продають люди ґрунта́, а цей багач купує. На однім кутку, на другім, на третім поскуплював ґрунта в людей. На кожнім своїм ґрунті будує стайні. Понакуплював худоби багато.</p>
	<p>Але тут сталося недобре з його рідним братом. Відобрало братови руку, рот набік потягло. У великих муках брат від того часу, як він його запродав. Кажуть сусідні люди багачеви:</p>
	<p>— Чому ти не йдеш до свого рідного брата? Він у великій слабости.</p>
	<p>А він їм відповідає:</p>
	<p>— Та чи я маю коли ходити до брата, як у мене худоби навколо та й поля?</p>
	<p>— Е, — кажуть люди, — ти великого гріха вкусив. Ти лиш одного брата маєш. Вся твоя худоба минеться, та й поле минеться, та й тебе не стане.</p>
	<p>Текло багача в голову, що він зле зробив, але то вже було пізно.</p>
	<p>Зібрався він та й пішов до брата. А брат у ліжку лежить. Не збірував уже брат відробляти чортови за гроші, що взяв їх багач з-під дуба. Упав з сили. Бо той чорт, котрий дав багачеви гроші, узяв брата і робив ним кожної ночі, аби відробив гроші, що взяв багач.</p>
	<p>Заплакав гірко слабий брат, лежачи в постелі.</p>
	<p>— Братику милий, мені сон приснився, що ти підписався за мене дияволови. За великі гроші продав мене.</p>
	<p>Багач здригнувся і пішов з хати, і навіть не розвитався із своїм слабим братом.</p>
	<p>Але прийшла пора й на багача і помер і він. Посходилися люди на похоронок. Поклали тіло померлого в домовину. Люди понесли трунву на плечах на цвинтар. Ледве від землі відорвали її, така вона була тяжка. Несуть. А то таке тяжке, ніби повна трунва заліза була. Не бірують нести. А тут нараз така буря завіяла, що землю рве. Але лиш на багачевих ґрунтах. Буря повалила багачеві стайні і розметала їх. Півхати врвала буря. Кажуть люди:</p>
	<p>— Ану розкриймо трунву.</p>
	<p>Розкрили, подивилися на мертвого, а мертвий до споду лежить.</p>
	<p>— Що за чудо? — люди сказали. — Ще такого мерця не бувало. Закрили труну назад та й несуть на цвинтар. Тяжко було людям то тіло нести, але напереміну якось донесли.</p>
	<p>Спустили багача в яму, загребли, а з тої ями зачало камінням та глиною вимітувати людям по очах. Люде повтікали до хати. Але в селі нема спокою, вітри страшні дмуть, ломлять садовину, ліси ломлять. Люди радяться, що мають з цим чудом робити. Що це за чоловік такий був? Але найшовся оден старенький дідок та й порадив:</p>
	<p>— Беріть, люди, суччя, солому, розкопайте ту глину до трунви, сипте туди нафти, мечіть у яму суччя, солому. Як згорить то все, та трунва і то тіло, тоді буде спокій на селі.</p>
	<p>І так сталося. Вітер перестав, бурі більше не було. Стало спокійно в селі.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__footnotes">
			<p><sup>*</sup> Кі́тлик — казанок.</p>
			<p><sup>*</sup> Луб — кора.</p>
			<p><sup>*</sup> Здоли́ни — знизу.</p>
		</div>
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Хутір Калинки́, Косівського району, Івано-Франківської області 23 березня 1986 року Колобейчук Григорій Дмитрович (народж. 1930)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Гуцульщини/">Фольклор Гуцульщини</a></li>
	</ul>
</footer>
<!--#include virtual="/-/inc/general__page_end.inc" -->
