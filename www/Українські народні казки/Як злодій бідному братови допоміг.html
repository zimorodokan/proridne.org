<!--#include virtual="/-/inc/general__page_start.inc" -->
<title>Як злодій бідному братови допоміг ☼ Українська народна казка ☼ Народна творчість</title>
<meta name="Description" content="Українська народна казка Гуцульщини «Як злодій бідному братови допоміг» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Як злодій бідному братови допоміг.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Як злодій бідному братови допоміг <br><span class="article__headerDescription">Українська народна казка Гуцульщини</span></h1>
	<p>Були собі два брати, оден бідний, а оден багатий. Багатий не признає свого брата, бо той бідний. І не живуть вони у згоді. А в цего бідного жінка напряла пряжі та й каже йому:</p>
	<p>— Неси на базар, продай та купиш хліба дітям та й собі.</p>
	<p>Пішов чоловік на базар і продав. Іде з базару, а там тюрма стоїть. А в тюрмі продають тюремників, хто хоче купити. Чоловік думає: «Куплю я одного тюремника. Буде помагати мені робити. І буде нам легше жити». Купив він собі тюремника, ідуть вони дорогою, а при дорозі магазин з хлібом. А той тюремник був злодій. Зайшов він у магазин, заговорив крамаря всякими словами і краде хліб. І накрав півмішка хліба. У другому магазині продається ковбаса. Заговорює він знов магазинєра і накрадає ковбаси.</p>
	<p>Приходять вони додому, та й каже чоловік жінці:</p>
	<p>— Жінко, я привів до хати ще одного робітника. Буде помагати нам робити, та ліпше зажиємо.</p>
	<p>Удень злодій спить, а вночі краде. І приносить усе до хати. Бідний брат уже й зажив, забагатів трохи. А його рідний брат уже позавидував&nbsp;<sup>*</sup> на него. Завидів&nbsp;<sup>*</sup>, що цей зажив трохи. І думає: «Як узнати, відки він так розжився?» А в него була стара теща, у того брата. І каже до неї багач:</p>
	<p>— Мамо, ми кладемо вас у скриню і даємо вам пирогів, аби ви мали що в скрині їсти. І занесемо вас у хату до брата. Ви будете там слухати, що будуть говорити. І ви нам розкажете, що там є, будете чути, відки вони розживаються.</p>
	<p>Приходить багатий брат до бідного.</p>
	<p>— Брате, — каже, — у мене біда, мають прийти мене фантувати&nbsp;<sup>*</sup>. Чи ти би не приймив мою скриню з убранням до свої хати?</p>
	<p>Каже брат:</p>
	<p>— Добре.</p>
	<p>Приносять скриню та й хочуть нести її в хату. А бідний брат говорить йому:</p>
	<p>— Та чекай, брате. Най покладуть у сінях. А той нє, до хати пхається.</p>
	<p>— Та най буде таки отут-во, любчику. Поклали скриню в хаті та й пішли собі.</p>
	<p>Всі полягали спати, а злодій не спить. Дивиться, що там у скрині є. А то баба в скрині. Бабу задушив і ляг спати. А багатий брат уже не годен витримати, хоче знати, що в бідного говорили. Рано приходить він і каже:</p>
	<p>— Брате, вже перейшло, що було. Я скриню забираю.</p>
	<p>— Забирай.</p>
	<p>Занесли скриню, подивилися, а теща мертва. Роблять похорон. Привели попа. А на похороні і злодій є. Бабу поховали, а вночі злодій іде на цвинтар, відкопує бабу і несе до хати, до брата. Заносить у комору, припирає бабу до стіни, підпирає її, і стоїть баба в коморі.</p>
	<p>У неділю рано жінка багача збирається до церкви. Входить у комору, а там баба. Вбігає жінка до хати.</p>
	<p>— Бідна моя головонько! Мама, — каже, — прийшла. В коморі. Чоловік біжить бігом до попа.</p>
	<p>— Отче, — каже, — мама прийшла!</p>
	<p>— Як прийшла?</p>
	<p>— У коморі. Стоїть приперта до стіни.</p>
	<p>— Свят, свят, — каже піп. — Гріхи, — каже, — чоловіче, страшні гріхи. Бери, — каже, — і ділися з братом всім, що маєш у коморі. Бо гріхи неспасенні.</p>
	<p>Приходить чоловік додому і каже жінці:</p>
	<p>— Казав піп, що гріхи, жінко. Мусимо ділитися добром з братом. Поділився з братом, та й роблять похорон, хоронять бабу.</p>
	<p>А злодій знов був на похоронах у баби. Та й добре він обдивився, що в багача де є та й що де стоїть. Бабу похоронили ще раз, а злодій уночі знов викопує бабу і кладе в стодолу в пшеницю.</p>
	<p>Чоловік рано йде до худоби в стайню, а стодола з пшеницею відкрита. Глипнув туди, а там баба. Страшний ґвавт завів чоловік:</p>
	<p>— Жінко, баба вже в пшениці! Ходи сюди! Бігом! Іде він знов до попа.</p>
	<p>— Йой, отче, що робити? Баба знов прийшла. Баба вже в пшениці.</p>
	<p>— Свят, свят, чоловіче! Неспасенні, страшні гріхи. Приходить багач додому та й каже:</p>
	<p>— Що будем робити, жінко? Ділім пшеницю, бо каже піп, що неспасенні гріхи.</p>
	<p>Іде до брата.</p>
	<p>— Ходи, брате, най я вділю тобі пшениці, бо гріхи. Баба вже в пшениці.</p>
	<p>А злодій так носить до бідного чоловіка пшеницю, що вривається. Та лиш під вуса всміхається. Та й каже:</p>
	<p>— Так тобі й треба, бездітнику багатий. Най і бідний зажиє. Похоронили бабу. Донька приказує:</p>
	<p>— Коби вже, Господи, не прийшла мамочка до нас. Та приказує, та приповідає.</p>
	<p>А злодій знов уночі вибирає бабу з гробу. Несе в комору і кладе на скриню, на гроші. Рано встала жінка та йде до комори. Та вже тремтить душа її. Чи нема мами в коморі? А мама є!</p>
	<p>— Йой, чоловіче! Бійся бога, що ми маємо робити?! Та мама вже в коморі на грошах сидить. Приперлася, би не впала.</p>
	<p>А чоловік бігом до попа.</p>
	<p>— Отче, мама прийшла. Вже сидить на грошах у коморі. На скрині.</p>
	<p>— Свят, свят, — каже священик. — Гріхи неспасенні. Діли, — каже, — братови й гроші, бо приходитиме ще. Гріхи.</p>
	<p>Приходить багач до брата та й зігнувся аж до колін, так йому вже дійшло. Іде бідний брат до багача, та й дає йому багач гроші. Усе порівну ділить, бо іншої ради нема. Поділив гроші, та й пішов собі брат до хати.</p>
	<p>Похоронили бабу, і вже більше баба не приходила. І стали брати жити у згоді. І оден на одного вже не завидували, бо були обидва однакі.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__footnotes">
			<p><sup>*</sup> За́видувати, за́видіти — заздрити.</p>
			<p><sup>*</sup> Фантува́ти — описувати майно за несплату податків.</p>
		</div>
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Село Великий Рожен, Косівського району, Івано-Франківської області 30 січня 1994 року Чорнищук Марія Дмитрівна (1929 року народження)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Гуцульщини/">Фольклор Гуцульщини</a></li>
	</ul>
</footer>
<!--#include virtual="/-/inc/general__page_end.inc" -->
