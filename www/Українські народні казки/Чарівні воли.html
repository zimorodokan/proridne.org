<!--#include virtual="/-/inc/general__page_start.inc" -->
<title>Чарівні воли ☼ Українська народна казка ☼ Народна творчість</title>
<meta name="Description" content="Українська народна казка Бойківщини «Чарівні воли» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Чарівні воли.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Чарівні воли <br><span class="article__headerDescription">Українська народна казка Бойківщини</span></h1>
	<p>В одно село зайшов якийсь хлопець, ніби сирота. Зайшов і став там на роботу. Не знаю, на яку, але став на роботу. А там була дівка-сирота, і він ходив до тої дівки і хотів з нею женитися. Але вона йому сказала, що піп шлюба не дасть, бо він не вміє молитися, не знає «Отче наш». А він каже:</p>
	<p>— То ти мене учи, та я буду вміти.</p>
	<p>І вона його вчила, і він вивчив «Отче наш». І тоді вона сказала:</p>
	<p>— Вже можеме женитися.</p>
	<p>І вони поженилися. Поженилися, а через якийсь час вона йому говорить:</p>
	<p>— Піст. Би ти постив і не їв нічого скоромного.</p>
	<p>І вона добре знала кожен піст, який був, і йому то говорила. А він їй сказав:</p>
	<p>— А що мені за то буде?</p>
	<p>— Біг заплатить.</p>
	<p>— Коли Бог заплатить, то добре.</p>
	<p>І так він робив, як она казала, слухав її цілий рік, А як закінчився рік, він їй говорить:</p>
	<p>— Готуй мені хліба на дорогу.</p>
	<p>— А де ти йдеш?</p>
	<p>— Я йду до Бога за платнею. Ти сказала, щоби я пости постив, і мені Бог заплатить. Я постив, постив і тепер іду за платнею.</p>
	<p>— Та де, — каже, — ти дійдеш?</p>
	<p>— Лади мені хліба, не хочу більше нічого знати.</p>
	<p>Зладила вона йому хліба на дорогу, він сумку на плечі і пішов. Іде він, зайшов у єдно село, а там будують церкву. Він проходить поклонився.</p>
	<p>— Дай Боже щастя!</p>
	<p>— Дай Боже здоров’я. Куди ти йдеш, чоловіче?</p>
	<p>— Та я йду до Бога.</p>
	<p>— Та чого?</p>
	<p>— Та я пости постив і мені Бог має заплатити.</p>
	<p>А там одні сміються, другі мовчать, а якийсь чоловік каже:</p>
	<p>— Слухай, чоловіче. Як ти будеш у Бога, ану би ти сказав за нашу церкву. Ми вже, — каже, — штири роки будуємо її, і годі збудувати. Що за день вибудуєме, то за ніч у землю влізе. Аби ти сказав про це Богови. Чи ми її побудуєме, чи ні.</p>
	<p>— Та добре, скажу.</p>
	<p>І пішов він далі. Іде він, іде, дійшов до єдного поля, вмучився і думає собі: «Трошки ляжу відпочити, бо я ся умучив. Спочину.» Він ліг та й заснув, І йому сниться сон, хтось каже йому: «Коло твої голови росте прут. Як устанеш, би ти той прут вирвав. Бо тут є ріка, і ти через ту ріку не перейдеш, бо тут кладки нема. А тобі обов’язково треба через неї перейти. Махнеш тим прутом, понад воду, тобі вода розступиться і ти підеш.»</p>
	<p>Він прокинувся і дивиться — правда, росте прут. Він той прут вирвав. Іде далі — є ріка. Махнув прутом понад рікою — ріка розступилася, він собі сухим перейшов. Пішов на гору, а так два старики волами оруть.</p>
	<p>— Дай Боже щастя!</p>
	<p>— Дай Боже здоров’я. Де ти, чоловіче, йдеш?</p>
	<p>— Та йду до Бога.</p>
	<p>— Та чого?</p>
	<p>— Ба та я пости постив цілий рік, та мені жона сказала, що мені Бог заплатить. Та йду я за платнею до Бога.</p>
	<p>— Е, ти, — каже, — далі не підеш, Тут буде твоя платня. Ми тобі даме оці воли.</p>
	<p>— Добре, — каже, — але я забув ще єдно вам сказати. Я йшов, та в єднім селі будували церкву та й мені сказали, би я за ту церкву спитав. Чи її побудують, чи не побудують?</p>
	<p>— Та церква буде побудована, але не на тім місці. Там така й така липа є. Як її перетягнуть під ту липу, то побудують, А як ніт, то будуть будовати вічно і не побудують.</p>
	<p>— А як її перетягнуть?</p>
	<p>— Ти своїми волами маєш перетягнути. Ми тобі даєме оці воли і ти собі йди. Це буде платня за твої пости.</p>
	<p>Він забрав воли, подякував тим старикам і пішов. Іде, йде, ур на у то село. Їде він, жене свої воли, а ті далі церкву будують.</p>
	<p>— Дай Боже щастя!</p>
	<p>— Дай Боже здоров’я.</p>
	<p>Вони забули, що він уже тут ішов.</p>
	<p>— Відки ти, чоловіче, з волами йдеш?</p>
	<p>— Та я той, що йшов до Бога питати за платню. За то, що я пости постиг.</p>
	<p>— А ти сказав там і за нашу церкву?</p>
	<p>— Сказав, сказав.</p>
	<p>— Та що сказали?</p>
	<p>— Маєте, — каже, — під тоту липу її перетягнути. І там буде побудована. А тут не місце на церкву, і ви її тут не побудуєте. Я її перетягну.</p>
	<p>— Як?</p>
	<p>— Своїми волами.</p>
	<p>— Та що ти! Воли з землі церкву витягнуть? Та не витягнуть.</p>
	<p>— Так мені сказали, я так маю робити.</p>
	<p>— Ну то роби.</p>
	<p>Принесли вони ярмо, назбирали ланців, церкву обвили.</p>
	<p>— Ге-е-ей!</p>
	<p>Воли пішли і потягли. І перетягли церкву на то місце, під липу. І забрав він свої воли і йде додому. Але поки він дійшов додому, наперед него пішла чутка: такий-то з волами перетяг церкву, і жене він ті міцні воли додому. А в тім селі був великий пан. Почув він то і подумав собі: «На мою господарку таких волів треба. Я заберу в нього ті воли». І коли чоловік з волами прийшов додому, пан сів на коня і вже в нього.</p>
	<p>— Слухай, ти дай ці воли мені. Ти робив коло моїх стад худоби, ти мені робив на моїх волах. Ти давай мені ці воли, вони міцні, вони будуть добрі для мої господарки.</p>
	<p>— Йо-йой, пане дідачу. Я ще ними не робив, хіба тепер прийшов. Я хочу поробити ними.</p>
	<p>— Ні. Обов’язково віддай їх мені і все. Віддай!</p>
	<p>— Я не дам.</p>
	<p>— Не даш? Я маю оборіг сіна. Заведи їх до того оборога. Якщо вони з’їдять за ніч той оборіг сіна, то будуть твої. А як не з’їдять то мої будуть обов’язково.</p>
	<p>Той зажурився, плаче. Але єден віл йому говорить:</p>
	<p>— Веди нас туди, не бійся.</p>
	<p>Та й нічого, він привів, прив’язав до оборога і ліг спати. Та й йому не спиться. Та де воли з’їдять оборіг сіна! Пропали воли. Так журиться він.</p>
	<p>Але воли той оборіг сіна з’їли. Ще й тоту покрівлю з’їли, що нею сіно прикрите було. Пан рано встає, виходить на балкон, дивиться — все, в оборозі сіна нема. А ґазда, що воли пригнав, забрав їх собі додому.</p>
	<p>Але пан знову приходить.</p>
	<p>— Я їх заберу.</p>
	<p>— Не дам я їх вам, пане. Видите, що оборіг сіна вони з’їли.</p>
	<p>— Добре, що з’їли оборіг сіна. Там у мене в лісі є така плита велика, такий величезний камінь. Як ти мені привезеш волами той камінь до мого двора, то воли будуть твої. А як ні, то я заберу їх.</p>
	<p>Та й журиться й плаче той бідний ґазда.</p>
	<p>— Я воза не маю. Я не маю з ким висадити той камінь. Що я зроблю!</p>
	<p>Але що? Дістав воза. Віз поганий, єдно колесо криве. Але їде в ліс. Приїхав до того каменя та помаленьку, помаленьку, та й висадив його на віз. Та й везе його, та й віз так скрипить, пищить. Але він привіз. Та як друлив той камінь, як бахнув на землю, то панови кусень дому вивалив. А пан вискок та й каже:</p>
	<p>— Коли ти привіз цей камінь, то на оцім возі, що ти маєш, завези всю мою сім’ю на оту високу гору. Тоді воли будуть твої, а як нє, то все одно мої.</p>
	<p>Він дивиться на того воза то ні драбини нема, ні нич, все таке ніяке. А в пана сім’я велика. Та й сідає він на ту фіру. Вийшов пан і пані, сіли. Є ще місце на двох. Прийшли два сини з жінками, сіли — є ще місце на двох. Прийшли швагри з жінками, ще якась там рідня прийшла. Та все зостається місце ще на двох. Посідали всі, і хлоп говорить:</p>
	<p>— Ну як, пане, всі посідали?</p>
	<p>— Ну та всі.</p>
	<p>— Як є ще хто, то давайте, бо ще є місце на двох. Давайте ще когось.</p>
	<p>— Та більше нема.</p>
	<p>— Ге-е-ей! — повіз.</p>
	<p>Але той прут з собою має, що він вирвав. Їде він, їде полями, заїхав у ліс. Їде лісом, а далі така велика гора і він їх має везти на ту гору. Їдуть на ту гору, а один віл говорить до нього:</p>
	<p>— Витягай шворінь з ярма.</p>
	<p>Як він витяг шворінь з ярма, подув страшний вітер і забрав усіх панів, тільки покуріло за ними. А воли йому кажуть:</p>
	<p>— Ти маєш той прут, та не заблудиш. Іди собі з Богом додому. А ми, — каже, — вже не твої воли.</p>
	<p>І воли зникли, а він собі пішов на той панський фільварок і відтоді став паном.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>149 (2186). Чарівні воли. СУС — . 30 березня 1990 р. Гладиш Іван Дмитрович (Сулимів) (1912). Львівська область, Турківський район, село Яворів</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Бойківщини/">Фольклор Бойківщини</a></li>
	</ul>
</footer>
<!--#include virtual="/-/inc/general__page_end.inc" -->
