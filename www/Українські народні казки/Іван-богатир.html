<!--#include virtual="/-/inc/general__page_start.inc" -->
<title>Іван-богатир ☼ Українська народна казка ☼ Народна творчість</title>
<meta name="Description" content="Українська народна казка Кіровоградщини «Іван-богатир» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Іван-богатир.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Іван-богатир <br><span class="article__headerDescription">Українська народна казка Кіровоградщини</span></h1>
	<p>Був собі на світі бідний селянин, і мав він двох синів. Один парубок як парубок, а другий зроду на ноги слабий, ходити не може.</p>
	<p>Якось у жнива пішли всі в поле, зостався слабий сам у хаті. Коли це приходить старець із білою бородою і просить чогось напитися.</p>
	<p>— Рад би, дідуню, дати вам пити,— каже хлопець,— та не можу встати.</p>
	<p>— Іди й принеси!—каже дід.</p>
	<p>І так він ото вимовив, що хлопець забув про свою недужість, встав і пішов. Приніс кварту пива. Дід надпив трохи, а решту наказав хлопцеві випити.</p>
	<p>— Що ти тепер в собі чуєш? — питає.</p>
	<p>— Чую — така в. мене сила ввійшла,— каже хлопець,— що дайте мені, дідуню, об що обпертись, то світ переверну.</p>
	<p>— Забагацько в тобі сили,— каже дід,— піди ще пива принеси.</p>
	<p>Приніс хлопець, дід і наказав йому всеньке випити.</p>
	<p>— А тепер що в собі чуєш?</p>
	<p>— Тепер, дідуню, наполовину сили не стало.</p>
	<p>— Ото й досить, як для чоловіка! — сказав дід, і пішов собі.</p>
	<p>А хлопець вже й в хаті не може всидіти. Треба, думає, що-небудь для старого батька зробити, бо він стільки років його, каліку, жалів та годував. От і пішов він до багатого пана.</p>
	<p>— Чи віддаси ти мені, пане, комору із збіжжям, — питає, — якщо я її на плечах з місця перенесу?</p>
	<p>Здивувався пан.</p>
	<p>— Хто ти такий,— питав,— та чи ти не здурів, що комору із збіжжям на плечах переносити хочеш?</p>
	<p>— Я,— каже хлопець,— Іван, селянський син, а комору таки перенесу, якщо ти її мені віддаси.</p>
	<p>— Ну що ж,— сміється пан,— перенесеш — твоя буде!</p>
	<p>От повернувся Іван додому та, як прийшов батько з поля, почав його просити, щоб позичив у цілому селі, де тільки є які, мотузки та посторонки, бо він буде комору переносити. Батько здивувався, що син ходить міцно та ще й таке говорить, але послухав і пішов по мотузки. Збирав цілий вечір з усього села. А вранці хлопець узяв їх цілу купу, закинув на плечі й пішов до комори. Прийшов і почав комору мотуззям обплутувати, неначе павутинням. Побачив оте гуменний і побіг до пана.</p>
	<p>— Що мені з тим хлопцем робити? — питає.— Він каже, ніби пан йому дозволив.</p>
	<p>А пан все сміється, каже, що справді дозволив і сам ще прийде подивитися на ту роботу. Закінчив Іван комору обплутувати, тут і пан надійшов.</p>
	<p>— Що ж, неси,— глузує пан,— як перенесеш, все твоє буде!</p>
	<p>Зігнувся Іван, підсунувся під мотуззя, а потім підвівся, підняв комору на плечі й пішов. Люди біжать, дивуються, а хлопець іде собі просто до батькового городу та там комору і становить. Є тепер в батька хліб на довгі роки!</p>
	<p>Панові вже не до сміху, комори із збіжжям шкода, та нічого не вдієш! А Іван батькові уклонився, попрощався й каже:</p>
	<p>— Живіть щасливо, а я піду по світу силу свою поспитати.</p>
	<p>Попрохав коваля викувати йому довбню семипудову і з нею пішов. Іде Іван лісом, бачить — заєць біжить. Хотів його забити, а заєць каже:</p>
	<p>— Не бий мене, краще я тобі дам на службу зайченя, колись, може, стане в пригоді.</p>
	<p>Взяв малого зайчика, іде далі. Надибав лисицю і ту хотів забити, а вона відпросилася і мале лисеня на службу дала. Потім ще вовка зустрів і від того вовченя, а наостанку ще й від ведмедя дістав мале ведмежа.</p>
	<p>Так і пішов він по світу із своїми звірами. Хоч собі довго йшов, та дійшов якось до перехрестя доріг. Стоїть на тому перехресті стовп, а на стовпі написано: «Праворуч підеш — щастя буде, ліворуч підеш — добре буде, а просто підеш — смерть буде». Він і пішов просто. Тільки недалеко відійшов, біжать назустріч люди і гукають:</p>
	<p>— Не йди цією дорогою, завертай назад! Ми пішли, бо читати не вміємо. Тут страшний шестиголовий Змій живе, і щодня йому на споживу людину дають. Сьогодні повезуть йому на вечерю королівну, бо набридло проклятому Змієві мужицьке м’ясо, схотілося королівського!</p>
	<p>— Нічого,— каже Іван,— піду далі.</p>
	<p>Побігли люди геть, а він далі попростував. Іде собі, дивиться — навколо скрізь кістки людські лежать, і що далі, то більше отих кісток. Дійшов Іван до величезної гори кам’яної, не видно в ній ні печери, ні дверей, одна лише щілиночка, ніби гора тріснула.</p>
	<p>Аж ось незабаром приїхала карета, фурман коні випріг і, не оглядаючись, утік. Підійшов Іван до карети, а там сидить королівна, чорною хусткою вкрита, і гірко плаче. Заговорив він до неї, вона зраділа, що жива людина тут із нею. Підняла хустку, та як побачила стільки людських кісток навколо, то так і зомліла.</p>
	<p>Тут сонце до обрію скотилося, стала гора тріщала щілина роздаватися. Стиснув Іван в руках свою довбню семипудову, причаївся біля щілини, бачить Змій одну голову висовує. Як вдарить Іван по ній довбнею, так і одбив голову. Змій другу голову висуває, Іван і цю відбив. І так усі шість голів одбив, повисував з них язики і в хустку зав’язав. Та сам втомив дуже, ліг і заснув богатирським сном. І всі звірі його заснули коло нього.</p>
	<p>Вранці приїхав фурман по карету, бачить — спить у ній королівна живісінька, а під горою хлопець спить і шість голів Змієвих лежать. Тут фурман хлопця цього забив, Змієві голови забрав і королівну збудив.</p>
	<p>— От бачиш, Змій цього хлопця забив, а я Змієві голови відрубав і тебе врятував. Тепер твій батько тебе заміж за мене віддасть.</p>
	<p>І повіз її до батька. Прокинулись звірі, глянули — їхній хазяїн убитий лежить. Що робити? Тут зразу побігли звірі у дрімучий ліс непрохідний, до чудесного джерела із водою живущою та гоящою. Довго то було чи хутко, а води принесли. Бризнули на свого хазяїна живущою та гоящою водою, він одразу й ожив, ніби прокинувся.</p>
	<p>Коли бачить — нема ні Змієвих голів, ані королівни, тільки хусточка лежить, що в ній Змієві язики зав’язані. Взяв він цю хусточку і пішов до міста, де та королівна із своїм батьком-королем жила.</p>
	<p>Приходить до міста, а тут люди на вулицях радіють, що нема вже страшного Змія, якому на поживу людей віддавали. І розповідають Іванові, що то фурман Змія вбив і королівну врятував і тепер король за нього дочку заміж віддає.</p>
	<p>Пішов тоді Іван просто до королівського палацу. Іде разом зі своїми звірами, всі бояться, з дороги ступають. Так і заходить він у королівські покої. А вже гості зібралися весілля гуляти. Сидить і той фурман, а королівна поруч сумна заплакана: неохота їй за фурмана заміж іти, бо недобра то людина!</p>
	<p>Став Іван перед королем і каже:</p>
	<p>— Я Змія забив, а то сидить лиходій і облудник.</p>
	<p>— Брешеш! — кричить фурман.— Ось і голови Змієві, що я одрубав!</p>
	<p>Іван і каже</p>
	<p>— А язики в них є?</p>
	<p>Кинулись дивитись — а голови без язиків! Тут всі й побачили, чия правда. Фурмана схопили і у в’язницю кинули. Король з радістю віддав дочку за Івана-богатиря, і стали вони собі жити в щасті та згоді.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>84 (7964). Іван-богатир. СУС 3001. Записав Трикутько В. 2010 року. Токар Галина Кузьмівна (1923). Кіровоградська область, Знам’янський район, Богданівка</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Кіровоградщини/">Фольклор Кіровоградщини</a></li>
	</ul>
</footer>
<!--#include virtual="/-/inc/general__page_end.inc" -->
