<!--#include virtual="/-/inc/general__page_start.inc" -->
<title>Звідки узялася панщина ☼ Українська народна казка ☼ Народна творчість</title>
<meta name="Description" content="Українська народна казка Кіровоградщини «Звідки узялася панщина» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Звідки узялася панщина.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Звідки узялася панщина <br><span class="article__headerDescription">Українська народна казка Кіровоградщини</span></h1>
	<p>Ото раз давно, ще за Катерини, зібралися пани на сеймик та й говорять проміж себе:</p>
	<p>— А зробімо-но, панове, панщину!</p>
	<p>— Добре, — кажуть, — давай зробим!</p>
	<p>Ото кожний пан (як, наприклад, грап наш) скликає з кожного села по дванадцять чоловіка. З того села дванадцять, з другого дванадцять, з третього дванадцять. Ото чи в хаті, чи надворі в пана поставили столи, наварили всячини, поставили їсти й пити, горілки, усього.</p>
	<p>Просить пан:</p>
	<p>— Сідайте, добрі люди, їжте, пийте, контентуйтесь!</p>
	<p>Наїлися люди, напились, музика грає — нагулялися. Дякують панові:</p>
	<p>— Спасибі вам, пане вельможний, що так уконтентували нас досхочу, спасибі! Чого ж ви від нас хочете?</p>
	<p>— Ой люди добрі, хазяї чесні! Не багато з вас хочу! Тяжко мені з великим господарством. Я й наймаю людей, і гроші плачу, та все нема ладу. Не вспіваю хліба збирати, осипаються. Як би діти ваші спромогли мене, подарували один день на тиждень.</p>
	<p>— А, Боже наш милосердний! Пане наш ласкавий! Щоб діти наші та не послухали пана один день на тиждень? Ну-ну! Даруємо вельможному панові один день на тиждень, чи то велика мація?</p>
	<p>Ото може через півроку, ба може й скоріше, знову пани скликають по дванадцять чоловіка з села, знову закладають бенкет. Господи, чого там нема! Усього, усього понаставляно: і пити, і їсти, і їсти і пити. Веселяться люди. І знов просять пани людей, щоб подарували ще один день на тиждень. Добре, хай ще день. За третім разом ще один день на тиждень дарують.</p>
	<p>Так вони бенкетували, аж поки людям не лишилось і одного вільного дня. От як видурили пани од людей вільність, пишуть велику бумагу до цариці Катерини.</p>
	<p>— Так і так, — кажуть, люди згодились робити на нас шість день на тиждень.</p>
	<p>Цариця глянула на те письмо, бачить, що люди з доброї волі згодилися, та й приклала свою руку. От і минулась воля. В понеділок раненько стук-стук у віконце:</p>
	<p>— Добридень!</p>
	<p>— Дай, Боже! А чого?</p>
	<p>— На панщину! Забули?</p>
	<p>— На яку панщину?</p>
	<p>— А на пана робити!</p>
	<p>— Я маю і своєї роботи доволі, а то ще на пана. Не хочу! Гі-і!</p>
	<p>Як витягли на вулицю, як почали лупцювати, то й мусили йти на панщину. А старі батьки, що запродали панам дітей своїх, зо страху поховалися. Згодом зібралися на раду. Радили, радили та й написали й собі прошеніє до цариці, що ось так і так, не хочемо під панами бути. Глянула Катерина на те письмо та й відписує людям:</p>
	<p>«Що ж, люди добрі, навіщо ж ви по добрій волі згодились робити на панів? Нащо ж ви за чарку горілки голову свою застромили? Тепер нічого не вдію, руку свою приложила».</p>
	<p>І справді нічого не помогло. Як настала панщина, то терпіли наші прадіди, діди, батьки, та й мені старому довелося скоштувати того добра. А оце й воля прийшла, як у Винниці чагунку насипати стали.</p>
	<p>Отаке мені колись мій старенький дід розказав, як я ще малою була.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>53 (7936). Звідки узялася панщина. СУС —. Записала Півень Лілія 2011 року. Кравченко Єфросинія Яківна (1931). Кіровоградська область, Онуфріївський район, Омельник</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Кіровоградщини/">Фольклор Кіровоградщини</a></li>
	</ul>
</footer>
<!--#include virtual="/-/inc/general__page_end.inc" -->
