<!--#include virtual="/-/inc/general__page_start.inc" -->
<title>Як хлопець-верховинець навчив царівну говорити ☼ Українська народна казка ☼ Народна творчість</title>
<meta name="Description" content="Українська народна казка Закарпаття «Як хлопець-верховинець навчив царівну говорити» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Як хлопець-верховинець навчив царівну говорити.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Як хлопець-верховинець навчив царівну говорити <br><span class="article__headerDescription">Українська народна казка Закарпаття</span></h1>
	<p>Був у одному верховинському селі хлопчик. Та був дуже, розумний. Хотів навчитися на вчителя, та родичі його не мали грошей заплатити за науку. Каже він вітцьові:</p>
	<p>— Няньку, піду я по світу мудрості вчитися.</p>
	<p>— Та хай буде, — сказав отець.</p>
	<p>І пішов хлопець від села до села мудрості набиратися. Так дійшов до столичного міста. Їде біля царського палацу і втямив на воротах таблицю, на якій написано: «Хто розговорить нашу доньку, той її візьме за жону».</p>
	<p>А вона не хотіла говорити, бо так перевіряла мудрість женихів. А всі їй дурницю говорили, і вона мовчала. Казала, що ніхто її не може розговорити.</p>
	<p>Хлопець, ходячи по світу, став легінем. Подумав: «Перевірю, чи набрався я мудрості від людей. Якщо файна царівна, то женюся на ній». Поковтав він у царські ворота. Отворив йому цар і зазвідав:</p>
	<p>— Що ти хочеш, легіню?</p>
	<p>— Я беруся вашу доньку розговорити.</p>
	<p>Подивився цар на хлопця: бідно одітий — не такого йому зятя треба. Та подумав: «Не при таких донька мовчала, то промовчить і при сьому біднякові». Каже:</p>
	<p>— Добре! Айбо чи знаєш, що голову стратиш, якщо не сповниш своє слово.</p>
	<p>— Знаю. Якщо не сповню — рубайте голову.</p>
	<p>Завів цар легіня у свою палату, у ту кімнату, де сиділа його дівка. Крім царської сім’ї, там були міністри і інші великі пани. Леґінь повернувся до царя і почав розповідати притчу, яку чув від одного старенького діда.</p>
	<p>— Пресвітлий царю, — почав леґінь свою мову. — Були в одному селі два цімбори — різьбяр і маляр. У своєму селі роботи не мали і пішли у місто. Найняли собі квартиру і почали там займатися різбленням і малюванням. Різьбяр вирізав із дерева файну дівчину, а маляр намалював їй лице, губи, очі. Була, як жива, лише не говорила. Люди дивилися на таку файну дівчину, хвалили роботу різьбяра і маляра, айбо ніхто її не хотів купувати, бо не вміла говорити. Ідуть вони сумні додому і зустрічають одного хлопця.</p>
	<p>— Куди йдеш?</p>
	<p>— Шукаю собі квартиру.</p>
	<p>— Іди до нас жити, бо ми не маємо чим платити за свою квартиру, — і розповіли про свою пригоду.</p>
	<p>А той леґінь був учителем. Він каже:</p>
	<p>— Та я вашу дівчину навчу говорити.</p>
	<p>Як сказав, так зробив. Відразу її купив якийсь великий пан. Та тепер не знають цімбори, як поділитися грошима. Різьбяр каже:</p>
	<p>— Тут моя робота головна — мені більше належить.</p>
	<p>— Ні, моя! — кричить сердито маляр.</p>
	<p>— Я думаю, — вмішався у зваду вчитель, — що головне зробив я, бо навчив дерев’яну дівчину говорити. Адже лише такою ви змогли її продати.</p>
	<p>Та ніяк не могли дійти згоди. І подали вони справу у суд.</p>
	<p>— Та як рішив суд? — заінтересувався цар.</p>
	<p>— Я на тому суді був, — каже леґінь, — і все видів і чув. Уявляєте, пресвітлий царю, суд не міг рішити, котрий із майстрів має правду. А я сидів на суді, слухав і думав собі: «Не хитрий цей суддя, не може розібрати таку просту справу. А я би легко розсудив їх».</p>
	<p>— І я би розсудила! — проговорила царівна.</p>
	<p>Всі зачудувалися, що царська донька так легко проговорила.</p>
	<p>— І ми би знали їх розсудити, — сказали міністри.</p>
	<p>— Добре, — каже цар. — Кожний хай напише свою думку на папері.</p>
	<p>Всі взяли перо і записали на папері свою думку. Хто що напише — закривали, аби інші не виділи. Розкрив цар написане і увидів, що всі признали роботу вчителя найважнішою.</p>
	<p>Тоді попросив слово леґінь.</p>
	<p>— Пресвітлий царю! Готуйте свадьбу! Моя притча добре придумана, бо заставила вашу доньку проговорити. Що означає притча? Різьбяр і маляр — то ви, пресвітлий царю з пресвітлою царицею. А вчитель, котрий навчив німу говорити, то я. Мало вітцю і матері народити і виховати доньку, її ще треба й віддати. А у цій справі головний той, хто прибрешеться до неї так, що вона погодиться вийти за нього заміж, проговорить до нього словами згоди. Так що ваша донька — моя.</p>
	<p>Що тут робити? Мусив цар свою доньку віддати за розумного легіня. Та й царівні полюбився леґінь, бо був не лише розумний, але й файний.</p>
	<p>Посвадьбували і щасливо жили. Може, й тепер живуть, якщо не повмирали.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p>Як хлопець-верховинець навчив царівну говорити, «Сравнительный указатель сюжетов: Восточнославянская сказка / Сост. Л. Бараг, И. Березовский, К. Кабашников, Н. Новиков. — Л.: Наука, 1979.» — 559*. Друкується вперше. У інших казкарів даної збірки сюжет цей не записано.</p>
			<p><a href="/Український фольклор Книги/Петро Лінтур ☼ Зачаровані казкою/">Зачаровані казкою: Українські народні казки Закарпаття в записах П. В. Лінтура</a> [Упорядники І. М. Сенька та В. В. Лінтур; вступна стаття, примітки та словник І. М. Сенька; післямова П. В. Лінтура; Редколегія: В. І. Данканич, О. І. Дей, П. К. Добрянський та ін.; Художник М. М. Дем’ян]. — Ужгород: Карпати, 1984. — 528 с, іл. (Бібліотека «Карпати»).</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Закарпаття/">Фольклор Закарпаття</a></li>
	</ul>
</footer>
<!--#include virtual="/-/inc/general__page_end.inc" -->
