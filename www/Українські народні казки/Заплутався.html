<!--#include virtual="/-/inc/general__page_start.inc" -->
<title>Заплутався ☼ Українська народна казка ☼ Народна творчість</title>
<meta name="Description" content="Українська народна казка Чернігівщини «Заплутався» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Заплутався.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Заплутався <br><span class="article__headerDescription">Українська народна казка Чернігівщини</span></h1>
	<p>Були собі чоловік та жінка. Та такі убогі, що мали тільки горщик квасолі. Можна б зварити, та солі нема. Ото молодиця каже чоловікові:</p>
	<p>— Іди до міста та купи жменю солі.</p>
	<p>— А якщо я забуду, чого йду?</p>
	<p>— А ти іди та й кажи: «Жменя, жменя».</p>
	<p>Пішов чоловік. Бачить, а по полю ходить сівач, сіє та примовляє:</p>
	<p>— З одного тисяча! З одного тисяча!</p>
	<p>А чоловік іде та й горлає:</p>
	<p>— Жменя! Жменя!</p>
	<p>Розгнівався сівач, наздогнав дядька та й відлупцював.</p>
	<p>— За що ти мене б’єш? — дивується чоловік.</p>
	<p>— За те, що я прошу з однієї зернинки тисячу, а ти — жменю.</p>
	<p>— А що я мав казати?</p>
	<p>— З одного тисяча. І я б тебе тоді пошанував.</p>
	<p>Пішов дядько далі. Аж в одному селі йде похорон, небіжчика несуть. Ото підійшов до них чоловік та й кричить:</p>
	<p>— З одного тисяча! З одного тисяча!</p>
	<p>Як підхопили його родичі покійного, як почали лупцювати. Так молотили, що аж стомилися.</p>
	<p>— Що ж ви мене лупцюєте? — питає чоловік.</p>
	<p>— Треба було тобі казати: «Дай Боже, щоб це у вас було вперше та й востаннє!». Отоді ми б тебе пошанували.</p>
	<p>Поплівся дядько далі. Аж їде весільна підвода. Зняв він шапку та й кричить здалеку:</p>
	<p>— Дай Боже, щоб це у вас було вперше та й востаннє!</p>
	<p>Як ухопили його бояри, та так товкли, що кулаки заболіли.</p>
	<p>— Чим же я вам так не догодив? — питає чоловік.</p>
	<p>— Ти ж би, телепню, скинув шапку та й крикнув: «Доброго здоров’я молодому!».</p>
	<p>Плентається дядько далі, а боки так болять, що доторкнутися не можна. Коли це бачить, ловець підкрадається до голубів. Скинув дядько шапку та як загорлає:</p>
	<p>— Доброго здоров’я молодому!</p>
	<p>Голуби тільки пурх і полетіли. Заскреготав зубами ловець та й ну молотити дядька рушницею, замало душу не витрусив.</p>
	<p>— Правди ти маєш за собою, — мовив дядько, — що я тобі зробив поганого?</p>
	<p>— Нічого не треба було кричати, а зігнутися нищечком та й пройти.</p>
	<p>Почвалав дядько далі. А четверо селян загубили капшук з грішми та й шукають. Бачать, а якийсь чоловік нищечком попід тин крадеться.</p>
	<p>— То це ти знайшов капшук та й не хочеш віддати! — крикнули вони та за ним.</p>
	<p>Тусали вже його так, що той ледве ноги додому приволік. А вже чого люди не додали, то вдома жінка прибавила.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>221 (4471). Заплутався. СУС 1696. Записала Логвиненко Яна (11 клас) 2008 року. Логвиненко Катерина (1960). Чернігівська область, Менський район, Бірківка</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Чернігівщини/">Фольклор Чернігівщини</a></li>
	</ul>
</footer>
<!--#include virtual="/-/inc/general__page_end.inc" -->
