<!--#include virtual="/-/inc/general__page_start.inc" -->
<title>Як пес вовка в чоботи взув ☼ Українська народна казка ☼ Народна творчість</title>
<meta name="Description" content="Українська народна казка Кіровоградщини «Як пес вовка в чоботи взув» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Як пес вовка в чоботи взув.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Як пес вовка в чоботи взув <br><span class="article__headerDescription">Українська народна казка Кіровоградщини</span></h1>
	<p>В одному дворі був великий пес. Якось уранці приходить до нього вовк і грізно каже:</p>
	<p>— Я тебе з’їм!</p>
	<p>А пес проситься:</p>
	<p>— Мій любий, не їж мене, я тобі чоботи справлю. Тільки щоб ти ніколи не ходив у тих чоботах по воді та по росі.</p>
	<p>А недалеко була купа грязюки. Пес звелів вилізти вовкові на ту купу. Вовк так і зробив. Ноги стали чорні аж до колін.</p>
	<p>— Оце ти і взувся у чоботи, — мовить пес, — подивись на мого господаря, в нього такі самі. Тільки ніколи не ходи по воді, бо вода чоботи забере, а інших я вже тобі не справлю.</p>
	<p>Послухався вовк і лежав аж три дні. Потім зголоднів і пішов на полювання. Перебрів через струмок, глянув на ноги, а чобіт немає. Розсердився і побіг до пса. Сварилися, сварилися, а потім вирішили йти до суду. Вовк запросив на допомогу ведмедя і дикого кабана. А пес взяв кота й півня. Вовк з друзями йшов попереду. Вони домовилися заховатися і роздерти пса, кота й півня.</p>
	<p>А пес іде й не знає, що вовк проти нього замислив. Півень біжить і приказує:</p>
	<p>— Кукуріку!</p>
	<p>А ведмідь думає, що то пес і кіт змовляються вбити вовка, а півень притакує. Кіт ішов, ішов та й задер хвоста вгору. А ведмідь думає, що кіт підняв списа догори і хоче їх простромити.</p>
	<p>Саме тут кабан ворухнув хвостом у листі. Кіт побачив, скочив у лист та й укусив кабана за хвіст. Думав, що то миша. Кабан заверещав і з переляку забіг хто знає куди. А кіт з переляку шусть під ялину, якраз туди, де ведмідь сидів. Ведмідь подумав, що кіт вбив кабана, а оце лізе до нього, й подерся нагору. А кіт за ним.</p>
	<p>Не втримався ведмідь на тонких гілках і гепнувся на землю. Підхопився та як дремене то аж у лісі загуло. А вовк кинувся на пса. Але він не їв три дні і дуже охляв, а пес був великий і сильний. Вчепився у вовка, тільки шерсть полетіла. Пес перекинув вовка на землю.</p>
	<p>— Пиши, — каже, — на листку, що я тобі нічого не винен.</p>
	<p>Нічого не вдієш, довелося вовкові скоритися. Сховав пес листок під стріху. А на горищі жили миші, схопили той листок і з’їли.</p>
	<p>Тоді пес напався на кота, чому він не розігнав мишей. А кіт напався на мишей і почав їх ганяти.</p>
	<p>З того часу воно так і ведеться, що вовк злий на пса, пес на кота, а кіт — на миші.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>180 (8075). Як пес вовка в чоботи взув. СУС порівн. 103. Записала Кисіль Валерія 2010 року. Томачинська Валентина Андріївна (1939). Кіровоградська область, Ульянівський район, Ульяновка</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Кіровоградщини/">Фольклор Кіровоградщини</a></li>
	</ul>
</footer>
<!--#include virtual="/-/inc/general__page_end.inc" -->
