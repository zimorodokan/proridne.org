<!--#include virtual="/-/inc/general__page_start.inc" -->
<title>Про ревбинські гори ☼ Українська народна казка ☼ Народна творчість</title>
<meta name="Description" content="Українська народна казка Подніпров’я (Наддніпрянщини) «Про ревбинські гори» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Про ревбинські гори.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Про ревбинські гори <br><span class="article__headerDescription">Українська народна казка Подніпров’я (Наддніпрянщини)</span></h1>
	<p>Колись на тому місці, де зараз село Ревбинці, була дуже родюча земля біля ставу. Поселилися на протилежних його берегах два козаки. Імен їх і не згадати, загубилися роками. Ті чоловіки згодом одружилися, діток мали. Одне тільки недобре, бо сперечалися та хизувалися один перед одним то урожаєм, то одягом. Намагався кожен, щоб у сусіда все було гірше, а в нього — найкраще. Прокинеться один і одразу видивляється, чи сусід спить. Виріс кущ калини біля хати в другого. Дивись, на ту весну в сусіда вже два посаджено.</p>
	<p>Через двадцять років прийшов час їм найстаршим своїм синам пори шукати. І тут невістка мала бути в кожного найкраща в світі. Ледь холостяками їхні діти не залишилися. І та не така, і друга не найкраща. Доки сини самі наречених не знайшли. Як справні господарі батьки задумали синам хати вибудувати. Один дума: «Поставлю вищу за сусідову!». А другий в цей час каже:</p>
	<p>— Сину, завтра будемо добру землю звозити, щоб високо твоя майбутня хата стояла, вище від сусідової.</p>
	<p>Так через те хизування кожен добру гору навозив. Ніколи і будівництво починати. Аж доки сини самі не припинили потурати батьківським забаганкам, та не взялися до зведення хат. Обидві оселі вдалися на славу. В один день і входини, і хрестини по обох берегах ставка гуляли.</p>
	<p>Люди тяглися до вмілих господарів. І по цей, і по той бік ставка селилися. Так і вийшло, що село наше з «цієї» і «тієї» гори складається, а між горами все і досі ставок — єдиний свідок-очевидець тих кумедних баталій.</p>
	<p>Гори, правда, лісами поросли, між хатками садки порозросталися. А так і досі все, як і раніше: та гора і ця гора процвітає. От чому наші Ревбинці найбагатші, найкращі, а люди найвродливіші і найвміліші в окрузі.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>206 (5399). Про ревбинські гори. СУС —. Записано 2008 року. Яковенко Уляна Іванівна (1912). Черкаська область, Чорнобаївський район, Ревбинці</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Наддніпрянщини/">Фольклор Подніпров’я (Наддніпрянщини)</a></li>
	</ul>
</footer>
<!--#include virtual="/-/inc/general__page_end.inc" -->
