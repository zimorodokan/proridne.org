<!--#include virtual="/-/inc/general__page_start.inc" -->
<title>Що сказав батько синови ☼ Українська народна казка ☼ Народна творчість</title>
<meta name="Description" content="Українська народна казка Бойківщини «Що сказав батько синови» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Що сказав батько синови.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Що сказав батько синови <br><span class="article__headerDescription">Українська народна казка Бойківщини</span></h1>
	<p>Єден батько умирав і мав тільки єдного сина. І син був бездітний. І сказав батько синови:</p>
	<p>— Щоби ти не дав худобину нікому без свого дозору. І щоби з паном жодного сервусу не тримав. І би-с жоні не вірив. І чужу дитину би-с не брав за свою, а брав хіба з родини.</p>
	<p>І хотів він переконатися, чи батько йому щось пусте наказав, чи добре. А тут прийшов до него сусід.</p>
	<p>— Дай ми кобили дрова привезти. Дав кобилу.</p>
	<p>— На, привези собі дрова.</p>
	<p>А сам пішов подивитися, що він буде з тою кобилою робити, як буде дрова везти. Сів у корч і дивиться. А той набрав доста дров, і кобила не могла витягнути. Він її так бив, що аж ожеребилася кобила. Він ухопив то лоша і вер у корч. Біля господаря вер. А господар з того здохлого лошати врізав кусник стегна, приніс домі і жона спекла його. Кум пригнав кобилу.</p>
	<p>— Дуже файна ваша кобила, файно тягне.</p>
	<p>— Жоно, постав горівку та й закуску, може, би-смо з кумом щось трохи випили.</p>
	<p>А жінка:</p>
	<p>— Ти не їж м’яса, бо тобі шкодить. Най кум їдять. Та й кум їв тото м’ясо.</p>
	<p>— Чи добре м’ясо, куме? — питає господар. — То з того лошати, що-сте верли в корчі.</p>
	<p>Кум зачав блювати та й утік з хати. А господар переконався, що батько сказав правду. Прийшов до него пан.</p>
	<p>— Позич, Іване, грошей.</p>
	<p>І він позичив йому. А потому хотів собі купити кусник поля. Трохи грошей мав, а трохи в пана було. Каже він панови:</p>
	<p>— Дайте гроші, бо я купую поле. А пан йому:</p>
	<p>— Я в тебе не брав. Маєш свідка, що я брав?</p>
	<p>Ну а свідка нема. Пан заскаржив ґазду, подав на суд за образу гонору. Господар ще й заплатив кару панови. І ще раз він переконався, що батько правду сказав.</p>
	<p>У пана був синок, хлопчик. Той ґазда украв того хлопчика і відвіз на третє село до брата. Хлопчик там бавиться песиками й кріликами. Пан шукає хлопчика з поліцією — нема хлопчика. А той ґазда зарубав кугута, побризкав себе кров’ю по руках і по лиці. Жона питається:</p>
	<p>— Чому ти такий? А він каже:</p>
	<p>— З носа кров текла.</p>
	<p>— Якби з носа, то би на голові не було крови. По грудях би кров була, а не на голові.</p>
	<p>Жона дуже вгнівалася.</p>
	<p>— Чому ти не хоч’ мені повісти?</p>
	<p>— Бо то з носа, та й більше нічого.</p>
	<p>— Ти мені не чоловік, коли не хоч’ повісти правду.</p>
	<p>І пішов він на весілля без жінки. А хтось жоні наговорив, що він з якоюсь кумою доста танцював, і жінка сварилася з ним. А він роззлостився та й вдарив жону. Вона вилетіла надвір та й кричить:</p>
	<p>— Ти різнику! Ти розбійнику! Ти панську дитину зарізав! Шандари його скували і повели.</p>
	<p>Суддя питався народу:</p>
	<p>— Що йому ся належить? Усі кричали:</p>
	<p>— Шнурок! Бо він зарізав дитину! Повісити його! Наложили йому шнурок на шию. А він каже:</p>
	<p>— Пан у мене позичив гроші і не віддав, я ще й штраф заплатив. І тому я дитину зарізав.</p>
	<p>І знов наложили йому на шию шнурок. Тоді він каже, що дитина жиє. І йому шнурок знов зняли.</p>
	<p>А той Іван, що його мали вішати, узяв чужу дитину за свою. І той хлопець, що він його приймив за свого, тепер каже:</p>
	<p>— Кілько ще разів будете знімати з него шнура?!</p>
	<p>Бо прийомний син хотів, щоби батька повісили, а він піде на його господарку.</p>
	<p>Поїхали пан і шандари до його брата, а там дитина жива. І пан йому гроші віддав. А він ще раз переконався, що батько йому правду казав.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Підгородці, Сколівського району, Львівської області 13 грудня 1990 року Якуц Петро, син Матія і Катерини</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Бойківщини/">Фольклор Бойківщини</a></li>
	</ul>
</footer>
<!--#include virtual="/-/inc/general__page_end.inc" -->
