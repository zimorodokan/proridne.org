<!--#include virtual="/-/inc/general__page_start.inc" -->
<title>Дарунки журавлика ☼ Українська народна казка ☼ Народна творчість</title>
<meta name="Description" content="Українська народна казка Бойківщини «Дарунки журавлика» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Дарунки журавлика.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Дарунки журавлика <br><span class="article__headerDescription">Українська народна казка Бойківщини</span></h1>
	<p>Жив собі дідо й баба. Постарілися вони і вже не годні були працьовати сами на себе. І пішов дідо шукати помочи. Відійшов він далеко від хати, аж на сорок кілометрів. А там журавлик ходить по болоті, по воді. Їмає жаби. Каже він дідови:</p>
	<p>— Діду, що ти, шукаєш помочи?</p>
	<p>— Шукаю.</p>
	<p>— Я тобі, діду, допоможу. Я тобі дам чарівну скатертину. Як розложиш її, на ній усе буде: і хліб, і ковбаса — все.</p>
	<p>І дав журавлик дідови чарівну скатертину. Дідо зложив її, взяв під плече і йде додому. І вже темно, ніч уже. Він повернув до багача на ніч. Прийшов, розложив на столі скатертину, і на скатертині всіляка їда сталася. Повечеряли всі — дідо і хатня сім’я — і полягали спати.</p>
	<p>Дідо був трудний з дороги та й заснув. А багач не спить. Коли дідо заснув, витягнув у нього багач ту скатертину, а йому під голову поклав просту.</p>
	<p>Дідо встав, іде додому. Приходить ід’хаті, баба вийшла діда встрічати.</p>
	<p>— О, бабо, я тобі радість несу. Я тобі скатертину чарівну несу. Таку, що все будем мати.</p>
	<p>— Но та вже розкладуй її, розкладуй. Та будем видіти.</p>
	<p>Дідо розложив, а то скатертина проста, не чарівна.</p>
	<p>— О, журавлик мене обманув.</p>
	<p>Іде дідо знов туди. Підходить, журавлик ходить по болоті.</p>
	<p>— Журавлику, обманув ти мене.</p>
	<p>— Я тебе не обманув нич! Я тобі дав чарівну скатертину. Ти десь мусів ночувати, в тебе хтось украв.</p>
	<p>Дідо просить:</p>
	<p>— Допоможе ще мені, журавлику.</p>
	<p>Журавлик каже:</p>
	<p>— Допоможу тобі.</p>
	<p>І дав йому такого баранчика, що коли стрепенеться, з нього посиплеться золото.</p>
	<p>— Золото продаш, будеш мати за золото все.</p>
	<p>Дідо взяв баранчика і йде з ним. І далеко йому до хати дійти, вже темно, ніч. І знов повернув до того багача на ніч. Ну й повечеряли, полягали спати. А багач знає, що той баранчик чарівний. Дідо заснув, а багач украв баранчика, а йому підсунув такого самого простого.</p>
	<p>Встав дідо і йде додому. Баба встрічає.</p>
	<p>— О, бабо, я тобі радість несу. Такого баранчика веду, що як стрепенеться, з нього посиплеться золото. За золото будем мати все.</p>
	<p>— Ну та пущай його, пущай, най стрепенеться. Будем видіти, чи посиплеться золото.</p>
	<p>Дідо пустив баранчика.</p>
	<p>— Ану стрепенися, баранчику!</p>
	<p>А баранчик простий. І не стрепенувся, і золото не сиплеться. Дідо каже:</p>
	<p>— Знов мене журавлик обманув.</p>
	<p>Іде дідо туди знов. Приходить — журавлик ходить по болоті, по воді.</p>
	<p>— Що там, діду?</p>
	<p>— Знов ти мене, журавлику, обманув.</p>
	<p>А той каже:</p>
	<p>— Не обманув я тебе ніколи. Я тобі дав чарівного баранчика. Ти десь мусів ночувати, в тебе хтось його украв.</p>
	<p>— Ти допоможи мені, журавлику, ще раз, — просить дід.</p>
	<p>— Я тобі ще раз допоможу, але більше допомагати не буду. Я тобі дам торбинку-волосянку. Таку, що як скажеш: «Вийдіть, молодці, з сокирами!», вийдуть молодці і зроблять тобі все, що треба. І хату побудують, і все, що буде треба.</p>
	<p>І дав йому журавлик таку торбинку.</p>
	<p>Дідо йде додому, і знов далеко йому т’хаті дійти, повернув він знов до багача на ніч. Повечеряли, полягали спати. А багач знав, що дідо щось чарівне має. І багач знов украв у нього чарівну річ, а йому підклав таку саму просту. І пішов багач з тою торбинкою до другої кімнати. І пробує, що буде торбинка виконувати. І допробувався до того, що вийшли з торбинки молодці з молотками та як стали молотками бити багача! Багач пищить:</p>
	<p>— Діду, рятуй! Діду, рятуй, бо ня заб’ють!</p>
	<p>Дідо пробудився, позіхнув кілька разів і каже:</p>
	<p>— Я тебе не рятую. Ти в мене вкрав скатертину, ти в мене вкрав баранчика. А тепер і торбинку вкрав. Най тя заб’ють.</p>
	<p>Тоді багач каже:</p>
	<p>— Рятуй, діду! Все тобі віддам, лиш рятуй, би ня не забили.</p>
	<p>І тоді повелів дідо молодцям з молотками зайти в торбинку. І багач віддав йому тото все. Приніс тото додому і вже з бабою добре жили, доки не повмирали.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>88 (1757). Дарунки журавлика. СУС 563, 564. 2 квітня 1988 р. Чичерський Олександр Павлович (1910). Львівська область, Турківський район, село Гусине</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Бойківщини/">Фольклор Бойківщини</a></li>
	</ul>
</footer>
<!--#include virtual="/-/inc/general__page_end.inc" -->
