<!--#include virtual="/-/inc/general__page_start.inc" -->
<title>Про хитру жінку ☼ Українська народна казка ☼ Народна творчість</title>
<meta name="Description" content="Українська народна казка Гуцульщини «Про хитру жінку» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Про хитру жінку.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Про хитру жінку <br><span class="article__headerDescription">Українська народна казка Гуцульщини</span></h1>
	<p>Ходив леґінь до дівки. Та й закликали його до армії. А дівка вийшла заміж за другого. Він, той другий, був дуже простий чоловік. А той вислужив армію і вернувся. Та й каже молодій жінці:</p>
	<p>— Ми з тобою мали шлюб брати. Але я в армію пішов, і не було в нас межи собою любови.</p>
	<p>А вона каже:</p>
	<p>— Не було, то тепер буде. Ти приходь увечері, а я буду на припічку спати.</p>
	<p>— Добре.</p>
	<p>А ввечері вона каже свому чоловікови:</p>
	<p>— Ти лягай, сарачі, на припічку.</p>
	<p>Той ліг на припічку та й ноги в піч поклав. А той парубок прийшов тихо вночі, помацав — е жінка на припічку! Він починає мацати далі, а чоловік як крикне:</p>
	<p>— Хто тут такий?!</p>
	<p>Той відскочив. Чоловік засвітив.</p>
	<p>— Чого ти тут? — питає. А цей каже:</p>
	<p>— Ми сперечилися з леґінями. Кажуть, що ти килавий. А я кажу, що ні. То я й прийшов помацати.</p>
	<p>Пішов той, а жінка вийшла за ним надвір та й каже:</p>
	<p>— Я завтра буду в тичках у городі. Приходь уночі.</p>
	<p>Настала ніч, той прийшов у тички. А вона не сама вийшла, а чоловіка вислала в тички. Той прийшов, а чоловік питає:</p>
	<p>— Чого ти тут? А той каже:</p>
	<p>— У мої мами в кочерги держак уломився. До кочерги треба держака. То я хотів з цих тичок вибрати.</p>
	<p>— То вибери собі, якого хочеш, — сказав чоловік.</p>
	<p>Той вибрав собі держака, і на цему вони розійшлися. І більше він уже не хотів до чужої жінки приходити.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Верхній Березів, Косівського району, Івано-Франківської області 26 лютого 1984 року Підгородецький Микола Матвійович (1913 року народження)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>


<article class="articleMain">
	<h1 class="articleMain__header">Про хитру жінку <br><span class="article__headerDescription">Українська народна казка Гуцульщини</span></h1>
	<p>Жила собі в селі файна молодиця. Такої файної на цілий повіт не було. Але вона із своїм чоловіком бідно-бідно жили. Вона все слаба була, все слаба. Нічого важкого робити не могла. Одного разу каже вона чоловікови:</p>
	<p>— Ти побудь дома, а я піду до міста.</p>
	<p>Але вона своєю красою всіх чоловіків вабила. Заходить до магазину, де продають хліб. А то давно були великі хліби, такі, як точила. Та й каже вона:</p>
	<p>— Пане продавець, продайте мені цей хліб. А в кишені в неї ні гроша. Каже продавець:</p>
	<p>— Я вам даю запусто, лиш би з вами переспати.</p>
	<p>— Най буде, — каже вона. — Приходьте у десятій годині вечора. Взяла хліб і пішла. Та зайшла в магазин, де продається ковбаса.</p>
	<p>Та й каже:</p>
	<p>— Пане, продайте мені ковбаси. А він каже:</p>
	<p>— Я вам дам ковбаси запусто, лиш би з вами переспати.</p>
	<p>— Та добре, — каже, — най буде.</p>
	<p>— Коли до вас прийти? — питає магазинєр&nbsp;<sup>*</sup>. Жінка каже:</p>
	<p>— Приходьте в одинадцятій годині.</p>
	<p>І пішла в третій магазин, де продають одежу.</p>
	<p>— Продайте мені сукню й хустку. А він говорить:</p>
	<p>— Пані, ви такі гарні, що я вам дав би сукню й хустку запусто, лиш би з вами переспати.</p>
	<p>— Добре, — каже, — приходьте на дванадцяту годину.</p>
	<p>І пішла в четвертий магазин, щоби купити чоботи. Але грошей у кишені — ні гроша. Каже:</p>
	<p>— Продавець, продайте мені чоботи.</p>
	<p>— Йой, — каже, — ви такі гарні! Я би вам дав чоботи запусто, лиш би з вами переспав.</p>
	<p>— Добре, — каже, — приходьте до мене в першій годині ночі. Та взяла чоботи й пішла. Приходить додому та й каже чоловікови:</p>
	<p>— Дивися, що я за оден день накупила. І хліб, і ковбасу, і сукню, і хустку, і чоботи. Там є в нас, — каже, — трохи зерна. Бери його і йди у млин. І аби ти мені прийшов додому після першої години ночі.</p>
	<p>І чоловік пішов до млина. А вона сіла та й чекає. Перший пришов той, у котрого взяла хліб. У десятій годині. Приносить ковбаси, горівки. Сіли за стіл, їдять, випивають. А під кінець треба лягати спати. Вона каже:</p>
	<p>— Розбирайтеся. Я тільки з голим лягаю.</p>
	<p>Лиш він розібрався, а у вікно стукає той, що дав ковбасу. Цей питає:</p>
	<p>— Хто це вночі стукає?</p>
	<p>— Чоловік прийшов зо млина.</p>
	<p>— А де ж би я сховався?</p>
	<p>— Ходи зо мною, — каже, — я тебе сховаю.</p>
	<p>І завела його в комору, і сховала в якесь клоччя. Та й пускає в хату другого. І той приніс горівки й закуски. Сіли, випивають, їдять. Та й треба вже лягати спати. Вона й другому то саме сказала. Він рад-не-рад роздівається. А тут уже й дванадцята година підійшла і стукає той продавець, що дав їй сукню й хустку. Цей питає:</p>
	<p>— Хто там?</p>
	<p>— Чоловік вернувся зо млина, — говорить вона.</p>
	<p>— А де ж мені сховатися?</p>
	<p>Вона його завела в комору і сховала в бочку.</p>
	<p>А того пустила в хату. Він гарну хустку їй приніс, горівки й закуски. Сіли за стіл, випивають. І вона й цьому говорить, що лягає спати тільки з голим чоловіком. Цей роздягнувся, а тут стукає той, що дав їй чоботи. А голий питає її:</p>
	<p>— Хто там?</p>
	<p>— Та, — каже, — чоловік з млина приїхав.</p>
	<p>— А де би я сховався?</p>
	<p>— Та йди, — каже, зо мною.</p>
	<p>Взяла його в комору і сховала в кутичок, у якесь там рамаття&nbsp;<sup>*</sup>. І вернулася в хату.</p>
	<p>А цей приніс ще одні гарні чоботи, горівку, хліб, закуску. Сіли за стіл, а тут уже й чоловік зо млина вернувся.</p>
	<p>— Пусти жінко! А цей питається:</p>
	<p>— Де ж мені сховатися?</p>
	<p>А вона й його в комору. Четвертого. І комору замкла. Входить чоловік у хату, а вона йому каже:</p>
	<p>— Іди, чоловіче, на постерунок&nbsp;<sup>*</sup>, бо в нас злодії в коморі.</p>
	<p>— Жінко, — каже, — та там нема в нас що красти, в коморі нашій. Що там украдеш?</p>
	<p>— Ти не питай. На з’їж кусень хліба й кусень ковбаси і йди на постерунок.</p>
	<p>Чоловік пішов на постерунок, привів поліцію.</p>
	<p>— Де злодії?</p>
	<p>— В коморі.</p>
	<p>Відкриває жінка комору, жандарі подивилися та й кажуть:</p>
	<p>— Нема тут нікого.</p>
	<p>— Ви добре шукайте, вони тут.</p>
	<p>І найшли одного, другого, третього й четвертого. Три голі, а четвертий вбраний. І питають жандарі, яку вона хотіла б їм кару дати. А ґазди кажуть:</p>
	<p>— Відведіть їх, таких, як вони є, до постерунку. Оце буде їхня кара.</p>
	<p>І повели їх.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__footnotes">
			<p><sup>*</sup> Магазинє́р — продавець.</p>
			<p><sup>*</sup> Рама́ття — дрантя.</p>
			<p><sup>*</sup> Постеру́нок — жандармський пост.</p>
		</div>
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Село Великий Рожен, Косівського району, Івано-Франківської області 30 січня 1994 року Шкрібляк Никола Николайович (1936 року народження)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Гуцульщини/">Фольклор Гуцульщини</a></li>
	</ul>
</footer>
<!--#include virtual="/-/inc/general__page_end.inc" -->
