<!--#include virtual="/-/inc/general__page_start.inc" -->
<title>Рукавички з блохи ☼ Українська народна казка ☼ Народна творчість</title>
<meta name="Description" content="Українська народна казка Буковини «Рукавички з блохи» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Рукавички з блохи.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Рукавички з блохи <br><span class="article__headerDescription">Українська народна казка Буковини</span></h1>
	<p>Була в царя дочка. Вигодувала вона блоху, вбила її, а з шкіри рукавиці зшила. І розпублікувала: «Хто відгадає, з чого зшиті рукавиці, за того й піду». І котрий приходи її сватати, вона лиш питає:</p>
	<p>— З чого рукавиці?</p>
	<p>Не вгадав — прогнала. Так ба їден прийде — прожене, ба другий прийде — прожене.</p>
	<p>А сусідський цар дуже хотів її взяти, бо вона дуже гарна була. Але боявся пострашитися, бо як прожене — то другий раз уже не підеш до неї. Тоді зробився він прошаком, узяв у руки бука, на плечі бесаги і пішов у її державу просити, як старці прося. Ходив він тим городом, просив, і нарешті захопила його ніч. Треба десь переночувати. Він іде на кінець города. Там була старенька хатина. Жив у ній їден старий швець. Проситься прошак у него переночувати. Той його приймив. Сіли вечеряти і починають говорити.</p>
	<p>— Як там у вас діла? — питає дід. Він розказав та й питає діда:</p>
	<p>— А які у вас новини?</p>
	<p>— А в нас такі новини. Царська дочка вигодувала блоху та вбила її. А я видубив з неї шкіру та вшив рукавиці. А тепер вона прогони царів, бо не можуть сказати, з чого рукавиці.</p>
	<p>Як почув він це, то ляг спати і спати не годен. Пішов би зразу до неї, коли ніч. Дочекав він до дня і йде прямо до неї. Вона сидить на балконі, а він іде. Бесаги через плечі, бук у руці. Вона побачила його з балкона та й руки вдолину.</p>
	<p>— З чого рукавиці? Вгадай. А він каже:</p>
	<p>— Почекай, неборе, то не так ся вгадує. Треба помацати, понюхати, а тоді вгадувати.</p>
	<p>Приходи він до неї — та за ті рукавиці. Мацає їх пальцями, а потому бере і нюхає. Та й каже до неї:</p>
	<p>— Бодай ви здоровенькі були. Вигодували блошку, та вбили, та вшили з неї рукавички.</p>
	<p>Як він угадав, вона від него давай тікати. А старий цар каже:</p>
	<p>— Е, нє-нє. Що собі хотіла, то найшла.</p>
	<p>Бо цар не хотів бути брехуном. Публікував, а тепер не дати. І брехуном бути стидно, і стидно за старця дочку дати. Каже цар до него:</p>
	<p>— Я даю тобі половину держави і вберу тебе. І будеш з моєю дочкою жити.</p>
	<p>А він каже:</p>
	<p>— Нє.</p>
	<p>— А що?</p>
	<p>— А то! Дід мій був прошаком, тато прошаком і я прошак. А ти, гай, збирайся та йди, — сказав він до царівни, забрав її та й веде.</p>
	<p>Батько каже:</p>
	<p>— Що хтіла, те найшла. Іди з ним. Ідіть і не признавайтеся до мене, що ти моя дочка, а ти — мій зять.</p>
	<p>Приходя вони конець села в його державі. Там була якась маленька пуста хатина. Він каже:</p>
	<p>— Отут будем жити. Ти, неборе, бери та пряди в село, а я буду просити та й якось будемо жити.</p>
	<p>Пряде вона, пряде та не вміє. (І зараз дайте котрій прясти — не кожна вміє.) Приходи він додому та й каже:</p>
	<p>— Так, неборе, ти мало запряла, а я мало запросив. Вари якусь бевку.</p>
	<p>Зварила, попоїли, і каже він:</p>
	<p>— Не вмієш ти прясти, не можеш заробляти. Я тобі дам іншу роботу.</p>
	<p>Пішов він до гончарів, накупив горшків, і почала вона продавати на базарі горшки. А він тоді що? Напросив хлопців-босяків і каже їм:</p>
	<p>— Щоб ви в неї ні їдного горшка не купили і всі побили.</p>
	<p>Ті хлопці так і зробили. Приходя вони до неї, їден бере горнець та й питає:</p>
	<p>— Скілко цей горнець?</p>
	<p>Вона сказала ціну. А той каже:</p>
	<p>— Чого так дорого?</p>
	<p>Та як утяв тим горнцем, то ще три побив. Вони ж нічого не боялися, бо знали, що царський син приказав. Приходи вона додому плачучи. А чоловік уже дома. Та й каже:</p>
	<p>— Не вмієш, неборе, і це робити. Ну, що тобі казати? Дам тобі ще їдну роботу. Я тебе покладу у буфеті торгувати.</p>
	<p>Накупив він горівки й вина і сказав тим хлопцям:</p>
	<p>— Зайдіть, випийте, а решту побийте.</p>
	<p>Так хлопці й зробили. Приходи вона додому знов плачучи. Каже він:</p>
	<p>— Неборе, не вмієш ти й це робити, підеш вчитися просити, як я. Це буде твоя робота. Та й чув я, що в царя має бути баль. Ти піди туди та будеш помагати на кухні: сама наїсишся, та й мені випросиш, принесеш у горнятку.</p>
	<p>Пішла вона. Муси йти, бо голод — не пан. А то саме її весілля мало бути. Лиш він їй віддячує за те, що вона проганяла царів.</p>
	<p>Вона там ходи й роби. І він там є, але вона його не пізнає, бо він там не прошак, а справжній козак. Сходяться гості. Приїхала музика полкова. І тоді вже що? Вже їй треба йти додому. Вона підходи та й каже:</p>
	<p>— Я поїла, то вже йду додому. Дайте щось і мому чоловікови, бо він дома їсти хоче.</p>
	<p>А до неї кажуть так:</p>
	<p>— Дамо. Тілко як десять горняток за раз забереш, то дамо, а їдне-два не дамо. Десять страв.</p>
	<p>Налляв їй кухар десять горняток і каже:</p>
	<p>— На. Забираєш всі, то забирай, а інакше не даємо.</p>
	<p>Стала вона й думає: «Ну що робити?» А він підходи до неї та й каже:</p>
	<p>— На тобі ремінь і бери його на себе. Тримай за кінець, а другою рукою силяй горшки.</p>
	<p>Насиляла вона тих горняток кругом себе та й помаленьку йде. Але їй треба з цим вийти через зал, у другий бік нема куди йти. Вона виходи в зал, а її чоловік йде попри ню та й на музику лиш махнув рукою, музика лиш заграла сирбу, він як ухопив її гуляти — усі горшки порозбивалися. А служниці вже чисто зробили в залі!</p>
	<p>Тут він сказав забрати її в баню, викупати і файно вбрати. А гості ждуть. Сів він з нею за стіл, зробили велике весілля. Повінчалися, і жили, і зараз жиють. Я був на тім весіллі, і їв, і пив. І що не робив, у рот нічого не попадало.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Василівці, Сокирянського району, Чернівецької області 12 серпня 1985 року Данилов Олекса Степанович (1915 року народження)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Буковини/">Фольклор Буковини</a></li>
	</ul>
</footer>
<!--#include virtual="/-/inc/general__page_end.inc" -->
