<!--#include virtual="/-/inc/general__page_start.inc" -->
<title>Хитрий Хома і пан ☼ Українська народна казка ☼ Народна творчість</title>
<meta name="Description" content="Українська народна казка Гуцульщини «Хитрий Хома і пан» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Хитрий Хома і пан.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Хитрий Хома і пан <br><span class="article__headerDescription">Українська народна казка Гуцульщини</span></h1>
	<p>Були три брати, і жили вони бідно. Два поженилися таки в своїм селі, недалеко від свеї мами. А третій сказав своїм братам:</p>
	<p>— Іду шукати, де би наймився. Пішов він у друге село, а там жив дідич. Зайшов до дідича на подвір’я та й спитав слугів:</p>
	<p>— Чи не треба дідичеви наймита? Покойова сказала йому:</p>
	<p>— Я зайду до дідича та й запитаюся: чи треба, чи не треба. Прийшла вона та й каже:</p>
	<p>— Тут оден хлопчина питає, чи не треба вам слуги. А дідич вийшов на ґанок та й питає того хлопця:</p>
	<p>— Яку ти, хлопче, вмієш робити роботу? А хлопець каже дідичеви:</p>
	<p>— Пане ласкавий, я служив помежи ґазди. Я лиш тілько вмію кіньми їхати.</p>
	<p>— То будеш возити мене, будеш у мене кучером, — сказав пан. Зачав хлопець возити дідича, куди дідич собі забагнув. Дуже вдався дідичеви хлопець, так уміє кіньми управляти.</p>
	<p>Одного разу дідич забаг їхати в ліс на природу, пролюфтуватися лісом. А хлопець побіг до своїх братів та й сказав їм:</p>
	<p>— Мій пан забаг їхати завтра на природу у ліс. А ви прийдіть завтра обидва там, та би задекува́лися&nbsp;<sup>*</sup> коло тої ялиці, що півсуха. Та ялиця — то знак для вас. Я буду везти тою дорогою пана.</p>
	<p>Хлопцеви той ліс був дуже знайомий, кожну стежку він знав.</p>
	<p>—...Ви вискочіть з кущів, нападіть на нашу бричку та й скажіть:</p>
	<p>«Ану, пане, стягайте з себе вбрання. Та й ти, кучере, стягай. І давайте гроші, де які маєте!» Та й перстені золоті з пана здоймай -те, та й з мене вбрання здоймайте, я не буду гніватися. А ми колись поділимося.</p>
	<p>— Добре, — сказали брати.</p>
	<p>Хома, той хлопець, вернувся у дідицький двір та й пуцує&nbsp;<sup>*</sup> собі коні, обмиває бричку, бо то його робота. Пан вийшов на ґанок та й каже.</p>
	<p>— Впрягай коні!</p>
	<p>Хома впряг коні, пан сів у бричку, так файно вбраний. І кучерови дав убратися файно, щоб панови не встидно було. Каже Хома до пана:</p>
	<p>— Паночку, куди ви забажали їхати сьогодні? А пан дідич кажуть:</p>
	<p>— Туди, куди я вчора казав. У ліс на природу, на люфт. Ударив кучер коні, і вони пішли, як дим та нитка. І завів Хома пана просто до тої ялиці напівсухої. Аж тут вискакують два опришки. Крикнули «гальт» та й до пана:</p>
	<p>— Руки вгору! Здоймай, пане, вбрання, як хочеш жити! Витягли з панської кишені панового пістоля, поклав його оден собі за пояс. Сказали й кучерови:</p>
	<p>— Руки вгору!</p>
	<p>Вони обидва піднесли руки.</p>
	<p>— Стягай, пане, перстені!</p>
	<p>Нічого було панови робити, мусів стягнути перстені, віддати годинник золотий.</p>
	<p>— Стягай з себе убрання, — сказали «опришки». А пан сказав:</p>
	<p>— Доста вам, що я вам віддав пістоля, золоті перстені та й золотий годинник. А вбрання вам не зніму. Мені сором буде голому.</p>
	<p>Притулив оден пістоля до вуха панови і крикнув:</p>
	<p>— Вже здоймай!</p>
	<p>Нічого було дідичеви діяти, мусів здоймити все вбрання. Зостався пан лиш тільки в трусах та й у сорочині.</p>
	<p>— Ви з мене зробили встидного чоловіка, — сказав пан.</p>
	<p>— Нічого, нічого, дідичу. Ти не одного наймита скривдив. А тобі ми невелику кривду зробили. Це дуже мала порція.</p>
	<p>А тоді до кучера:</p>
	<p>— Ану здоймай убрання! Підлизачу ти панський!</p>
	<p>Кучер зачав протестувати та не даватися— нічого не помогло. Кучер називав їх опришками, бандитами, злодіями. Ніби-то виду такого подавав, що протестує проти рабівників.</p>
	<p>Брати забрали все та й подалися. А їх лишили голими.</p>
	<p>— Вертаймося до палацу, — каже пан Хомі. — Ми це перебудемо, їдуть вони по дорозі, і каже Хома панови:</p>
	<p>— Пане ласкавий, ми би були не далися їм, аби ви були дали мені пістоля. Я їх мав вистріляти.</p>
	<p>Хома дає панови виду, що дуже йому вірний. А в серці в Хоми злість кипить на пана. Бо розказували Хомі панські слуги, що пан дуже фальшивий та скупий. Не доплачує симбрилю&nbsp;<sup>*</sup>, обтягає її.</p>
	<p>А Хома згодився з паном служити три роки. І за три роки пан мав дати триста банок. Це була мізерна платня для слуги. Але що було робити Хомі? Мусів десь притулитися.</p>
	<p>Приїхав Хома з паном у двір, а пан каже Хомі:</p>
	<p>— Хомо, ти такий добрий у мене хлопець, то я тобі підвищу платню в три рази.</p>
	<p>Але то лиш така розмова була панова, він не збирався в три рази підвищити.</p>
	<p>Пройшло пі́врік, і в пана дуже заслаб рідний вуйко на четвертім селі. Він теж мав фільварок і був такий забагатий, як цей дідич. Прийшов лист: «Приїхай до мене, бо я дуже слабий, на смерти. Хочу відказати тобі свій маєток, підписати тестамент&nbsp;<sup>*</sup> «. Пан дуже втішився. До чого він багатий, та й ще йому впадає маєток. Каже пан:</p>
	<p>— Хомо, на завтра на полуднє я буду їхати до свого вуйка на підпис документів. Вуйко на мене маєток переписує.</p>
	<p>— Добре, паночку. Що кажете, все буду робити вам. Настала ніч, усі полягали спати. А Хома біжить у своє село, до своїх братів і каже їм:</p>
	<p>— Братчики милі, нам попадає в руки великий капітал, лиш слухайте мене. Попри лісу є дорога. Аби ви задекувалися коло тої дороги, там, де старий бук переломлений лежить. Завтра по полудню ми будемо вертатися тою дорогою від пайового вуйка і везти від него тестамент. Ви маєте на нас напасти і той документ від пана забрати. Та й вбрання з пана забрати, та й з мене вбрання. І панови ніде не дінутися буде, і він мусить викупити документ.</p>
	<p>Дуже врадувалися брати.</p>
	<p>—...І щоби ви остріше бралися до мене, ніж до пана, щоби на мене дужче наскакували.</p>
	<p>Приходить другий день.</p>
	<p>— Рихтуй коні й бричку, — сказав дідич до Хоми. — Будемо їхати до мого вуйка.</p>
	<p>Хома упряг коні, пан сідає в бричку, зібраний ще краще, як того разу. Ще й кучера файно вбрав. Дає пан Хомі пістоля, а одного собі бере. А Хома каже:</p>
	<p>— Паночку милий! Ми вже тою дорогою через ліс їхати не будемо. Вже тих опришків не будемо стрічати. Я повертаю на іншу дорогу, попри лісу.</p>
	<p>На ті села, куди вони мали їхати, не було іншої дороги, тілько через ліс або попри лісу.</p>
	<p>Приїхали вони в то село, де був дідича вуйко. Заїхали в двір, слуги розпрягли коні, дали коням їсти. Вийшли покойові, дідича попід ручки та й у світлицю до вуйка. А пан дідич каже:</p>
	<p>— Закликайте й мого кучера. Він у мене такий вірний, що я всю віру на него маю. Хай і він іде до світлиці.</p>
	<p>Зайшли вони оба, посідали на крісла, вуйко поволеньки підоймається з ліжка і при свідках розказує, що переписує весь маєток на цего дідича. Бо він більше не має фамілії&nbsp;<sup>*</sup>, тілько цего одного. Підписав вуйко документ, вдарив печатку і подав дідичеви в руки. А дідич низенько вклоняється, цілує вуйка і дякує йому. Та попрощалися, вийшли з двору, сіли в бричку, вдарив Хома коні і їдуть — дим та нитка.</p>
	<p>Пан дідич такий веселий, ніби лишень на світ народився. Він не знає, що його попереду чекає. А Хома сидить спереду, править кіньми та підсміюється собі потиху. Та й думає: «Зараз ти, пане, посмієшся й порадієш».</p>
	<p>Каже пан по дорозі до кучера:</p>
	<p>— Хомо, ти не знаєш, що я тобі маю дати, як я маю нагородити тебе за цю подорож. Ти ж знаєш, який я маєток імив тепер у руки.</p>
	<p>— Догадуюся, ласкавий пане. Дідич каже Хомі:</p>
	<p>— Мені не жаль дати тобі фунт золота. І як ми приїдемо до палацу, я тобі дам.</p>
	<p>— Знаєте, одного разу пан бідному обіцяв кожуха дати. Але то лиш були тілько теплі його слова. А кожуха бідний не бачив. Таке й ви мені, пане, обіцяєте.</p>
	<p>— Наколи, Хомо, приїдемо, я відразу даю тобі фунт золота. Але пан тілько так заохочував його, він і не думав того золота дати.</p>
	<p>Доїхали вони до того місця, аж тут нараз вискочили два опришки. Та й штрикли до кучера й крикнули:</p>
	<p>— Гальт! Гальмуй коні!</p>
	<p>Панови ніби нічого не кажуть. А кучер ніби гонить коней: «Бйо! Бйо!» А коні рвуться. Опришки похапали коней за капейстри&nbsp;<sup>*</sup> та й гальмують. А Хома на збитки опришків батогом по плечах прах, прах! Нібито хоче вириватися та тікати з паном. А опришки взялися до кучера дужче. Беруться зсаджувати його з місця в бричці. А Хома витяг пістоля та й стріляє попри них. А оден опришок підскочив Хомі під руку та й вибив пістоля. Пістоль полетів на дорогу.</p>
	<p>Обшукали опришки пана, забрали документи та й пустили їх. І пан мав велику довірність до Хоми. По дорозі каже він Хомі:</p>
	<p>— А то, що я тобі обіцяв, то я дам. А Хома каже:</p>
	<p>— Пане, що їм з тих документів, опришкам? Я можу так зробити, що ви ті документи одержите на руки.</p>
	<p>Пан зрадів та й каже:</p>
	<p>— Ану зроби так.</p>
	<p>— Але мені треба багато часу, щоб розшукати їх у лісі.</p>
	<p>— За п’ять день годен ти їх знайти?</p>
	<p>— Годен.</p>
	<p>— То шукай.</p>
	<p>Побіг Хома просто до своїх братів. Та й каже їм:</p>
	<p>— Віддайте ті панові документи мені в руки, най я йому подам, а він мені подасть фунт золота. І ми поділимося.</p>
	<p>А вони розсміялися дуже, брати, з цеї його бесіди.</p>
	<p>— Гей, Хомо, який ти дивак! Та в цих документах цілий фільварок. Фунт золота — ноль проти цего цілого фільварку. Пан мусить дати таку суму, що половину фільварку вартує. Ми віддамо документ, коли пан принесе гроші за половину фільварку.</p>
	<p>Прибіг Хома до пана та й каже, що сказали опришки. А пан аж за голову ймився. І сказав:</p>
	<p>— Це я не зроблю.</p>
	<p>Дідичів вуйко помер, поховали його файно. Але в него був за границею фаміліянт&nbsp;<sup>*</sup>. Приїхав він на фільварок того вуйка та й сказав, що спадщина вуйка належна йому. Управителі сказали йому, що вуйко передав фільварок на братового сина.</p>
	<p>— Тобі тут нічого не належить.</p>
	<p>— Ну то я жадаю видіти той документ.</p>
	<p>Та й написав той фаміліянт до цего дідича, щоби привіз документ та й досвідчив йому, що вуйко насправді передав йому фільварок у спадщину. А як не покаже документ, то той у суд подає.</p>
	<p>Пан прочитав то та й каже:</p>
	<p>— Хомо, іди до мене на пораду.</p>
	<p>Пан мав велику довірність до Хоми і розказав йому, що було написано в тому письмі.</p>
	<p>— А видите, пане, — каже Хома, — виходить на моє. Ви окупуєтеся дати опришкам половину грошей та й нічого не будете мати.</p>
	<p>Тоді пан сказав Хомі:</p>
	<p>— Іди скажи опришкам, що я згоден дати половину тої суми, що вартий фільварок.</p>
	<p>— Пане, най ваші люди обрахують, що коштує ґрунт, худоба та й будова. Та й ви дасте мені гроші, я понесу опришкам, а опришки віддадуть документ.</p>
	<p>Обрахували панські секретарі маєткову суму, пан вирахував Хомі половину грошей, і Хома побіг з грішми просто додому.</p>
	<p>— Нате, хлопці, панські гроші, віддавайте документ.</p>
	<p>І приніс він той документ панови. Але це провадилося довго, і той фаміліянт уже подав на суд. Пан приїхав на суд, а той фаміліянт уже там є. Пан подає судді в руки документ, суддя прочитав на всю публіку і сказав тому фаміліянтови:</p>
	<p>— Ви не маєте на той маєток рації, бо в цего пана є документ, тестамент.</p>
	<p>Та й той фаміліянт нічого не виграв. І суд розійшовся, і пан вернувся додому. Хома питає:</p>
	<p>— Як, пане, суд перейшов?</p>
	<p>— Дуже добре, нічого той фаміліянт не облизав. Хома каже:</p>
	<p>— Пане, я вже буду від вас відходити. Я прослужив у вас три роки. Платіть мені.</p>
	<p>Пан обрахував симбрилю за три роки. А згоди в них не було, лиш говорилося, що пан Хомі по-щирості заплатить. А пан нарахував йому дуже мізерну платню.</p>
	<p>— А де, пане, те золото, що ви мені обіцяли дати? — запитав Хома.</p>
	<p>А пан тикнув Хомі в зуби дулю та й каже:</p>
	<p>— На тобі. Оце моя обіцянка.</p>
	<p>— Пане, най вам вийде та дуля очима, — сказав Хома.</p>
	<p>Та й подумав Хома: «Якби я не обробив пана іншим способом, то нічого не заробив би».</p>
	<p>Забрав Хома своє дрантя та й до хати. Прийшов просто до своїх братів та й сказав:</p>
	<p>— А тепер ділімся тими всіма грішми. Та й убранням, що забрали в пана.</p>
	<p>Поділилися всі три брати по рівній частині, оженився Хома, справив собі файну господарку і жиє ще й по сьогоднішній день, якщо не помер.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__footnotes">
			<p><sup>*</sup> Задекува́тися — заховатися.</p>
			<p><sup>*</sup> Пуцува́ти — чистити.</p>
			<p><sup>*</sup> Симбри́ля — заробітна платня.</p>
			<p><sup>*</sup> Тестаме́нт — заповіт.</p>
			<p><sup>*</sup> Фамі́лія — родина.</p>
			<p><sup>*</sup> Капе́йстра — вуздечка.</p>
			<p><sup>*</sup> Фамілія́нт — родич.</p>
		</div>
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Хутір Калинки́, Косівського району, Івано-Франківської області 3 березня 1991 року Колобейчук Григорій Дмитрович (народж. 1930)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Гуцульщини/">Фольклор Гуцульщини</a></li>
	</ul>
</footer>
<!--#include virtual="/-/inc/general__page_end.inc" -->
