<!--#include virtual="/-/inc/general__page_start.inc" -->
<title>Злодій Мішко ☼ Українська народна казка ☼ Народна творчість</title>
<meta name="Description" content="Українська народна казка Бойківщини «Злодій Мішко» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Злодій Мішко.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Злодій Мішко <br><span class="article__headerDescription">Українська народна казка Бойківщини</span></h1>
	<p>Мала мати сина, називався Мішко. Каже йому мати: — Іди, сину, в світ, навчися якогось ремесла. Пішов Мішко і не було його три роки. У три роки вернувся додому. Мати каже йому:</p>
	<p>— Де ти, синку, був? Якого ремесла навчився? А він їй:</p>
	<p>— Я навчився красти.</p>
	<p>— То ти злодій?</p>
	<p>— Так, я великий злодій. Мати пішла до віта і каже:</p>
	<p>— Мій син навчився красти. А віт їй:</p>
	<p>— Скажи свому синови, най прийде завтра ввечір до мене. Мати прийшла додому та й каже:</p>
	<p>— Мішку, казав віт, аби ти прийшов завтра ввечір до него. Мішко пішов. Поздоровкався, а віт питає:</p>
	<p>— Де ти, Мішку, був, якого ремесла навчився? А Мішко й каже:</p>
	<p>— Навчився красти.</p>
	<p>— То ти злодій?</p>
	<p>— Так, я великий злодій.</p>
	<p>— Коли ти такий великий злодій, то вкради в мої жінки з пальця перстень. Як вкрадеш, то я тобі додам до того ще корону.</p>
	<p>Прийшов Мішко ввечір до вітової хати. В хаті темно. Він змінив голос і говорить так, як віт. Та й каже:</p>
	<p>— Жінко, дай мені перстень, бо я з Мішком заложився, що має в тебе вкрасти.</p>
	<p>І вона дала йому перстень — думала, що то її чоловік. Мішко взяв перстень та й пішов. На другий день віт каже:</p>
	<p>— Жінко, в тебе перстень?</p>
	<p>— Та я тобі вчора дала.</p>
	<p>— Ти мені не давала, — каже віт. А вона йому:</p>
	<p>— Давала. Каже віт:</p>
	<p>— Відай, перстень у Мішка.</p>
	<p>Пішов віт до Мішка додому та й питає:</p>
	<p>— Мішку, перстень в тебе?</p>
	<p>— В мене, — каже.</p>
	<p>Тоді віт додав йому до того ще й корону. І каже:</p>
	<p>— Коли ти, Мішку, такий злодій, вкради з-під нас простирало, як ми будемо спати.</p>
	<p>Мішка йому:</p>
	<p>— Добре.</p>
	<p>Пішов Мішко, назбирав сливок, яблук, грушок, зварив то все на повидло. Як стемніло, зайшов до віта до хати і сховався з тим повидлом під ліжко. Коли віт з жінкою заснули, він все вилляв межи них. Уночи вітиха пробудилася та й каже:</p>
	<p>— Чоловіче, що ти наробив?</p>
	<p>Вона думала, що він п’яний і такого наробив. Взяла то простирало і кинула під ліжко. А Мішко простирало в руки і додому, бо йому лише того й треба.</p>
	<p>Рано встала жінка, шукає простирало під ліжком — нема. А віт каже:</p>
	<p>— Відай, Мішко вкрав. Пішов до Мішка.</p>
	<p>— Мішку, в тебе простирало?</p>
	<p>— У мене.</p>
	<p>І знов дає віт Мішкови корону. Та й каже:</p>
	<p>— Коли ти, Мішку, такий великий злодій, то вкради в мене зі стайни коня.</p>
	<p>— Вкраду.</p>
	<p>А віт дав до того коня аж трьох сторожів, аби пильнували. Один тримає за голову, другий за гриву, а третій — за хвіст. А Мішко накупив горівки та й іде ввечері попри тих сторожів:</p>
	<p>— Добрий вечір вам, люди добрі, що ви тут робите?</p>
	<p>А вони кажуть, що віт заложився з Мішком, що той має вкрасти коня.</p>
	<p>— ....Ми й пильнуєм. А Мішко їм:</p>
	<p>— Пильнуйте, пильнуйте. Я сам про того Мішка чув. То великий злодій.</p>
	<p>Сторожі кажуть:</p>
	<p>— А що ви несете в торбі?</p>
	<p>— Моя жіночка має породини, то несу їй горівочки.</p>
	<p>— Може би, ви дали нам? А він їм:</p>
	<p>— Я не маю з чого дати.</p>
	<p>— Ми вип’ємо з фляшки, — кажуть вони.</p>
	<p>І Мішко дав їм по фляшці кожному. Понапивалися вони і заснули, а Мішко взяв довбню та дав тому, що тримав коня за голову. А тому, що тримав коня за гриву, дав драбину. А тому, що за хвіст — віник. Сам узяв коня та й пішов.</p>
	<p>Приходить віт рано до стайні, дивиться, а коня нема.</p>
	<p>— А де кінь? — питає сторожів. Той каже:</p>
	<p>— А во, я тримаю за голову.</p>
	<p>А той, що тримав драбину, каже:</p>
	<p>— Я тримаю за гриву.</p>
	<p>А той, що тримав за віник, каже:</p>
	<p>— Я тримаю за хвіст. Тоді іде віт до Мішка.</p>
	<p>— В тебе мій кінь?</p>
	<p>— В мене.</p>
	<p>Знов дає віт Мішкови корону. І каже: — Коли ти, Мішку, такий великий злодій, вкради в мене з пасовиська вола. А Мішко йому:</p>
	<p>— Добре, вкраду.</p>
	<p>Наловив маленьких зайчиків, взяв у торбу та й іде на пасовисько, там, де пастухи пасуть вола. Мішко ніби зашпотався, впав, і зайчики порозбігалися по корчах. А Мішко каже:</p>
	<p>— Йой, люди добрі, поможіть мені їх позбирати. А вони йому:</p>
	<p>— Як ми вола лишимо? Його може Мішко вкрасти.</p>
	<p>— Та я, — каже, — попильную вола.</p>
	<p>Ті пішли ловити зайчиків, а він вола й украв. Приходить до него віт та й питає:</p>
	<p>— Мішку, ти вола вкрав?</p>
	<p>— Я.</p>
	<p>Знов дає йому віт корону і каже:</p>
	<p>— Коли ти, Мішку, такий злодій, то змудруй мені ксьондза. Я за то знайду тобі дівчину і сам зроблю весілля.</p>
	<p>Що Мішко робить? Пішов та й наловив раків. І кілько наловив раків, тілько накупив маленьких свічок. Вночи відкрив церкву, увійшов туди. До кожного рака причепив свічку. Засвітив і пустив раків, аби лазили по церкві. А сам виліз у церкві на хори, взяв мішок і кричить:</p>
	<p>— Хто хоче до царства, най іде до мене! Хто хоче до царства, най іде до мене!</p>
	<p>Свічки горять, раки по підлозі лазять, а Мішко кричить:</p>
	<p>— Хто хоче до царства, най іде до мене!</p>
	<p>А ксьондз жив у резиденції коло церкви. Як то вчув, пішов до церкви. А Мішко каже:</p>
	<p>— Сюди, сюди до царства.</p>
	<p>Ксьондз на хори, а Мішко ксьондза в мішок. Заніс у мішку до дровітні і там запер. Як то викрилося, ксьондз з того встиду дві неділи дома не був.</p>
	<p>А віт знайшов дівку Мішкови і зробив весілля. Я на тім весіллю була, мед-горівку пила, а в роті сухо було.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Цінева, Рожнятівського району, Івано-Франківської області 21 січня 1994 року Хортів Михайлина Яківна (1936 року народження)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Бойківщини/">Фольклор Бойківщини</a></li>
	</ul>
</footer>
<!--#include virtual="/-/inc/general__page_end.inc" -->
