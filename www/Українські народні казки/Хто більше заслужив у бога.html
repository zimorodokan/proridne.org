<!--#include virtual="/-/inc/general__page_start.inc" -->
<title>Хто більше заслужив у бога ☼ Українська народна казка ☼ Народна творчість</title>
<meta name="Description" content="Українська народна казка Бойківщини «Хто більше заслужив у бога» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Хто більше заслужив у бога.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Хто більше заслужив у бога <br><span class="article__headerDescription">Українська народна казка Бойківщини</span></h1>
	<p>Були собі два браття. Старший був багатий, а молодший — бідний. Бо як батько ділив майно, то дав старшому більшу частину, за те, що доглядав батька. Одного разу захотіли вони їхати далеко в монастир. Там щороку з’їжджалися з усіх окружних сіл люди на храмове свято. Приходить старший брат до молодшого та й говорить:</p>
	<p>— Поїдемо завтра, в суботу, до монастиря. А молодший відповідає йому:</p>
	<p>— Ти поїдеш рано, а я — пізніше, бо ще не підготувався.</p>
	<p>У суботу рано старший брат запрягає коні і їде з жінкою, щоби бути на вечір на місці, коло монастиря. А поки зібрався молодший брат, було вже пізно, після обіду. Їдуть вони з жінкою, і в дорозі захоплює їх ніч. Каже жінка до чоловіка:</p>
	<p>— Ану стань, бо я чую якийсь голос. Хтось плаче.</p>
	<p>Стали вони кіньми, заслухалися. Побачили маленьку хатину. А в хатині чують плачучий голос. Під’їхали т’хатині, зайшли, у хаті темно, не сититься. Старенька жінка, тяжко хвора, просить їх:</p>
	<p>— Засвітіть лямпу і подайте мені води, бо я не можу встати. Засвітили вони лямпу, запалили в печі, щоби було тепло, загріли чаю. Жінка перестелила хворій ліжко, і збираються вони вже їхати далі. А слаба жінка просить:</p>
	<p>— Не лишайте мене таку хвору, допоможіть мені. Тоді чоловік говорить до жінки:</p>
	<p>— Не будемо ніде їхати, бо не лишимо вмираючу жінку саму. Хвора зачала дуже стогнати, плакати і через годину-дві померла.</p>
	<p>Тоді чоловік з жінкою випрягли коні, чоловік загнав їх до стайні і пішов у село дати знати народови, що вмерла баба. Та хатина була в полі, сама по собі, то дав знати людям. Люди зібралися і прийшли, щоби її поховати. Одні пішли копати яму, другі — робити труну, а жінки — робити в хаті порядок. На другий день порадилися, аби бабу в неділю поховати. Зробили похорон, поховали. І каже чоловік до жінки:</p>
	<p>— Де вже будемо їхати, як то пізня пора? Люди вже вертаються звідти.</p>
	<p>Запрягли вони коні та й поїхали додому.</p>
	<p>Старший брат приїхав на вечір і говорить до жінки:</p>
	<p>— Тут дуже багато народу. Коби ми ся впхали в середину монастиря, аби ми щось бачили.</p>
	<p>Упхалися вони в двері з самого заду, дивляться — а на самім переді молодший брат із жінкою стоять. Та й каже жінка старшого брата до чоловіка:</p>
	<p>— Ми поїхали раніше, а твій брат пізніше — і як вони змогли впхатися на самий перед?</p>
	<p>Коли закінчилося богослужіння, вийшли вони надвір і ждуть брата, аби запитати його, як вийде, як він так міг зайти, що стояв на самім переді. Але ждали, ждали і не діждалися. Брат не виходив і не виділи вони його. Сіли на віз і поїхали додому.</p>
	<p>Вночі приїхали, полягали спати, а в понеділок рано іде старший брат до молодшого і говорить до него:</p>
	<p>— Як то так сталося, що ми приїхали раніше і були з самого заду, а ти — пізніше і стояв на самім переді? Я бачив тебе там з жінкою.</p>
	<p>А молодший брат йому відповідає:</p>
	<p>— Я взагалі не був у монастирі, бо коли ми їхали вночі, вчули людський голос, зайшли до хати і побачили стару вмираючу жінку. Вона просила помочи — ми засвітили, запалили в хаті, загріли чаю. Баба померла, а коли помирала, просила, би ми пішли в село і дали знати людям. Зібрався народ, і врадили бабу зразу поховати, люди говорили, що баба безрідна і треба її файно поховати, і поховали, а по похороні було вже пізно їхати до монастиря, і ми з жінкою вернулися додому.</p>
	<p>Старший брат улютився і каже:</p>
	<p>— Як ти таке говориш, коли я тебе бачив у церкві на самім переді, перед райськими дверима. Ти стояв там з жінкою.</p>
	<p>Приходить він додому та до жінки:</p>
	<p>— Брат каже, що він вернувся і в монастирі не був, а ми його бачили там. Як таке може бути?</p>
	<p>Полягали увечері спати, і сниться старшому братови сон, що приходить ід’нему пані в білому одязі і говорить:</p>
	<p>— Твій брат заслужив у бога більше, ніж ти, що був у монастирі. Бо ти поїхав до монастиря, аби люди тебе бачили, що ти приїхав молитися, на славу людську поїхав, а твій брат зробив велику справу, бо він поміг умираючій жінці і поховав її. І з щирим серцем помолився, і скромно вернувся додому.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Перегінське, Рожнятівського району, Івано-Франківської області 23 жовтня 1996 року Максимець Василь Онуфрійович (1929 року народження)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Бойківщини/">Фольклор Бойківщини</a></li>
	</ul>
</footer>
<!--#include virtual="/-/inc/general__page_end.inc" -->
