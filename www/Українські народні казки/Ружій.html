<!--#include virtual="/-/inc/general__page_start.inc" -->
<title>Ружій ☼ Українська народна казка ☼ Народна творчість</title>
<meta name="Description" content="Українська народна казка Гуцульщини «Ружій» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Ружій.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Ружій <br><span class="article__headerDescription">Українська народна казка Гуцульщини</span></h1>
	<p>Мала баба три дочки та й одного сина. Він пас корови. Одній корові було ім’я Ружена. І він ту корову ссав. Прижене її додому, а корова молока не дає. Мама каже: — Що ти робиш з коровою? На другий день посилає мати доньку, аби виділа, що він робить з коровою, чого нема молока. І нічого не побачила донька.</p>
	<p>Іде він з коровою третій день, і знов післала стара одну доньку. І донька побачила, що він ссе корову. І сказала мамі. А на четвертий день посилає його мама з худобою й каже:</p>
	<p>— Як не виссеш корову, то будеш живий, а як виссеш, то ті вб’ю. А він таки виссав корову. Та приперся до неї і заплакав. Та й каже корові:</p>
	<p>— Я лиш тепер жию, бо як прийду додому, то має мене мама вбити. Тоді корова йому сказала:</p>
	<p>— Мені ім’я Ружєна. А тобі буде ім’я Ружій. Та привела його д’дубови та й каже:</p>
	<p>— Доти тебе буду плекати, поки цего дуба не обіймеш і мізильним пальцем не розколеш. Сідай на мене і поїдемо на Срібну гору. Бо тебе шукає Ліктиборода, він тебе хоче вбити.</p>
	<p>Прийшли вони на Срібну гору. І там він знайшов срібний ріжок. Корова сказала:</p>
	<p>— Бери цей ріжок, він тобі стане в дуже великій пригоді. І тікаймо далі, на Золоту гору, бо Ліктиборода далі за тобою женеться.</p>
	<p>І втекли вони на Золоту гору. Там вони знайшли золотий ріжок. І сказала корова:</p>
	<p>— Бери цей ріжок. Він тобі колись стане в дуже великій пригоді. Якби тебе замкнули абощо, то ти можеш стати вільний. А тепер сідай на мене і летім на Дияментову гору, бо далі Ліктиборода за тобою женеться.</p>
	<p>Прийшли вони на Дияментову гору і там знайшли третій, дияментовий ріжок. Сказала корова:</p>
	<p>— Бери цей ріжок, він тобі стане в дуже великій пригоді. Якби ти попав у неволю, то возьмеш цей ріжок і лиш подумаєш, що хочеш бути вільний, і будеш вільний. І ти маєш найти Ліктибороду і вбити його. Я тебе направлю на дорогу. А тепер маєш мене убити і спалити. І попіл з мене носи в торбинці з собою. Він тобі стане у великій пригоді.</p>
	<p>Він не хотів убивати, але корова наказала:</p>
	<p>— Убивай!</p>
	<p>І він убив її. І спалив, і той попіл забрав.</p>
	<p>Ходить він лісом і знаходить хатку на курячій лапці. А в тій хатці чорт. Він узяв палюгу і того чорта вбив. Пішов він далі і на другий день знайшов другу хатку на курячій лапці. Приходить до тої хатки, а там другий чорт. Він і того вбив. Іде він третій день. Дивиться — стоїть дуб, що його корова під ним плекала. А коло дуба хатка на курячій лапці. А в тій хатці чорт Ліктиборода. Розколов Ружій того дуба мізильним пальцем, притяг Ліктибороду до того дуба, забив його бороду в дуба і клин витяг. І пішов. А Ліктиборода вирвав того дуба і потяг його.</p>
	<p>Приходить Ружій, а дуба нема. Іде він по сліду, куди Ліктиборода дуба потяг. І за тим слідом відшукав його і зачав бити. А чорт Ліктиборода проситься:</p>
	<p>— Не бий мене!</p>
	<p>— То показуй мені дорогу, як я маю звідси вийти.</p>
	<p>І Ліктиборода вивів його на дорогу. А тоді він того Ліктибороду таки вбив. І пішов.</p>
	<p>А цар Поганин виповів на цего царя, де був Ружій, війну. І вже добиває військо цего царя. Іде Ружій цареви на поміч. Посипав він попелом з корови Ружєни — і з того попелу зробилося дуже багато війська.</p>
	<p>І затрубив Ружій у срібний ріжок. І почався страшний бій. І цар Поганин зачудувався з того. І послав Поганин нове військо і починає знов перемагати. Тоді знов посипав Ружій попелом з корови, і виступило проти Поганина нове військо. І затрубив Ружій у золотий ріжок. І зачало гуркотіти, зачали канони бити. А цар Поганин виступає з новим військом і знов починає перемагати. Тоді висипав Ружій попелу і затрубив у дияментовий ріжок. І з того попелу постало ще більше військо. І знов розгорівся бій, і все військо царя Поганина погинуло. І сам Поганин пропав.</p>
	<p>І став Ружій замість Поганина царем. І таке людям добро зробив, що відколи світ, такого добра тим людям не було.</p>
	<p>А ту палицю, якою Ружій Ліктибороду вбив, ніде він не лишав. І царем був, і палицю не лишав. Узяв він убитого Поганина доньку і вженився на ній. І царює там і досі.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Верхній Березів, Косівського району, Івано-Франківської області 26 лютого 1984 року Неґрич Іван Степанович (1903 року народження)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Гуцульщини/">Фольклор Гуцульщини</a></li>
		<li><a href="/Українська міфологія/Чорт.html">Чорт в українській міфології</a></li>
	</ul>
</footer>
<!--#include virtual="/-/inc/general__page_end.inc" -->
