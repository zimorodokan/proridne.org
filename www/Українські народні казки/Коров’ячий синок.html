<!--#include virtual="/-/inc/general__page_start.inc" -->
<title>Коров’ячий синок ☼ Українська народна казка ☼ Народна творчість</title>
<meta name="Description" content="Українська народна казка Буковини «Коров’ячий синок» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Коров’ячий синок.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Коров’ячий синок <br><span class="article__headerDescription">Українська народна казка Буковини</span></h1>
	<p>Їдна жінка викинула в ліс маленьку дитину. Там дитину найшли вакарі. Вони прикладали хлопчика до корови і хлопчик ссав. А як виріс він, то стали його звати Коров’ячий Синок.</p>
	<p>Виріс і лишив вакарів. Іде та й стрічає чоловіка.</p>
	<p>— Куди йдеш? — питає той чоловік Коров’ячого Синка. — Бери й мене з собою.</p>
	<p>— А як тебе звуть?</p>
	<p>— Гнидуб. А тебе як?</p>
	<p>— А я Коров’ячий Синок.</p>
	<p>— Будем товариші.</p>
	<p>Ідуть удвох, стрічають третього.</p>
	<p>— Куди йдете? Беріть і мене з собою.</p>
	<p>— А як тебе звуть?</p>
	<p>— Тручигора.</p>
	<p>— Будем іти всі три.</p>
	<p>Ідуть вони лісом і находять пусту хату.</p>
	<p>— Тут лишимся жити.</p>
	<p>Стали вони там жити. Два ідуть в ліс на полювання, а їден ся лишає їсти варити. Першого зоставили варити Тручигору.</p>
	<p>— Як звариш, — кажуть, — то щоб було не холодне й не гаряче, як ми прийдем, щоб можна було їсти.</p>
	<p>Зварив Тручигора і сів спочивати. Приходи до него дідок. На лікоть дідок, а на метр — борода. Каже:</p>
	<p>— Відчини.</p>
	<p>— Як тобі треба, відчини собі. Дід відчинив.</p>
	<p>— Передойми мене через поріг, бо я не годен.</p>
	<p>— Як тобі треба, перейдеш сам. Перейшов дід.</p>
	<p>— Давай їсти.</p>
	<p>— Я маю товариші і зварив їм.</p>
	<p>— Може, не хочеш дати? Я сам возьму.</p>
	<p>Та до печі, та відкрив піч. Тручигора до него. А дідок кинув Тручигору на землю, вирубав йому на спині пас шкіри і наклав туди пшеничної полови. А тоді з’їв усе й пішов. Поки товариші прийшли, сарака Тручигора зварив, але воно було гаряче.</p>
	<p>— Сирі дрова були, — каже. — Та доки води приніс. От і запізнився. На другий день лишається Гнидуб. Коли зварив та сів спочивати, приходи до него дідок. На лікоть дідок, а на метр — борода. Каже;</p>
	<p>— Відчини.</p>
	<p>— Як тобі треба, відчини собі. Дід відчинив.</p>
	<p>— Передойми мене через поріг, бо я не годен.</p>
	<p>— Як тобі треба, перейдеш сам. Перейшов дід.</p>
	<p>— Давай їсти.</p>
	<p>— Я маю товариші. Для них зварив.</p>
	<p>— Може, не хочеш дати? Я сам возьму.</p>
	<p>Та до печі, та відкриває піч. Гнидуб до него. А дідок кинув Гнидуба на землю, вирубав йому на спині пас шкіри і наклав туди пшеничної полови. А тоді з’їв усе й пішов. Поки товариші прийшли, сарака Гнидуб зварив, але воно було вже гаряче. Питають його:</p>
	<p>— Що таке гаряче?</p>
	<p>А він не розказує про дідка.</p>
	<p>— Сирі дрова були. Та доки води приніс. Ось і запізнився.</p>
	<p>На третій день лишається Коров’ячий Синок. Зварив їсти, сів собі і грає на сопілку. Приходи знов той дідок та й каже:</p>
	<p>— Відчини.</p>
	<p>— Як тобі треба, відчини собі. Дід відчинив.</p>
	<p>— Ану, синку, передойми мене.</p>
	<p>— Як тобі треба, перейдеш. Зайшов дідок.</p>
	<p>— Давай їсти.</p>
	<p>— Я не для тебе зварив.</p>
	<p>— Може, не хочеш дати? Я сам возьму.</p>
	<p>Дідок до печі, а Коров’ячий Синок лап його за бороду, витягнув надвір, розколов топором дуба, заклав дідову бороду і забив пліткою. А сам зайшов до хати, сів і чекає товаришів. Прийшли вони. Він їм налляв, і все не гаряче й не холодне, якраз добре їсти.</p>
	<p>Поїли хлопці. А Коров’ячий Синок питає:</p>
	<p>— До вас не приходив ніякий дідок? А вони не признаються.</p>
	<p>— То йдем я вам покажу того дідка.</p>
	<p>Пішли вони на то місце, а дідка нема. Вирвав він дуба з землі і поволік за бородою. Каже Коров’ячий Синок:</p>
	<p>— Ходім слідом. Найдем його і побачите, що то за штука. Пішли вони слідом і найшли діру. Дуб коло діри лежить відпилений, а дід пішов у яму.</p>
	<p>— Що, хлопці, будем робити? Треба його найти. Зробим цебрик, надерем з липи личчя, зробим вірьовку і будем спускатися вдолину.</p>
	<p>Зробили вони вірьовку. Хто ж піде туди? Тручигора боїться, бо дідок тут йому вирубав паса, а як піде туди, то дідок його там кончить. Спустили його трохи, а він труси за вірьовку: «Тягніть угору». Витягли його наверх. Кладуть Гнидуба. Спустили трохи — і той труси вірьовку, боїться. І його витягли наверх.</p>
	<p>Кладуть у цебрик Коров’ячого Синка.</p>
	<p>— Коли, — каже, — я вже спущуся аж на землю, сіпну вірьовку. Опустився він туди — є слід, Той дідок пішов до бурдея. Виліз</p>
	<p>Коров’ячий Синок з цебрика і пішов по сліду. І найшов того дідка в бурдеї. Є в него три дочки. Дідок спить, а дочки кажуть Коров’ячому Синкови:</p>
	<p>— Заберіться, бо тато встане і вас уб’є.</p>
	<p>— А що це у вас за бочки з водою стоять по кутах?</p>
	<p>— То сильна вода, а то — слабка.</p>
	<p>А він ті бочки поміняв місцями. Там, де сильна стояла, поставив слабку, а де була слабка, поставив сильну. Дідок пробудився.</p>
	<p>— Ти й тут мене найшов?!</p>
	<p>І накинувся дідок на него. Почали вони обидва битися. Заморилися. Пішли попити води. Дідок попав на слабку, а Коров’ячий Синок — на сильну. І забив Коров’ячий Синок дідка.</p>
	<p>Найменшу дідову дочку Коров’ячий Синок взяв собі за жінку. Пожив там трохи і каже до дівок:</p>
	<p>— Тепер підем.</p>
	<p>Привів він їх до того цебрика, в якому спустився, поклав старшу і сіпнув: «Тягніть», Витягнули вони і спустили цебрик назад. Він поклав середущу. Витягнули й ту і опустили цеберчик назад. Поклав він найменшу, свою жінку. І ту потягнули. Опустили цеберчик за ним. Та хотять вони його зі світу звести. А він поставив у цеберчик камінь, а на камінь чугаїну свою й шапку. «Тягніть!» Вони потягнули, а він лишився там. Підтягнули вони цебер і повиділи, що є шапка й чугаїна («Це він!»), — і обрубали вірьовку! Полетів цебрик з каменем та й розбився. Лишилися лиш чугаїна й шапка. Коби він був сів у цебрик, то був би пропав.</p>
	<p>Дивиться він, стоїть верба, а на вербі — зміїне гніздо і двоє змієнят. Підходи він до тої верби, а змії нема на гнізді. Надходи велика туча. Дощ. Він виліз на вербу і закрив змієнят чугаїною. Дощ перейшов, і вони скапали. Хмари розійшлися, і стало ясно. Змієнята кажуть йому:</p>
	<p>— Ви йдіть, але не заходьте далеко. Прилітає мама змієнят.</p>
	<p>— Хто вас врятував?</p>
	<p>— Був чоловік і накрив нас чугаїною.</p>
	<p>— А де він?</p>
	<p>— Пішов у той бік.</p>
	<p>Вона полетіла його шукати і скоро вернулася назад.</p>
	<p>— Я не найшла його.</p>
	<p>А змієнята хотіли, щоб мама заморилася і не найшла його. Та й кажуть:</p>
	<p>— Він пішов у той другий бік. Пошукала вона і знов вертається.</p>
	<p>— Нема. Може, ви жартуєте зі мною. Як я його найду, то не з’їм. А змієнята й кажуть:</p>
	<p>— Виходіть, вуйку. Мама вже вам нічого не зроби.</p>
	<p>Як він вийшов, змія потягнула до себе дух, і він потягнувся живий їй у рот. Змієнята зачали плакати.</p>
	<p>— Ти ж казала, мамо, що не з’їш його, і проковтнула. А вона видихнула його таким, як він був, та й питає:</p>
	<p>— Що ти хоч’ за те, що мої діти врятував?</p>
	<p>— Винеси мене на цей світ.</p>
	<p>— Іди набий дванадцять бочок дичини, налий дванадцять бочок води — і я тебе понесу.</p>
	<p>Дванадцять літ він блукав, поки набив дванадцять бочок дичини і назбирав дванадцять бочок води. Каже змія:</p>
	<p>— Тепер клади на мене ці бочки і сідай — я тебе понесу. Як буду нести, давай мені їсти й пити. Як подивлюся в правий бік, даш мені кусок м’яса, як подивлюся в лівий, даш мені води.</p>
	<p>Летять вони. Не долітають трохи, і не вистачає їм м’яса. Повертається вона два рази в правий бік — м’яса нема.</p>
	<p>— Дай що-небудь, бо я тебе кину.</p>
	<p>Витягає він шаблю, рубає собі кусок м’якого м’яса від ноги, дає їй в рот, вона і виноси його наверх.</p>
	<p>— Я тебе вивезла і тепер з тобою розпрощаюсь. Лиш скажи мені, відки ти цей послідній раз таке солодке м’ясо взяв?</p>
	<p>— Це я в себе відрубав.</p>
	<p>— Якби була знала, що ти такий солодкий, була б тебе ще на тім світі з’їла.</p>
	<p>Вона полетіла в свою дорогу, а він лишився. Іде, види — хлопчик пасе стадо свиней. Питає його:</p>
	<p>— Що ти за їден і відки ти? Де твій тато?</p>
	<p>— Мого тата вбили пани Тручигора і Гнидуб на тім світі. Так мама сказала.</p>
	<p>— А мама що роби?</p>
	<p>— Пере їм, носи воду, варить їсти. Вона в панів Тручигори і Гнидуба за наймичку.</p>
	<p>— Увечері я піду з тобою. Іди в ліс та вирубай добрий патичок. Та й гонять вони удвох додому свиней. Пани вийшли, дивляться — з хлопчиком ще якийсь чоловік іде. Вони не пізнають, що то їх товариш Коров’ячий Синок.</p>
	<p>Була їдна свиня, що не хотіла заходити в свинарник сама. Коров’ячий Синок дав їй палицею, вона так і полетіла. Сама вбилася і інших свиней побила. Пани кричать:</p>
	<p>— Що ти наробив?! А він їм:</p>
	<p>— Досить вам панувати.</p>
	<p>Аж тоді вони пізнали, що то прийшов Коров’ячий Синок.</p>
	<p>Виводи він з ґражди двох коней, що ще світу не виділи, пов’язав Тручигору і Гнидуба ногами до хвостів, дав коням по батогови і погнав їх у світ. А сам став жити з жінкою й хлопчиком на тому хазяйстві.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Росошани, Кельменецького району, Чернівецької області 9 грудня 1979 року Чабан Сафроній Домінтійович (1904)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Буковини/">Фольклор Буковини</a></li>
	</ul>
</footer>
<!--#include virtual="/-/inc/general__page_end.inc" -->
