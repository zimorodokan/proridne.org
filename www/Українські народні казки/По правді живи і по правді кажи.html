<!--#include virtual="/-/inc/general__page_start.inc" -->
<title>По правді живи і по правді кажи ☼ Українська народна казка ☼ Народна творчість</title>
<meta name="Description" content="Українська народна казка Гуцульщини «По правді живи і по правді кажи» ☼ Український фольклор, усна народна творчість України">
<link rel="canonical" href="https://proridne.org/Українські народні казки/По правді живи і по правді кажи.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">По правді живи і по правді кажи <br><span class="article__headerDescription">Українська народна казка Гуцульщини</span></h1>
	<p>Був пан та й паня. Мали вони великі мушії, мали ґрунти, худобу і склепи. На ґрунтах робили слуги, а для склепів пан наймив жида. Одного разу став пан із жидом говорити. А жид каже, що він би був годен паню змудрувати.</p>
	<p>— Ні, це ніхто не годен зробити, — каже пан.</p>
	<p>— А я годен.</p>
	<p>— Якщо ти її змудруєш, то я залишу свій дім, свої мушії й склепи, і все буде твоє. А ми підемо геть і лиш наберемо собі грошей, скілько зможемо нести.</p>
	<p>Жид недовго думав, поклав свою маму у паку&nbsp;<sup>*</sup> і поставив під ліжко в тій кімнаті, де паня любила митися. Паня милася, поклала золоті перстені на ліжко, а жидова мати забрала ті перстені в свою паку. Та й подивилася, які в пані знаки на тілі.</p>
	<p>Паня помилася, тих перстенів не знайшла та й натягла другі. І зібралася паня, і пішла з тої кімнати, а жид увійшов, забрав паку з бабою і поніс собі додому. І жидова мама розказала, які знаки має на тілі паня — три бородавки нижче пупа. І подала вона синови три панські перстені.</p>
	<p>За три дні жид каже панови, що його паню змудрував. Пан сказав:</p>
	<p>— Не може того бути, щоби моя паня пристала на таке з тобою. Чим ти це доведеш?</p>
	<p>Тоді жид витягає золоті перстені і показує панови. І каже:</p>
	<p>— У неї на тілі нижче пупа три бородавки. Відки я мав це знати, якби я з нею не був?</p>
	<p>Пан йому повірив і роззлостився. Прийшов додому і сказав:</p>
	<p>— Жінко, збирайся, бо ми розходимося навік. Беремо грошей, кілько можемо, і лишаємо все наше добро жидови.</p>
	<p>А вона сказала:</p>
	<p>— Дорогий мій мужу, скажи, чого ми розходимося.</p>
	<p>— Не скажу. Ідім набирати грошей, бо розходимось. Прийшли й набрали грошей, скілько збізували. Пан собі, а паня собі. І лишили все своє добро, і розійшлися. За таку дурницю, що пан не сказав пані правду.</p>
	<p>Приходять вони на дві дорозі. Одна дорога направо, а друга наліво. Та й сказала вона йому:</p>
	<p>— Я по правді з тобою жила і йду направо. А ти, як не кажеш, за що ми розходимося, іди, куди тобі бог помагає.</p>
	<p>І вона пішла. А він зажурився та й ліг відпочити, а торбу з грішми поклав під голову. І заснув, а пастухи прийшли та й торбу з грішми з-під голови витягли. Чоловік прошумався — ні жінки, ні грошей, нічого нема.</p>
	<p>А паня обстриглася, купила воєнний мундур і стала офіцером, бо мала великі школи і великі гроші. Була офіцером, мала під собою багато війська, і ніхто не знав, що вона жінка.</p>
	<p>Через багато років закортіло їй вернутися у свій рідний край, де вона колись жила. Приїхає вона з тим своїм військом у своє місто і все дивиться, чи не здибала б де того свого чоловіка. їхає вона конем, а він продає горщята. Бідний, старенький. Вона пізнає його. А в її чоловіка був знак на шиї. Вона хотіла таки додивитися, чи то таки її чоловік.</p>
	<p>— Дайте мені то го́рщя, — сказала вона.</p>
	<p>Він нагнувся, і вона побачила той знак. Це був її чоловік. Він дав їй горщя, а вона дала йому повне горщя грошей. Та й поїхала назад до свойого войська. Та й сказала своїм воякам:</p>
	<p>— Ідіть і побийте тому дідови всі горщята, аби він прийшов до мене скаргувати.</p>
	<p>Військо пішло, горщята побило, а він прийшов до неї та й каже:</p>
	<p>— Ви дали повне горщя грошей, але ваше військо всі горщята побило.</p>
	<p>А вона сказала:</p>
	<p>— Нічого, не журіться, будете жити коло мене. Будете в мене за пуцаря&nbsp;<sup>*</sup>.</p>
	<p>І повела вона своє військо до жидового склепу, аби замовити там на все військо обід. І сказала вона війську, щоби всі пили до жида, аби він упився. І всі би свідомі були, що він казатиме.</p>
	<p>Військо все поїло, і всі до жида пили. Жид підпив, і вона стала питати його:</p>
	<p>— Скажіть мені, чи ви тут робітник, чи це ваші склепи.</p>
	<p>— Мої склепи.</p>
	<p>— А відки ви маєте такі склепи великі? А жид підпив та й каже:</p>
	<p>— Пан казав, що я не змудрую його паню. А якщо змудрую, то заберу всю його мушію, всю худобу і ці склепи...</p>
	<p>І жид розповів, як він зробив і як забрав усе панове добро. Тоді вона сказала:</p>
	<p>— Ви чуєте, хлопці, що цей жид говорить? Та й ти, дорогий мій мужу. Я не чоловік, я — твоя жінка. Я по правді жила і чесно життя своє прожила. Ти пізнаєш мене?</p>
	<p>Жид засторопів так, що й з місця не кинувся. І вигнали його з того всього хазяйства і з тих склепів.</p>
	<p>Та й через неправду всі молоді літа пройшли панови марно. А на старість вони з жінкою файно ґаздували.</p>
	<p>Треба завжди по правді жити і по правді казати.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__footnotes">
			<p><sup>*</sup> Па́ка — великий ящик.</p>
			<p><sup>*</sup> Пу́цар — чистильник взуття.</p>
		</div>
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Село Снідавка (хутори), Косівського району, Івано-Франківської області 14 грудня 1985 року Гондурак Ганна Никифорівна (1928 року народження)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Гуцульщини/">Фольклор Гуцульщини</a></li>
	</ul>
</footer>
<!--#include virtual="/-/inc/general__page_end.inc" -->
