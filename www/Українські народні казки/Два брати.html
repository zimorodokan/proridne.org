<!--#include virtual="/-/inc/general__page_start.inc" -->
<title>Два брати ☼ Українська народна казка ☼ Народна творчість</title>
<meta name="Description" content="Українська народна казка Гуцульщини, Буковини, Полтавщини, Подніпров’я (Наддніпрянщини) «Два брати» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Два брати.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Два брати <br><span class="article__headerDescription">Українська народна казка Буковини</span></h1>
	<p>Був чоловік. Мав він двох хлопчиків. І були ті хлопчики між собою дуже схожі.</p>
	<p>Якось пішов той чоловік у ліс по гриби і побачив на дубі гніздо. Поліз він на дуба, дивиться — а в гнізді золоте яйце. Він то яйце взяв, приніс додому і пішов до брата. Брат його був багатий, а він сам — бідний. Думає: «Продам яйце братови, бо що я з ним зроблю?» І каже братови:</p>
	<p>— Я найшов у лісі на дубови золоте яйце. Купи.</p>
	<p>— Добре.</p>
	<p>Купив багач яйце і приніс додому. А бідний купив собі їсти. Через кілька день пішов бідний знов у ліс. Ходив, ходив по лісі і побачив золоту птаху. «То, мабуть, та птаха, що несе золоті яйця», — думає він. Стрілив камінчиком з рогатки і ту птаху збив. Приноси він її додому та й каже жінці:</p>
	<p>— Красива птаха, але нащо нам її тримати, як ми живемо бідно? Давай продамо її братови.</p>
	<p>Поніс він птаху до брата і продав за добрі гроші. А як бідний пішов, брат почав розглядати птаху і побачив, що під крилом написано: «Хто з’їсть моє серце й печінку, у того щодня під подушкою буде золото». Каже він до жінки:</p>
	<p>— Зарубай цю птаху і звари. Але ніхто не має права їсти то м’ясо, я все з’їм.</p>
	<p>Жінка зарубала птаху і поклала варити. А хлопці бідняка пішли до вуйка. Багачева жінка вийшла з хати надвір, а хлопці — до баняка, та й найшли то м’ясо. Їден схопив серце, а другий — печінку. І з’їли. Жінка вернулася і бачи, що вони щось їдять.</p>
	<p>— Що ви їсте?</p>
	<p>— Ми подивилися в баняк. Там були великі куски, то ми їх не чіпали, а з’їли два маленькі.</p>
	<p>Вона до баняка — а там серця й печінки нема. Що робити? Зарубала вона кугута, взяла з него серце й печінку і вкинула в той баняк. Як усе зварилося, поклала його в миску і подала на стіл.</p>
	<p>— На, їж.</p>
	<p>Чоловік подивився по м’ясови — все є: і печінка, і серце на місці. З’їв він усе і ляг спати.</p>
	<p>Встає рано — нема ніякого золота. І птаха пропала, і золота нема. А хлопці встали рано, їх мама стелить постіль, дивиться — золото в них обох під подушкою. Вона й каже чоловікови:</p>
	<p>— Чоловіче, у обох наших хлопців під головами золото.</p>
	<p>І так було кожного ранку: встають хлопці — під головами золото. Бідний брат іде до багатого і каже:</p>
	<p>— У моїх хлопців кожного ранку під головами золото. Брат зрозумів усе та й каже:</p>
	<p>— Ти з хлопцями щось роби. Бо як учує влада, то будеш пацити біду з ними. Скажуть, що вони крадуть.</p>
	<p>Бідний бере і веде хлопців у ліс.</p>
	<p>— Сидіть тут, — каже, — я зараз прийду. Назбираю дров і підем додому.</p>
	<p>Та й пішов батько додому. Хлопці ходять, ходять по лісі і не можуть вийти на край. Так ходили вони до вечора, а ввечері здибає їх лісник.</p>
	<p>— Що ви, хлопці, тут ходите?</p>
	<p>І вони розказали, що тато їх привів і лишив. А в лісника дітей не було. Він і каже:</p>
	<p>— Гай, ходіть до мене та й будете жити в мене.</p>
	<p>Пішли хлопці до лісника та й живуть у него. І кожного ранку находи лісник у них під головами золото. Складає він то золото і вчить їх на мисливців. Дав їм рушниці, вони ходять по лісі, стріляють.</p>
	<p>Жили хлопці в того лісника довго, і було їм уже по двадцять літ. Лісник мав їх за своїх.</p>
	<p>І подумали хлопці: «Чого ми будем тут сидіти? Йдім по світі». Та й кажуть лісникові:</p>
	<p>— Ми вже підем від вас.</p>
	<p>Лісник їх не спиняє. Дає їм то все золото, що назбирав у них під подушками, і каже:</p>
	<p>— Ідіть.</p>
	<p>І дає їм ножа.</p>
	<p>— Нате цей ніж. Як схочете розлучатися, то закладайте цей ніж у дуб. Коли хто з вас прийде до того дуба і побачи, що ніж чистий, то, значить, живі обидва, а як ніж буде іржавий, — то їдного вже нема.</p>
	<p>Пішли вони. Та й ідуть, скілко йдуть, а кругом пустиня, нема де купити щось їсти. Вони хочуть убити якусь дичину. Побачили зайця. Ціляться вбити його, а він кричить їм:</p>
	<p>— Хлопці, не бийте мене. Я дам вам двоє зайченят.</p>
	<p>Дала їм зайчиха двоє зайченят. Понесли вони зайченят з собою. Ідуть далі, дивляться — лисиця біжить.</p>
	<p>— Давай уб’єм цю лисицю. А лисиця каже:</p>
	<p>— Не вбивайте мене, хлопці, я вам дам двоє маленьких лисенят. Вони лишили її, і вона дала їм двоє лисенят. Взяли тих лисенят і пішли далі. Ідуть, а назустріч біжить вовк. Вони ціляться в вовка, а вовк їм каже:</p>
	<p>— Лишіть мене, хлопці, я дам вам двоє вовченят.</p>
	<p>Лишили його і взяли двоє вовченят. Ідуть далі, а назустріч їм лев. Ціляться вони в лева, а він кричить:</p>
	<p>— Не вбивайте мене, я дам вам двоє маленьких левів. Дав їм лев двоє левенят, і пішли вони далі.</p>
	<p>Ходили вони, скілко ходили, і рішили розділитися. «Ти підеш у їден бік, а я — в другий». Поділилися вони тою дичиною, взяли обидва по їдному зайченяті, лисеняті, вовченяті й левеняті. І заклали в дуб ніж. Їден пішов у їден бік, а другий — у другий.</p>
	<p>їден ішов, скілко йшов, і попав у город. Це був менший брат. Побачив він, що в городі чорні прапори. Зайшов у корчму поїсти, і дичина зайшла з ним. Люди дивляться на дичину, а він погодував її, поїв сам і питає тих людей:</p>
	<p>— Чого у вас город такий смутний і чорні прапори? Корчмар каже йому й каже:</p>
	<p>— У нас є дракон. Йому треба щодня чоловіка дати, щоб він з’їв. По черзі дали вже всі люди і прийшла черга царя. А він має лиш їдну дочку, тому сказав почепити чорні прапори, що має віддати свою дівчину драконови.</p>
	<p>Питає він корчмаря:</p>
	<p>— А де находиться той дракон?</p>
	<p>— За городом є велика скала, туди треба вести людину. Вийшов він з корчми і йде до тої скали, до дракона. Прийшов туди увечері, переспав під скалою, а рано встав і лізе на скалу до дракона. А там був драконів палац. Заходи він до того палацу, а там нема нікого: на столі стоять дві склянки, налляті вином, і лежить записка. В ній написано: «Хто вип’є цего вина, дуже сильний буде. А перед дверима закопано меч».</p>
	<p>Він не п’є то вино, а йде відкопувати меч. Відкопав його, але не може зрушити з місця, бо дуже важкий. Зайшов у хату, випив склянку вина, вийшов і підняв меч. Але не міг ним розмахнути. Зайшов до хати і випив ще й другу склянку вина. Як випив його, то взяв меч і махає ним, як хоче.</p>
	<p>Привели туди цареву дочку. Побачила його дівчина і каже:</p>
	<p>— Іди відци, бо з’їсть і тебе через мене.</p>
	<p>— Як з’їсть, то хай з’їсть обох. Я хочу побачити, що то за дракон. А ту дівчину привів міністер. Привів її і там сховався. Хлопець його й не бачив.</p>
	<p>Прийшов дракон і втішився, як побачив, що їх двоє.</p>
	<p>— Замість їдного двох з’їм.</p>
	<p>А хлопець вихопив меч і з їдного маху відрубав драконови шість голів. Лиш їдна голова в него лишилася. Дівчина побачила, що він не в силах ту голову відрубати, кинулася на дракона і рве його. А хлопець відрубав драконови й сему голову.</p>
	<p>Як побідили дракона, дівчина зняла з шиї ланцюжок і одягла його на лева. І каже хлопцеви:</p>
	<p>— За те, що ти мене врятував, тато мій дасть мене за тебе заміж. Тато мій — цар.</p>
	<p>А хлопець дуже втомився і каже до дівчини:</p>
	<p>— Спочиньмо трохи та й підем.</p>
	<p>Лягли вони. Лягла дівчина, потому хлопець, коло хлопця лев, коло лева вовк, коло вовка лисиця, а крайній — заєць. Каже хлопець до лева:</p>
	<p>— Я буду трохи відпочивати, а ти стережи. Як хтось буде йти, розбуди мене.</p>
	<p>Лев захотів спати і каже вовкови:</p>
	<p>— Я лягаю спати. Як ти щось побачиш, буди мене. А вовк захтів спати і каже лисиці:</p>
	<p>— Я лягаю спати. Як щось побачиш, буди мене. Лисиця тоже захтіла спати і каже зайцеви:</p>
	<p>— Я сплю, а як ти щось забачиш — буди мене. А заєць захтів спати і заснув.</p>
	<p>Міністер побачив, що всі заснули, приходи, відрубує хлопцеви голову, бере дівчину, веде її набік і каже:</p>
	<p>— Кажи цареви, що це я відрубав голови драконови. А як ні — то відрубаю й тобі.</p>
	<p>Привів її міністер до царя та й каже:</p>
	<p>— Я побідив дракона і врятував вашу дочку. І рішив цар дати дочку за міністра.</p>
	<p>Дичина пробудилася, а хазяїн — без голови. Каже лев до вовка:</p>
	<p>— Казав я тобі, щоб ти не спав? А вовк:</p>
	<p>— Я казав лисиці, щоб вона не спала. А лисиця каже:</p>
	<p>— Я казала зайцеви, щоб він не спав. Лишився винуватий заєць. Каже він:</p>
	<p>— Я воскрешу його назад.</p>
	<p>Побіг заєць і найшов таку деревину, що гіллячкою з неї удариш покійника, і він оживе. Приніс заєць ту гіллячку, вдарили нею хазяїна — і голова приросла.</p>
	<p>Бере хлопець свою дичину і йде назад до тої корчми. Корчмар пізнав його. Питає він корчмаря:</p>
	<p>— Що чути у вас в городі? А корчмар йому:</p>
	<p>— Міністер побідив дракона, і цар дає за него дочку.</p>
	<p>А він каже:</p>
	<p>— Поки буде свадьба, ми будемо їсти хліб, той, що в царя буде на свадьбі.</p>
	<p>І приказує зайцю:</p>
	<p>— Іди до царевої дочки і скажи, хай дасть того хліба, що має цар на весіллі їсти.</p>
	<p>Заєць побіг до царя і каже дівчині:</p>
	<p>— Наш хазяїн каже, щоб ти дала того хліба, що має цар на свадьбі їсти.</p>
	<p>А дівчина питає:</p>
	<p>— Де ж він?</p>
	<p>— У корчмі.</p>
	<p>Вона пішла до пекаря й каже:</p>
	<p>— Бери зо штири хлібини і неси до тої корчми.</p>
	<p>Пекар узяв штири хлібини, поніс до корчми і дав хлопцеви. А хлопець каже до корчмаря:</p>
	<p>— Це ще не все. Ми будемо пити вино, що в царя на свадьбі має бути.</p>
	<p>Посилає він лисицю.</p>
	<p>— Іди до царевої дочки і скажи, щоби дала вина, яке має бути на свадьбі в царя.</p>
	<p>Лисиця побігла і сказала дівчині, що хазяїн казав дати того вина. Дівчина йде до погреба, до того чоловіка, що видавав вино, і каже:</p>
	<p>— Бери зо два відра доброго вина, неси до корчми і дай тому хлопцеви, що має звірину.</p>
	<p>Той бере два відра вина і несе до корчми. Лиш той пішов, а хлопець каже:</p>
	<p>— І це ще не все. Ми будем їсти м’ясо, то, що в царя на свадьбі має бути.</p>
	<p>І посилає вовка.</p>
	<p>— Іди, скажи дівчині, щоб вона дала м’яса, яке в царя на свадьбі має бути.</p>
	<p>Вовк пішов і сказав це дівчині. Вона пішла до кухаря і каже: — Беріть м’ясо і несіть до такої-то корчми.</p>
	<p>Кухар узяв І поніс то м’ясо до корчми. А хлопець каже до корчмаря:</p>
	<p>— І це ще не все. Ми ще й солодощі будем їсти, що в царя на свадьбі мають бути.</p>
	<p>І посилає він лева.</p>
	<p>— Іди до дівчини і скажи, щоб вона дала солодощів, які в царя на свадьбі мають бути.</p>
	<p>Лев був такий сміливий, що не боявся нікого. Як прийшов він до дівчини, побачив його цар. Каже лев дівчині:</p>
	<p>— Сказав хазяїн, щоб солодощів дали, які в царя мають бути на свадьбі.</p>
	<p>Дівчина наказала слугам:</p>
	<p>— Несіть до тої корчми солодощі. І понесли вони солодощі.</p>
	<p>А цар побачив, що в лева на шиї — ланцюжок від його дочки, і питає дівчину:</p>
	<p>— Як це сталося, що твій ланцюжок у лева на шиї. А дівчина йому:</p>
	<p>— Мені сподобався лев, і я вчепила йому на шию свій ланцюжок.</p>
	<p>— Коли це діло було? — питає цар. Вона каже:</p>
	<p>— Це я не скажу. Якщо хочете знати, коли це було і як було, то спитайте у хлоця, що є в тій корчмі. Він хазяїн цему леву. Пошліть туди свою карету і просіть його, щоб він приїхав до нас. То він вам і скаже, як це було.</p>
	<p>Цар думає: «Тут є якийсь секрет». Та й дав приказ запрягати коні в карету.</p>
	<p>Приїхала карета, заходи кучер у корчму, а він вгощається там і вгощає всіх. Кучер питає:</p>
	<p>— Хто хазяїн цеї дичини?</p>
	<p>— Я хазяїн, — каже хлопець.</p>
	<p>— Цар просив, щоб ти приїхав до него.</p>
	<p>Сів він у карету, і поїхали до царя. Як побачила царівна, що він приїхав, сказала:</p>
	<p>— Тату, треба стрічати його.</p>
	<p>Цар вийшов надвір, зустрів його і попросив зайти. Сіли вони за стіл, і питає цар:</p>
	<p>— Як це вийшло, що мої дівки ланцюжок з’явився на шиї у лева? А він бере та й каже:</p>
	<p>— Тоді одягла вона ланцюжок на лева, як я побідив дракона. Вона бачила, як боровся лев, і одягла йому ланцюжок.</p>
	<p>І розказав, як то все було.</p>
	<p>—...Як я пробудився, дівчини не було. А що було далі, питайте свої дочки.</p>
	<p>Викликає цар дочку і питає. А вона каже, як усе було. -...Як ми заснули, прийшов міністер і зарубав його, а мені сказав, щоб я того не розказувала, бо і мені голову відрубає. Цар каже:</p>
	<p>— Беріть міністра і пускайте його до бугаїв.</p>
	<p>А в него було сім бугаїв. Пустили міністра до них, і вони його на куски рогами розірвали.</p>
	<p>Справили весілля. Цар віддав дочку за хлопця, і грали весілля тиждень.</p>
	<p>Жили вони після весілля, може, рік, а може, й більше. І дуже цар зятя полюбив. Захтілося зятю йти на полювання. Збирається він, а цар каже:</p>
	<p>— Бери з собою зо штири солдати. Як поїдеш, то в той темний ліс не заходь, бо хто заходи в той ліс, то назад не вертається.</p>
	<p>Поїхав він і побачив оленя, запряженого в санки. Каже воякам:</p>
	<p>— Ви сидіть тут, а я дожену того оленя.</p>
	<p>Він до оленя, а він втік у той ліс, в який цар сказав не заходити. Зайшов туди мисливець і не знає, куди йти. Ходив він, ходив по тім лісі до вечора і не міг з него вийти. І звірина за ним ходила. Увечері вояки вернулися назад і кажуть цареви:</p>
	<p>— Чекали ми його до вечора і не дочекалися. Він так і лишився в лісі.</p>
	<p>А цар їм:</p>
	<p>— З того лісу він не вернеться.</p>
	<p>А він наклав у лісі вогонь і гріється. Чує, зверху на дубі хтось стогне. Подивився — а там баба сидить. І каже:</p>
	<p>— Я замерзаю. А він їй:</p>
	<p>— Та злазь, загрієшся.</p>
	<p>— Я не злізу, бо боюся твоїх звірів.</p>
	<p>— Злазь, вони тобі нічого не скажуть.</p>
	<p>— Нє, боюся. Я кину тобі з дуба гіллячку, а ти бери ту гіллячку і вдар свою дичину.</p>
	<p>Так він і зробив. Як ударив — усі його звірі стали каменями. А баба злази, вдарила гіллякою його самого, і став він каменем. Взяла баба те каміння, занесла до ями і покидала їх туди: та яма була повна каміння.</p>
	<p>А брат його хтів бачити, чи живий він. Іде до того ножа, дивиться — ніж заіржавів, значить, брата живого нема. «Піду, поглядю я його», — сказав брат і пішов. Ходив він, кілко ходив, поки зайшов у той город. Зайшов у ту корчму, де брат був. А корчмар подумав, що то той самий, бо й дичина в него така сама була, як у того. Починає корчмар його питати:</p>
	<p>— Як ти зміг вернутися? Тебе ж не було. Ти ж був пропав у лісі.</p>
	<p>Він розказав корчмареви, що він — брат. Корчмар йому все розказав, і він пішов до царя. Цар побачив і подумав, що то його зять. І дочка царева подумала, що то її чоловік. Дуже схожі були брати їден на друтого. Царева дочка каже:</p>
	<p>— Ти мій чоловік.</p>
	<p>На другий день питає він царську дочку:</p>
	<p>— То розкажи, як то було. А вона йому:</p>
	<p>— Ти не знаєш, як то було?</p>
	<p>Бо вона ж таки вважає, що то її чоловік. А цар питає:</p>
	<p>— Де ж ти загубив царську одежу?</p>
	<p>— У мене не було царської одежі.</p>
	<p>А вони думають, що він придурюється.</p>
	<p>— Піду я на полювання, — говорить він. А цар каже:</p>
	<p>— Я ж казав тобі: не заходь у той ліс.</p>
	<p>— Добре, — каже.</p>
	<p>Але пішов він і таки попав у той ліс Ходив цілий день, хтів вийсти на край — ніяк не вийде. І прийшлось йому ночувати в лісі. Наклав він вогонь, бо коло вогню й літом веселіше сидіти. А та баба стогне на дубі. Подивився він угору — баба. Каже він:</p>
	<p>— Злазь.</p>
	<p>— Я боюся твої звірини. Я дам тобі гілляку, і ти вдар їх.</p>
	<p>— Я їх ніколи не бив і бити не буду. Злазь.</p>
	<p>І цілиться він стріляти в бабу, а баба сміється. Стрілив, а баба жива. Відірвав він від своєї одежі ґудзики, зарядив ними свою рушницю та як стрілив тими ґудзиками, то баба так і впала. Він її не вбив, лиш поранив. Питає її:</p>
	<p>— Де мій брат? Як не скажеш, то... Бачиш моїх звірів? Зараз з тебе лиш куски лишаться.</p>
	<p>Вона й каже:</p>
	<p>— Я їх перекинула на каміння. Він їй:</p>
	<p>— Перекидай назад брата на чоловіка, а як нє — то біда тобі буде. І вона перекинула каміння назад на чоловіка й дичину. А в ямі було ще багато каміння. Він питає її:</p>
	<p>— Що то?</p>
	<p>— То тоже люди були.</p>
	<p>— То перекинь їх назад з каміння на людей.</p>
	<p>Як зачала вона їх перекидати, то багато народу вийшло з того яру. Приказав він дичині:</p>
	<p>— Беріть бабу і розірвіть на дрібні куски.</p>
	<p>І звірі розірвали її. Він поклав ті куски на вогонь і спалив, а попіл розкидав на вітер. А то був не простий народ: там царі, міністри, різні начальники були. Чекають вони всі на його приказ. Що він їм скаже? А він і каже:</p>
	<p>— Хто відки є, всі йдіть по домах.</p>
	<p>І пішли всі. Лишилися він і брат. І розказав він братови, що був у царя.</p>
	<p>— Казали там, що то не я, а ти.</p>
	<p>Пішли вони в город. Той брат, що був зятем у царя, купує царську одежу і собі, і брату. Прийшли вони до царського двору. Той, що був зятем у царя, пішов в їдні ворота, а другий — у другі. Варта каже:</p>
	<p>— Зять царів прийшов!</p>
	<p>А від других воріт друга варта кричить:</p>
	<p>— Зять ваш прийшов!</p>
	<p>Зайшли вони обидва. І цар, і цариця, і дочка царева — всі дивляться, котрий їх зять і чоловік. Вони обидва їднакі. Не можуть пізнати, котрий зять, а котрий — брат його. А царева дочка подумала і питає:</p>
	<p>— Чия це дичина, що лев з ланцюжком?</p>
	<p>— Моя.</p>
	<p>Тоді вона й сказала, котрий її чоловік. І як сіли вони, то три дні балювалися. А нарешті взяли та оженили зятевого брата на міністровій дочці. І жиють вони дуже добре.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Вашківці, Сокирянського району, Чернівецької області 20 грудня 1979 року Скаженюк Дьордій Степанович (1907)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>


<article class="articleMain">
	<h1 class="articleMain__header">Два брати <br><span class="article__headerDescription">Українська народна казка Буковини</span></h1>

	<figure class="illustration">
		<img class="illustration__image" loading="lazy" decoding="async" src="/-/i/Два брати — 01.png" alt="ДВА БРАТИ — Українська Народна Казка Буковини" title="ДВА БРАТИ — Українська Народна Казка Буковини">
		<figcaption class="illustration__caption">ДВА БРАТИ — Українська Народна Казка Буковини</figcaption>
	</figure>

	<p>Жив один бідний чоловік. Мав він два хлопчики. І були ті хлопчики між собою дуже схожі.</p>
	<p>Якось пішов той чоловік у ліс по гриби і побачив на дубі гніздо. Поліз він на дуба, дивиться, а в гнізді — золоте яйце. Взяв він те яйце та й пішов до свого багатого брата. Думає: «Продам братові. Бо що я, бідний, з ним зроблю?»</p>
	<p>Купив багач яйце, а бідний за ті гроші купив їсти.</p>
	<p>Через кілька днів пішов бідний знов у ліс. Ходив, ходив по лісі і забачив золоту птаху. «То, мабуть, та птаха, що несе золоті яйця», — думає він. Узяв рогатку і вистрілив камінчиком. Та й збив ту птаху. Вхопив він її, приносить додому і каже жінці: «Гарна птаха, але чим її годувати, як живемо бідно? Давай продамо братові».</p>
	<p>Поніс він птаху до брата і продав. Коли бідний пішов додому, багатий брат зачав обдивлятися птаху і побачив, що під крилом написано: «Хто з’їсть моє серце й печінку, у того кожного ранку буде під подушкою золото». Каже він жінці:</p>
	<p>— Зарубай цю птаху і звари. Але ніхто не має права їсти з неї м’ясо. Я все з’їм.</p>
	<p>Жінка зарубала птаху і поставила варити. А хлопці бідняка прийшли до свого вуйка. Жінка багача вийшла з хати, а хлопці до баняка і знайшли те м’ясо. Один схопив серце, а другий печінку. Жінка приходить на кухню і бачить, що вони щось їдять.</p>
	<p>— Що ви їсте?</p>
	<p>— Ми подивилися в баняк. Там були великі шматки м’яса, то ми їх не брали, а з’їли два маленьких шматочки.</p>
	<p>Вона до баняка, а там серця й печінки нема, та й зарубала когута, взяла з нього серце й печінку і вкинула у баняк.</p>
	<p>Як усе зварилося, жінка поставила м’ясо перед чоловіком. Той подивився — все є, і печінка, і серце на місці. З’їв він усе і ліг спати.</p>
	<p>Встає багач рано — нема ніякого золота. А хлопчики повставали, їх мама прибирала постіль, дивиться: під обома подушками золото. І в наступні дні так само. д</p>
	<p>Бідний і похвалився багатому братові:</p>
	<p>— У моїх хлопців кожного ранку під головами золото. А брат каже йому:</p>
	<p>— Ти з хлопцями роби щось, бо як учує влада, то будеш пацити біду з ними. Скажуть, що вони крадуть.</p>
	<p>Перепудився бідний брат. Бере він своїх хлопців і веде в ліс. «Сидіть тут, — каже, — а я зараз прийду. Назбираю дров і підемо додому». Та й утік від них. Хлопці ходять, ходять по лісі і не можуть вийти. Так ходили до вечора, а увечері здибав їх лісник. «Що ви, хлопці, тут шукаєте?» І вони розказали, що тато привів їх і лишив.</p>
	<p>У того лісника не було дітей. Каже він хлопцям: «Гай ідіть до мене жити».</p>
	<p>Живуть вони в лісника, і кожного ранку знаходить лісник у них під головами золото. Те золото лісник складав, а їх учив на мисливців. Ходять вони по лісі, стріляють дичину.</p>
	<p>І виросли хлопці у того лісника. Він мав їх за своїх дітей. Як виповнилося їм по двадцять років, подумали вони: «Чого будемо сидіти на місці? Підемо у світ». Сказали про це лісникові. Він не відмовляв. Дав лісник хлопцям усе те золото, що назбирав у них під подушками, а ще дав ніж та й каже: «Як випаде розлучатися, то стромляйте цей ніж у дуба. Як хто із вас прийде до того дуба і побачить, що ніж чистий, значить, живі обидва, а як ніж буде іржавий, то нема вже одного». І пішли вони.</p>
	<p>Ідуть, скільки йдуть, а кругом пустиня, нема чого їсти. Вирішили вони вбити якусь дичину. Забачили зайчиху, ціляться в неї, а та кричить: «Хлопці, не стріляйте, я дам вам двоє зайченят»! І дала їм зайчиха двоє зайченят. Понесли вони зайченят із собою.</p>
	<p>Ідуть брати далі, дивляться, назустріч біжить вовчиця. Тільки націлилися, а вона каже: «Лишіть мене, хлопці, я дам вам двоє вовченят». Вони лишили її і взяли двоє вовченят.</p>
	<p>Ідуть далі, а назустріч лев. Ціляться вони вбити його, а лев каже: «Не вбивайте мене, дам вам двоє маленьких левів». Дав їм лев двоє левенят, і пішли вони далі.</p>
	<p>Ішли вони, йшли і вирішили розділитися. «Ти підеш в один бік, а я в другий». Поділилися брати дичиною — узяв кожен по зайченяті, вовченяті і левеняті. І встромили ніж у дуб. Та й розійшлися.</p>
	<p>Один ішов, скільки йшов, і потрапив у город. Бачить, у городі чорні прапори. Зайшов у корчму, і дичина разом з ним. Нагодував він дичину, пообідав сам і питає людей, що були в корчмі:</p>
	<p>— Чого у вас город такий смутний і чорні прапори розвішані?</p>
	<p>А йому кажуть:</p>
	<p>— У нас у городі є дракон. І кожна сім’я мусить по черзі дати йому щодня чоловіка, щоб з’їв. Дали вже всі люди, і прийшла черга царя. А він має лиш одну дочку. Тому й сказав цар почепити чорні прапори.</p>
	<p>Хлопець спитав корчмаря:</p>
	<p>— А де той дракон?</p>
	<p>— За городом є велика скала. До тої скали возять драконові людей.</p>
	<p>Вийшов він із корчми і йде до тої скали. Прийшов увечері, переспав під скалою, а рано встав і лізе на скалу до дракона. А там палац. Він зайшов туди. У палаці — нікого, на столі щось налито у дві склянки і записка. У записці написано: «Хто вип’є з цих склянок, то буде дуже сильний. Перед дверима закопаний меч».</p>
	<p>Хлопець не п’є зі склянок, а йде викопувати меч. Відкопав, а з місця зрушити не може, такий він важкий. Зайшов хлопець до палацу, випив з однієї склянки, вийшов і легко підняв меч. Але розмахнути ним не може. То він зайшов та випив ще й з другої склянки і зробився такий сильний, що розмахував мечем, як хотів.</p>
	<p>Привели туди цареву дочку. Забачила його дівчина і каже:</p>
	<p>— Іди звідси, бо з’їсть і тебе дракон.</p>
	<p>— Як з’їсть, — каже, — то най їсть нас обох. Я хочу побачити, що то за дракон.</p>
	<p>А привів царівну міністр і сховався. Хлопець його не бачив.</p>
	<p>Прийшов дракон. Як угледів хлопця й дівчину, то втішився: «Замість одного двох з’їм». А хлопець як розмахнув мечем, то так і відрубав драконові шість голів. Лиш одна голова у дракона лишилася. А дичина забачила, що хазяїнові важко, кинулася на дракона і рве його. Хлопець тим часом відрубав драконові й сьому голову.</p>
	<p>Як сконав дракон, дівчина зняла із шиї золотий ланцюжок і почепила на лева. Та й каже до хлопця: «Мій тато — цар. За те, що ти вбив дракона, він дасть мене заміж за тебе.</p>
	<p>Хлопець і каже:</p>
	<p>— Давай спочинемо трохи, а потому підемо.</p>
	<p>Лягли вони спочивати. Спершу дівчина, а далі хлопець, коло хлопця лев, коло лева вовк, а крайній — заєць. Наказує хлопець левові:</p>
	<p>— Я буду спати, а ти стережи. Як хтось ітиме, -розбуди мене.</p>
	<p>Лев захотів спати та й каже вовкові:</p>
	<p>— Я буду спати, а ти стережи. Як щось побачиш, то буди мене.</p>
	<p>Вовк теж захотів спати та й каже зайцеві:</p>
	<p>— Я буду спати, а ти розбуди мене, як щось забачиш. А заєць захотів спати і заснув.</p>
	<p>Міністр побачив, що всі поснули, відрубав хлопцеві голову, забрав дівчину і веде її. Говорить дівчині дорогою: «Кажи цареві, що то я відрубав голови драконові. А якщо не так скажеш, то відрубаю й тобі».</p>
	<p>Пробудилася дичина, а хазяїн мертвий. Каже лев до вовка:</p>
	<p>— Я тобі наказував, щоб ти не спав? А вовк каже:</p>
	<p>— Я наказував зайцеві, щоб він не спав. Лишився винуватий заєць. Він каже:</p>
	<p>— Я винен, то я й воскрешу хазяїна.</p>
	<p>Побіг заєць і знайшов чарівну деревину. Як удариш гіллячкою з того дерева мертву людину, то вона оживе. Приніс заєць ту гіллячку, вдарив нею зарубаного хазяїна, і той ожив.</p>
	<p>Бере хлопець свою дичину, йде до тої самої корчми, й питає корчмаря:</p>
	<p>— Що чути у вас в городі?</p>
	<p>— Міністр побідив дракона, і цар віддає за нього дочку, — каже корчмар. А хлопець говорить йому:</p>
	<p>— Коли ще буде весілля, а ми вже їстимемо хліб, той, що буде на весіллі, — і наказує зайцю: — Іди до царевої дочки і скажи, хай дасть того хліба, що буде на її весіллі.</p>
	<p>Заєць побіг туди і говорить дівчині:</p>
	<p>— Наш хазяїн каже, щоб ти дала того хліба, що має цар на весіллі їсти.</p>
	<p>— Де ж він? — питає дівчина.</p>
	<p>— У корчмі.</p>
	<p>Вона пішла до пекаря й каже:</p>
	<p>— Бери штири хліби і неси до тої корчми.</p>
	<p>Пекар заніс хліб у корчму і віддав його хлопцеві. А хлопець каже корчмареві:</p>
	<p>— Це ще не все. Ми ще будемо їсти м’ясо, що цар на весіллі їстиме, — і посилає вовка: — Іди скажи дівчині, щоб вона дала м’яса, того, що цар на весіллі їстиме.</p>
	<p>Вовк пішов і сказав це дівчині. А вона сказала кухарки «Беріть м’ясо і несіть до такої-то корчми». Кухар узяв те м’ясо і поніс до корчми. А хлопець каже:</p>
	<p>— Це ще не все. Ми ще поїмо тих солодощів, що цар на весіллі буде їсти, — та й посилає лева: — Іди до царевої дочки і скажи, щоб дала тих солодощів, що цар на весіллі буде їсти.</p>
	<p>Прийшов лев до дівчини, і наказала вона однести солодощі. А тут цар побачив, що в лева на шиї ланцюжок його дочки, і питає дочку:</p>
	<p>— Чого це твій ланцюжок у лева на шиї? Вона каже:</p>
	<p>— Якщо хочете знати, то запитайте хлопця, хазяїна цьому леву. Він у корчмі.</p>
	<p>Цар думає: «Тут якийсь секрет»: Дає він наказ запрягати коні в карету і їхати за хлопцем. Заходить кучер у корчму і запитує:</p>
	<p>— Хто хазяїн цієї дичини?</p>
	<p>— Я хазяїн.</p>
	<p>— Цар просив приїхати до нього.</p>
	<p>Сів хлопець у карету і поїхав до царя. Як забачила свого рятівника царева дочка, сказала:</p>
	<p>— Тату, треба стрічати його.</p>
	<p>Цар вийшов надвір, зустрів хлопця. Запросив у палац.</p>
	<p>— Як це сталося, що ланцюжок моєї дочки опинився на шиї лева? — питає цар.</p>
	<p>— Тоді наділа царівна ланцюжок на мого лева, як я побідив дракона. Вона бачила, як лев боровся, й нагородила його.</p>
	<p>І розказав хлопець, як він ліг спати й наказав леву, щоб стеріг, а лев наказав вовкові, вовк зайцеві, а той заснув. І хтось украв дівчину.</p>
	<p>— Як я пробудився, дівчини не було. Що було далі, питайте свою дочку.</p>
	<p>Запитує цар дочку, а вона розповідає:</p>
	<p>— Цей хлопець мене врятував. А як ми заснули, прийшов міністр, зарубав його, а мені сказав, щоб я правду нікому не розказувала, бо відрубає й мені голову.</p>
	<p>Цар сказав:</p>
	<p>— Беріть міністра і вкиньте його до бугаїв.</p>
	<p>А в царя було сім бугаїв. Вкинули міністра до тих бугаїв, і вони розірвали його рогами.</p>
	<p>Цар віддав дочку за хлопця, і зіграли весілля.</p>
	<p>Жили вони після весілля, може, рік, а може, й більше. І дуже полюбив цар зятя.</p>
	<p>Захотілося зятю на полювання. Збирається він, а цар каже:</p>
	<p>— Бери з собою кілька вояків. Не заходь у такий-то ліс, бо хто туди заходить, назад не вертається.</p>
	<p>Поїхав він і забачив оленя та й каже воякам:</p>
	<p>— Ви сидіть тут, а я дожену того оленя.</p>
	<p>Він до оленя, а олень утік у той ліс, в який цар казав не заходити. Зайшов туди царів зять і заблудився. Ходив він по лісі до самого вечора і звірина за ним ходила.</p>
	<p>Увечері вояки вернулися і кажуть цареві:</p>
	<p>— Чекали ми його до вечора і не дочекалися, так і лишився в лісі.</p>
	<p>— З того лісу він уже не вернеться, — сумно сказав цар. А царів зять розклав у лісі вогонь і гріється. Чує, зверху на дубі хтось стогне. Подивився — баба сидить. Каже баба:</p>
	<p>— Я замерзаю.</p>
	<p>— То злазьте зігрійтесь коло вогню.</p>
	<p>— Не злізу, бо боюся твоїх звірів.</p>
	<p>— Злазьте, вони вам нічого не зроблять.</p>
	<p>— Ні, боюся. Я кину тобі гіллячку, а ти вдар своїх звірів тою гіллячкою.</p>
	<p>Так він і зробив. Ударив своїх звірів, і всі вони стали каменями. А баба злізла і вдарила гіллякою його самого. І він став каменем. Взяла баба ті камені й покидала їх у яму. А в тій ямі лежало повно каміння, бо вони були не перші.</p>
	<p>А брат його захотів бачити, чи він живий. Іде до того ножа, дивиться — ніж заіржавів. «Значить, брата живого нема. Піду пошукаю його», — подумав браг і пішов.</p>
	<p>Ходив він, скільки ходив, та й зайшов у той самий город і в ту ж корчму, де брат його був. А корчмар подумав, що це зять царя, бо й дичина була така сама, та й розпитує, як той вибрався з лісу. Розказали вони усе один одному, і пішов хлопець до царя.</p>
	<p>Цар побачив його і теж подумав, що то зять. І дочка царева подумала, що то її чоловік.</p>
	<p>— Де ж ти загубив царську одежу? — запитує цар.</p>
	<p>— У мене її ніколи не було.</p>
	<p>А вони думають, що він придурюється.</p>
	<p>— Піду я на полювання, — каже він. А цар йому:</p>
	<p>— То не заходь знов у той ліс.</p>
	<p>— Добре, — каже. А як пішов, то попав і він у той ліс. Ходив цілий день, хотів вийти на край — ніяк не вийде. Довелося заночувати. Розіклав він вогонь, бо коло вогню й літом веселіше сидіти.</p>
	<p>Чує, на дубі щось стогне. Подивився угору — баба. Він каже:</p>
	<p>— Злазь.</p>
	<p>— Я боюся твоєї звірини. Я дам тобі гілляку, і ти вдар їх.</p>
	<p>— Я їх не бив ніколи і бити не буду. Злазь.</p>
	<p>Та й цілиться у бабу з рушниці. Баба сміється. Він стрілив, а баба жива. Тоді він одірвав від своєї одежі ґудзика, зарядив ним рушницю та як стрілив, то баба так і впала.</p>
	<p>Він її не вбив, а лиш поранив.</p>
	<p>— Де мій брат? — питає бабу. — Як не скажеш, то... Бачиш моїх звірів? Зараз лиш кавалки з тебе лишаться.</p>
	<p>— Я перекинула його в каміння.</p>
	<p>— Перекидай брата в чоловіка, а як ні — біда тобі буде. І вона перекинула каміння у чоловіка й дичину. А в ямі ще багато каміння. Він і питає: — А то що?</p>
	<p>— То теж люди були.</p>
	<p>— То перекинь їх із каміння в людей.</p>
	<p>Вона зачала їх перекидати, і багато народу вийшло з того яру. Хлопець наказав дичині: «Розірвіть бабу на дрібні шматки». Звірі розірвали її. Він кинув ті шматки на вогонь, спалив, а попіл розвіяв по вітру.</p>
	<p>Серед воскреслих були і царі, і міністри, і різні начальники. І всі чекають наказу. Він і говорить: — Хто звідки є, всі йдіть по домах.</p>
	<p>І пішли всі. Лишилися брати і дичина їхня. І розказав брат братові, як був у царя і як його за царського зятя прийняли.</p>
	<p>Пішли вони в город. Той, що зятем у царя, купує царську одежу і собі, і брату. Прийшли до царського палацу. Царський зять пішов у одні ворота, а його брат — у другі. Варта гукає: «Зять царів прийшов!» А від других воріт друга варта кричить: «Зять царів прийшов!» І зайшли вони обидва. Цар, цариця і дочка царева — всі дивляться, котрий їх зять і чоловік. А вони однакові, неможливо розрізнити. Але тут царева дочка спитала:</p>
	<p>— Чия це дичина, що лев із ланцюжком? — Моя.</p>
	<p>То ти і є мій чоловік.</p>
	<p>І як сіли вони всі, то три дні веселилися. А на четвертий оженили зятьового брата на міністровій дочці. І живуть вони всі дуже добре.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p>Два брати. Сравнительный указатель сюжетов: Восточнославянская сказка. Составитель Л. Бараг, И. Березовский, К. Кабашников, Н. Новиков. — Л.: Наука, 1979 303 + 300, і — 303*. Записано 20 грудня 1979 року у селі Вашківцях Сокирянського району Чернівецької області від Дьордія Степановича Скаженюка (1907 року народження, молдаванин, родом із села Колінківців Хотинського р-ну. У Вашківцях проживає 30 року Удівець, колгоспний пенсіонер).</p>
			<p>Чарівна квітка: Українські народні казки з-над Дністра. Запис, упорядкування, примітки та словник М. А. Зінчука; Художники: Н. В. Кирилова і П. А. Гулін. — Ужгород: Карпати, 1986. — 301 с: іл.</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>


<article class="articleMain">
	<h1 class="articleMain__header">Два брати <br><span class="article__headerDescription">Українська народна казка Гуцульщини</span></h1>
	<p>Були два браття, і пішли вони в світ шукати щастя. Прийшли на дві дороги, які розходилися. І каже брат до брата:</p>
	<p>— Розійдемося. І покладемо в землю наші мечі. Котрий скорше поверне на це місце, най вибере з землі мечі і подивиться. Котрого меч буде заїржавлений, з тим трапилося горе. І вони розійшлися.</p>
	<p>Іде оден з них, а назустріч йому біжить заєць. Він хотів його вбити, а заєць каже:</p>
	<p>— Не вбивай мене, я тобі стану в пригоді.</p>
	<p>І пішов заєць з ним. Ще трохи він пройшов, назустріч іде вовк. Хоче він і вовка вбивати, а вовк каже людським голосом:</p>
	<p>— Не вбивай мене, я тобі стануся в пригоді.</p>
	<p>І він не вбивав, і пішов вовк з ним. Ще трохи він пройшов, назустріч йому вийшов з лісу ведмідь. Він хотів стріляти ведмедя, а ведмідь теж каже людським голосом:</p>
	<p>— Не вбивай мене, я тобі стану в пригоді.</p>
	<p>Він не стрілив у ведмедя. І йдуть усі три звірі з цим чоловіком по дорозі.</p>
	<p>А його братові на іншій дорозі теж вийшли такі звірі назустріч і з ним ідуть.</p>
	<p>Заходить оден брат до міста. Переходить через велику ріку, а води в ній нема ні краплини. А в місті кругом вивішені чорні фани. Заходить він у шиньк&nbsp;<sup>*</sup> і питається в шинькаря:</p>
	<p>— Хто у вас помер, що чорні фани вивішені? А шинькар йому оповідає:</p>
	<p>— У нас є змій з дванадцятьма головами. Щодня йому треба принести в жертву одну людину, якщо ми хочемо, щоб ми мали воду. І сьогодні припала черга на царську дочку.</p>
	<p>Хлопець розпитався в шинькаря, де це має бути, вийшов із шиньку і пішов на те місце, де мало це статися. Заховався зі своїми звірами недалеко в ліску. Дивиться, під’їхає карета і на ній дівчина з зав’язаними очима. Дівчину висадили на тому місці, і карета поїхала, а дівчина зосталася. Хлопець підходить з своїми звірами до того пляцу. І розв’язує дівчині очі. Вона сказала йому:</p>
	<p>— Тікай звідси, хлопче, бо зараз має вийти змій і має мене з’їсти. Тікай, щоб і тебе не з’їв.</p>
	<p>Хлопець їй сказав:</p>
	<p>— Я змія не боюся, я хочу його повидіти.</p>
	<p>Тут здригнулася земля, і почав вилазити змій. Хлопець узяв шаблю і зняв йому всі дванадцять голів. Тоді полилася вода і річка стала повна. Каже дівчина до хлопця:</p>
	<p>— Тепер ти будеш моїм чоловіком. За те, що врятував мені життя.</p>
	<p>І просить його, щоб він з нею йшов до її тата-царя. А він сказав:</p>
	<p>— Зараз я не можу з тобою піти. Я прийду пізніше.</p>
	<p>Дівчина вертається до хати, а він вирізує з кожної зміїної голови кусок язика. Замотав їх у хусточку і поклав собі до кишені. І пішов з тими звірами далі в світ шукати щастя.</p>
	<p>А недалеко від того місця, де він убив змія, стояв хлопець-циган і слухав всю його бесіду з дівчиною. Взяв той циган мішка і позбирав усі дванадцять голів. Та пішов з тими головами до царя й каже:</p>
	<p>— Царю, я вашу доньку врятував від смерти. Вона має стати моєю жінкою.</p>
	<p>Цар до него сказав:</p>
	<p>— Раз ти врятував мою доньку, так будеш її чоловіком, як вона тобі сказала.</p>
	<p>Цар покликав доньку, та подивилася й каже:</p>
	<p>— Тату, це не той хлопець. Циган каже:</p>
	<p>— Я вам дам доказ, бо я маю в себе всі голови змія. Цар сказав до доньки:</p>
	<p>— Може, ти в страху не додивилася, доню? То певно таки він. Хто ж інший, як нема нікого більше?</p>
	<p>І почало рихтуватися весілля. В той день, коли мало бути весілля, повивішували по всім місті білі фани. А хлопець, який урятував її, повернувся назад зі своїми звірами до того міста. І знов заходить до шиньку й питається в шинькаря:</p>
	<p>— Чому у вас білі фани? Що за радість така у місті?</p>
	<p>Сказав шинькар до хлопця:</p>
	<p>— Сьогодні у нас велика радість — цар віддав доньку за того хлопця, який урятував їй життя.</p>
	<p>Хлопець собі подумав: «Як то так? Та ж то я її врятував, а не хто інший». Бере він кавалок паперу і пише: «Я тебе чекаю в шиньку. Той, що врятував тобі життя». Каже ведмідь:</p>
	<p>— Дай мені ту записку. Я віднесу її до царя.</p>
	<p>Підійшов ведмідь під царські палати, а там брами закриті. Вернувся він і каже:</p>
	<p>— Ніяк я не міг туди доступити. Тоді каже вовк:</p>
	<p>— Ану давай я понесу ту записку.</p>
	<p>Пішов вовк, а на нього напали пси, так, що він ледве живий утік. Каже зайчик:</p>
	<p>— Давайте записку, я її доручу.</p>
	<p>І пішов зайчик, пропхався у якусь дірку і дійшов до царівни. Царівна взяла записку і прочитала: «Я тебе чекаю в шиньку. Той, що врятував тобі життя». Вона прикликала батька, показала записку і сказала:</p>
	<p>— Найшовся той, який врятував мені життя. Я тобі казала, що цей неправду говорив.</p>
	<p>Тоді батько сказав:</p>
	<p>— Посилаймо за ним карету і привеземо його сюди. Привезли вони його до царя, привели того цигана і кажуть:</p>
	<p>— Ну скажи, хто врятував їй життя, ти чи цей хлопець? Циган каже:</p>
	<p>— Я вам дам доказ. Я покажу голови, які відтяв змійови. Увесь народ зібрався і дивиться, що з того вийде. Чия правда? А цей хлопець каже:</p>
	<p>— Добре, ти показав голови. А є в тих головах язики чи нема?</p>
	<p>Циган подивився в кожну голову, а там нема язиків. Тоді цей хлопець витягає хустину, а в тій хустині язики. І присудили прив’язати цигана до кінського хвоста і пустити в чисте поле. А цего хлопця повінчали з царівною.</p>
	<p>Живуть вони собі. А там недалеко був темний ліс. Раз вечером вони полягали спати, а чоловік і каже царівні:</p>
	<p>— Що це у вас за ліс такий? Я би хотів піти туди із своїми звірями на польовання.</p>
	<p>А жінка йому відповіла, що в той ліс не можна ходити.</p>
	<p>Жінка заснула, а він поволеньки зібрався і пішов зі своїми звірами в той ліс. Подивитися, що там є. Приходить він туди, а ліс той страшенно густий. І серед лісу надибає він стареньку бабу, яка сидить на пні. І каже до него баба:</p>
	<p>— Синку, подай мені ту водичку, бо я старенька і не годна взяти. Я хочу напитися.</p>
	<p>Чоловік подає їй ту воду, а та вода була омертвлена. Баба покропила їх тою водою, і він, і його звірі — всі стали каменями.</p>
	<p>Рано царівна пробуджується, а чоловіка коло неї нема. Пройшов один день, пройшов другий, третій, а його все нема та й нема. Засумувала царівна, не їсть, не п’є, лиш ходить і думає: «Де мій чоловік подівся?»</p>
	<p>Пройшов довший час, повертається його брат з чужини. Підходить він до роздоріжжя і витягає з землі мечі. Подивився — братів меч заїржавлений. І подумав він: «Брате, брате, видно, ти у велике горе попав, треба йти тебе рятувати». І пішов він тою дорогою, якою колись пішов його брат. Зайшов він у те місто і увійшов до шиньку. І попросив їсти для себе і своїх звірів. Шинькар подав їм їду. А цей хлопець був дуже-дуже схожий на свого брата. Шинькар думав, що це той самий і передав до царівни записку, щоби приходила, бо знайшовся її чоловік. Царівна приїхає, кидається йому на шию і каже:</p>
	<p>— Де ж ти так довго пропадав? І не сказав мені, куди йдеш і чого.</p>
	<p>Він зрозумів, що тут десь був його брат, і вона плутає. І не признається їй, тільки каже:</p>
	<p>— Я тобі пізніше скажу.</p>
	<p>Прийшли вони до хати. Увечір лягають спати, а він кладе поміж них обох меч. Царівна заплакала та й каже:</p>
	<p>— Чому ти так робиш, чоловіче? Що сталося?</p>
	<p>— Поки що це моя тайна, жінко. А потому я тобі її розкажу.</p>
	<p>Вона каже:</p>
	<p>— Я думала, що ти пішов до того темного лісу і там пропав. Я страшно переживала, щоб ти не пішов у той ліс.</p>
	<p>Він подумав: «Напевно, брат мій пішов у той ліс. Треба піти й пошукати його там». Царівна заснула, а він поволі виходить і йде з своїми звірами до того лісу. Приходить він туди і надибає ту саму бабу. Баба каже до него:</p>
	<p>— Синку, подай мені ту воду, най я нап’юся, бо я стара і не можу сама взяти тої води.</p>
	<p>А він до неї говорить:</p>
	<p>— Ти скажи, бабо, де ти діла мого брата. Каже баба:</p>
	<p>— Нічого я про твого брата не знаю. Тоді каже хлопець до ведмедя:</p>
	<p>— Візьми цю бабу в данець і данцюй з нею, поки вона не скаже, де мій брат. А як не скаже, то душу з неї витряси.</p>
	<p>Як зачав ведмідь бабу трясти, чуть душу з неї не витряс. Баба напудилася та й каже:</p>
	<p>— Лиши мене, медведю. Я скажу, де я діла брата. Бери оту воду. То є вода живуща. Покропи нею оте каміння, і твій брат ожиє.</p>
	<p>Зачав цей брат кропити, і той устав, і його звірі повставали. Устав він та й каже до брата:</p>
	<p>— Ой брате, що ж це я так довго спав?</p>
	<p>— Був би спав, брате, навічно, коби я не прийшов тебе відшукати.</p>
	<p>Взяли вони ту воду, покропили той ліс, і багато повставало людей, яких баба зачарувала. Тоді два ведмеді забрали бабу в данець і доти з нею данцювали, доки з неї кости не розпалися.</p>
	<p>Зібралися браття і йдуть обидва до царівни. Приходять, а вона ніяк не може розпізнати, котрий її чоловік. Вони до неї кажуть:</p>
	<p>— Пізнаєш, котрий твій чоловік, добре, а ні, то ми від тебе йдемо обидва.</p>
	<p>Вона просить, вона плаче, вона їх молить:</p>
	<p>— Признайтеся, котрий мій чоловік! А вони не хочуть.</p>
	<p>Тоді нарадила її служниця:</p>
	<p>— Возьми кишку, налий в неї крови і зав’яжи собі навколо шиї. І замотай хусткою, щоби не видно було. І скажи до них: «Признаєтесь, котрий мій чоловік, добре, а ні, то я відбираю собі життя». І різни по тій кишці. Піде кров, ти пади на землю. Котрий до тебе перший кинеться, той і є твій чоловік.</p>
	<p>Вона так їм сказала, а вони відповіли:</p>
	<p>— Ріжся, нам не шкода тебе.</p>
	<p>А вона ножем себе по шиї раз! — і впала. Кров її заливає. її чоловік кидається до неї і каже:</p>
	<p>— Що ти наробила?! Я ж тебе так люблю! Ми лиш хотіли з тобою пожартувати.</p>
	<p>А вона його тою кров’ю раз! — і захляпала. Та підвелася й каже:</p>
	<p>— Оце ти й є мій чоловік.</p>
	<p>І брати попрощалися, і пішов один з них, сказавши:</p>
	<p>— Брате, ти своє щастя вже знайшов, а я ще ні. Піду його шукати.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__footnotes">
			<p><sup>*</sup> Шиньк — шинок.</p>
		</div>
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Село Старі Кути, Косівського району, Івано-Франківської області 31 липня 1983 року Близнюк Ганна Іванівна (1933 року народження)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>


<article class="articleMain">
	<h1 class="articleMain__header">Два брати <br><span class="article__headerDescription">Українська народна казка Гуцульщини</span></h1>
	<p>Був старенький дід, мав два сини. Дідо вмирає і каже синам:</p>
	<p>— Діти, я вмираю і хочу вам щось сказати. Би ви мали кожної неділі нові чоботи і нове вбрання, би ви в новому йшли до церкви. І кожної днини аби ви другому не казали: «Боже помагай!» Аби кожен вам казав: «Боже помагай!»</p>
	<p>І помер дідо, а сини лишилися. Не одружені ще були. І подружилися вони. Оженився старший, оженився менший. І хочуть робити то, що тато сказав. Старший брат каже жінці:</p>
	<p>— Жінко, тато казав, аби був кожної неділі костюм новий, чоботи нові, аби я йшов до церкви в новім. Тато поділив нас ґосподаркою, і будемо робити, як він казав.</p>
	<p>І кожної неділі купує старший син новий костюм і нові чоботи. А як ідуть вони з жінкою на город, а люди сапають, люди роблять, а вони нічого не кажуть. Не кажуть: «Боже помагай!». А люди кажуть:</p>
	<p>— Це якийсь німий, дурний, навіть не вітається.</p>
	<p>А менший був розумніший і все коло хати робив і в полі, як тато його колись робив. І він зрозумів татові слова. Та й жінка в нього була розумніша. Іде він з жінкою на поле раненько-раненько. А люди ідуть та й кажуть йому:</p>
	<p>— Боже помагай!</p>
	<p>Він людям відповідає. І як ідуть до церкви, то одяг файно випуцують, чоботи файно випуцують та й ідуть у новім. Він добре зрозумів, що йому тато сказав.</p>
	<p>І старший син збіднів, геть збіднів, бо він кожної неділі купував костюм і чоботи. І люди його мали за дурного.</p>
	<p>А менший син розбагатів. Каже старший брат жінці:</p>
	<p>— Ходім до брата в гості. Подивимося, як він там жиє. Бо ми дуже бідненько жиємо, не маємо з чого жити.</p>
	<p>Приходять до брата — брат файно жиє. Розбудувався, діти файні в него, з жінкою в любові жиють. Каже старший брат:</p>
	<p>— Що то є, брате? Нам тато однаково поділив господарку, і я нічого не маю, в мене все пропало, а ти так розбагатів.</p>
	<p>— Я, — каже, — так роблю, як тато казав.</p>
	<p>— І я так роблю, як тато казав. Тато казав, би кожної неділі новий костюм був і чоботи. Я так, — каже, — й роблю. Тато казав, би я не казав «Боже помагай», і я, — каже, — не кажу, але мене люди пома́ли за дурного.</p>
	<p>Каже менший брат:</p>
	<p>— Ти не зрозумів тата. Тато казав, би ти був раненько на полі, аби другий тобі казав «Боже помагай!» А костюм і чоботи треба випуцувати, треба подбати про них файно, би вони були, як нові. Щоб ти у файнім пішов межи люди. Не кожної неділі купувати.</p>
	<p>Старший брат зрозумів і каже:</p>
	<p>— Видиш, ти і жінку взяв розумнішу, і сам розумніший. А я не зрозумів тата.</p>
	<p>І дуже засмутився старший брат, захворів і помер. А менший з жінкою файно жиють і вино п’ють. По бороді текло, а в роті не бувало.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Село Вербовець, Косівського району, Івано-Франківської області 18 листопада 2003 року Михавчук Анна Миколаївна (1935 року народження)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>


<article class="articleMain">
	<h1 class="articleMain__header">Два брати <br><span class="article__headerDescription">Українська народна казка Полтавщини</span></h1>
	<p>Жили собі бідна сім’я. були у них два хлопчики, менший був дуже скупий.</p>
	<p>Одного разу пішли діти в ліс. Мати дала їм в дорогу сала, хліба. Ішли вони довго, бачать у лісі собака лежить слабий і дуже голодний. Витяг старший брат з торбинки хліб і віддав.</p>
	<p>До вечора хлопці відійшли далеко від дому. Посідали на галявинці і витягли все, що мали. Менший взяв хліб з салом і почав їсти. А старший мав лише сало. Він і каже братові:</p>
	<p>— Дай мені трішки хліба до сала.</p>
	<p>А молодший їсть, ніби й не чує. Ідуть вони далі, а назустріч іде бідний чоловік та й питає:</p>
	<p>— Чи нема у вас щось поїсти?</p>
	<p>Витяг старший брат з торбинки сало і віддав, а самі пішли далі. Стало надворі зовсім темно. Коли це виходить здоровенний вовк. Старший брат спокійно почав говорити до нього, просити, щоб не чіпав їх. А менший махав торбинкою і кричав. Вовк був дуже голодний, тому відразу накинувся на молодшого брата.</p>
	<p>Повернувся додому лише старший син. Ось до чого жадібність доводить.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>50 (4663). Два брати. СУС —. Записав Мартус Андрій (7 клас) 2008 року. Мартус Валентина Пилипівна (1949). Полтавська область, Лохвицький район, Вовківське</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>


<article class="articleMain">
	<h1 class="articleMain__header">Два брати <br><span class="article__headerDescription">Українська народна казка Полтавщини</span></h1>
	<p>Було у батька два сини-близнюки. Батько помер, а хлопці пішли у світ свого щастя шукати. Зайшли раз до одного села. Сподобався їм цей райський куточок над річкою. Збудував кожен із братів собі хату, так і жили.</p>
	<p>Ось уже на обійсті кожного став садочок підростати. Через кілька літ на молодих яблуньках з’явилися рожеві квіти, Люди йшли і милувалися цією красою.</p>
	<p>Весняні вітри обтрусили цвіт, а влітку з кожного саду виглядало на вулицю через тин всього одне зелене яблучко. Знову люди йшли і зупинялися. Яке ж воно гарне, хоча й не зовсім спіле.</p>
	<p>Перший брат, помітивши, що всі люди задивляються на цей диво-плід, і сам не спускав з яблука очей. Бувало, і вночі бігав до яблуньки. А раз не втримався і зірвав зелений плід, щоб нікому не дістався. Люди помітили зміни, що сталися у саду, але братові не принесло це ніякої радості, що недозріле яблуко пропало.</p>
	<p>Другий брат теж пильно стежив за своїм яблучком, все хотів побачити, яке ж то воно виросте. Сьогодні зелене із ледь помітним рум’янцем. Через кілька днів це вже рожевощокий плід. Пройшло трохи часу і яблуко стало великим, яскраво-червоним, наче сонцем налитим.</p>
	<p>Одного разу юнак підійшов до свого дерева, простяг до гілки руку і яблучко само впало йому на долоню. Йшли люди і посміхалися: у саду стояв щасливий чоловік, тримаючи у руках достигле рожеве яблуко.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>84 (4979). Два брати. СУС —. Записала Анікеєнко Валентина 2008 року. Олешко Євдокія Гнатівна (1941). Полтавська область, Машівський район, Сахнівщина</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>


<article class="articleMain">
	<h1 class="articleMain__header">Два брати <br><span class="article__headerDescription">Українська народна казка Подніпров’я (Наддніпрянщини)</span></h1>
	<p>В однім селі жили два брати: один бідний, другий — багатий. А бідний ще й невдачливий був. За що не візьмеця — воно з рук падає. Та все до брата біжить грошей позичати. Той позиче. А він туди-сюди, а грошей вже й нема.</p>
	<p>Ось сидить якось багатий брат, та так важко зажурився. А жінка його й питає:</p>
	<p>— Ну чого це ти так журишся?</p>
	<p>— Як же мені не журитися, як мій брат так бідує? Скільки я йому грошей не давав, а толку так ніякого і не було.</p>
	<p>А жінка у багатого розумною була, ось вона цього й направляє:</p>
	<p>— Ти як побачиш, шо брат знову йде по позичку, вийди з двору і йди, наче й не бачив його. А як почуєш, шо той вже доганяє, то підкинь йому вузличок з грошима. Він його найде. І тяжко йому буде гроші тратити, бо вони ж не позичені. От він десять раз подумає, поки потрате.</p>
	<p>Багатий брат так і зробив, як йому совітувала жінка.</p>
	<p>Тільки бідний розігнався за позичкою, а багатий з дому. Той гукає, а брат наче й не чує. Кинув вузлик та й не оглядаючись пішов. Успокоївся багатий брат, та не на довго. Ось оп’ять приходе до нього бідний брат, оп’ять тієї самої співає.</p>
	<p>— Та я ж тобі давав грошей, — каже багатий.</p>
	<p>— Де? Коли?</p>
	<p>— Та як ти в суботу виходив, а я попереду тебе ішов, та наче вузличок з грошима загубив.</p>
	<p>Тут бідний брат як заплаче</p>
	<p>— Та я ж до тебе йшов, а ти з двору вийшов. Я став гукати, щоб за гроші спитати, а ти й не чув. Так я з горя й заплакав, та не тільки грошей, а й дороги не бачив. Та так ні з чим і прийшов додому. Та думав, що ніколи вже не піду до тебе, так мені горько було на серці. А дома ж діти, а нема чого й поїсти.</p>
	<p>Зжалився багатий над своїм бідним братом. Замість грошей став учити його хазяйнувати, до роботи нахиляти. І мало-помалу стали гроші і в меншого водитися, а злидні потихеньку та й вибрались із його двору.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>20 (7171). Два брати. СУС —. Записала Тищенко Юлія 2009 року. Тюпка Марія Олексіївна (1925). Дніпропетровська область, Царичанський район, Ляшківка</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>


<article class="articleMain">
	<h1 class="articleMain__header">Два брати <br><span class="article__headerDescription">Українська народна казка Подніпров’я (Наддніпрянщини)</span></h1>
	<p>Жили два брати. Старшого звали Ідин, а меншого — Михайло. У Михайла було чотири сина. А в Ідина не було дітей. Одного разу Михайло пішов до Ідина і сказав:</p>
	<p>— Коли я помру, візьми до себе моїх дітей.</p>
	<p>— Добре, — сказав старший брат.</p>
	<p>Ось настав такий час, що Михайлу прийшов час вмирати. Коли Михайло вмер, його діти стали жити в свого дядька Ідина.</p>
	<p>Пройшов час, сини повиростали. Ідин захвилювався, що сини одружаться і його багатство перейде до них. А в одному селі жив пан і в нього було чотири доньки: гарні на все село. І вони полюбилися.</p>
	<p>Коли оженився старший брат, Ідин пішов до одного чоловіка, який продавав скриньку. Він підійшов до продавця і сказав:</p>
	<p>— Скільки коштує ця скринька?</p>
	<p>— Ця скринька коштує 23 гроша.</p>
	<p>— Добре, я візьму.</p>
	<p>— Але я тобі скажу, що в цій скрині є таємниця.</p>
	<p>Коли відгуляли весілля, молоді пішли до кімнати і лягли спати. Ідин відкрив скриньку і з неї виповзла змія. Дядько наказав їй повзти до кімнати, де спочивають молоді і задушити їх. Змія наказ виконала.</p>
	<p>І так траплялося з кожним сином. А коли залишився найменший брат — дуже йому не хотілося вмирати. У нього, як у всіх братів було весілля, а потім молоді пішли спочивати, але лягла спати тільки дружина.</p>
	<p>А дядько тим часом випустив змію і вона поповзла до кімнати молодих. Хлопець побачив, як в їхню кімнату заповзла змія, він підійшов і вбив її.</p>
	<p>Від того часу вони жили щасливо.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>177 (7310). Два брати. СУС —. Записала Наріжна Софія 2009 року. Данильченко Тамара Миколаївна (1947). Дніпропетровська область, Криничанський район, Кринички</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>


<article class="articleMain">
	<h1 class="articleMain__header">Два брати <br><span class="article__headerDescription">Українська народна казка Подніпров’я (Наддніпрянщини)</span></h1>
	<p>Жили два брати. Один був бідний, другий — багатий. У багатого брата не було дітей, а у бідного аж п’ятеро дітей. Бідному братові не вистачило зерна на рік, щоб випікати хліб.</p>
	<p>Пішов бідний брат до багатого позичати муки чи зерна, щоб вистачило йому до нового урожаю. Багатий брат відмовив йому і сказав, що в нього свої плани на те зерно. Бідний зажурився, прийшов додому і сказав дружині та дітям, що доведеться перебиватися, чим є.</p>
	<p>Настала весна. Прилетіли ластівки. У бідного брата хата низенька, соломою вкрита, глиняна. Навкруги хати стало багато ластів’ячих гніздечок. А у багатого брата дім високий, цегляний, з залізним дахом, і тому в нього ластівки звили одне гніздечко на вуглі хати.</p>
	<p>Народилися ластів’ята, стали підростати. Багатий брат збив гніздечко з ластів’ятами. Виросли ластів’ята і стали збиратися у вирій.</p>
	<p>У бідного брата з одного гніздечка не вилетіли ластів’ята, тому що були малі. Тут трапилась біда: коли скинули гніздечко і подавили ластів’ят, лише одне заплуталось у траві з переламаною ніжкою. Діти разом з батьком забрали ластів’я у хату. На ніжку наклали шину і стали його доглядати.</p>
	<p>Навесні ластів’я одужало і підросло. Прилетіли ластівки з теплих країв. Батько виніс та посадив ластів’я на долоню і сказав:</p>
	<p>— Вибирай, що тобі краще.</p>
	<p>І ластів’я полетіло до своїх ластівок. Довго щебетало, кружляло, розказало все, що з ним сталося. Пройшло літо. Ластівки знову відлетіли у теплі краї. Минула зима і знову весна. Ластівки повернулися додому. Прилетіли до бідного брата, поселилися під стріхою і посадили під хатою три зерняти. Наступила осінь, а з тих зерняток виросли гарбузи, поплелися на саму хату. Чоловік жінці каже:</p>
	<p>— Будемо збирати урожай.</p>
	<p>Жінка відповіла:</p>
	<p>— Давай залишимо до глибокої осені. Нехай ще трішки підростуть.</p>
	<p>Як наступили перші морози, господарі почали збирати урожай. Розрубали перший гарбуз, а з нього всякої живності вилізло: корів, телят, коней, овець, свиней... Розрубали другий гарбуз, а з нього випало зерно, харчі, одяг, взуття. А з третього посипалися золоті монети. І бідний брат став дуже багатим. Навіть не знав, що робити з тим багатством, і вирішив розпочати будівництво. Побудував дім великий превеликий, конюшні для всіх видів худоби, одягнув дітей, послав навчатися до школи. Стали жити та веселитися.</p>
	<p>Багатий брат дізнався, що його брат став багатшим за нього, та й запитав у нього:</p>
	<p>— Як ти так розбагатів, що й мене перегнав?</p>
	<p>Бідний брат розказав багатому все, як було. Знову прилетіли ластівки додому. Розмістилися так, як і раніше, і в багатого збудували гніздечко. Пройшло літо, вивелись ластів’ята і ось знову збираються у вирій. Багатий брат скинув гніздечко, повбивав всіх ластів’ят, одному переламав ніжку. Вигодував його до весни, і коли прилетіли пташки додому випустив ластів’я на волю. Ластів’я розказало своїм ластівкам все, як було.</p>
	<p>Настала осінь, птахи відлетіли в теплі краї. Навесні знов прилетіли додому і в багатого брата посадили три зернятка під хатою. Пройшло літо, зернята проросли аж на дах. Птахи відлетіли у теплі краї. Багатий брат почекав до пізньої осені, як це зробив бідний брат, і став збирати врожай. Розрубав перший гарбуз і полізла гусінь по полях, садах, городах, знищила всі посіви, які мав багатий брат. Розрубав другий гарбуз і пішла хвороба по всіх видах худоби. Вся худоба загинула. Злякався брат і запитав жінку, чи рубати третій гарбуз. Розрубали третій. З нього вилетіло полум’я.</p>
	<p>Згоріло все багатство: дім і всі будівлі. Пішов тоді брат проситися до свого колись бідного брата, щоб дозволив йому пожити в його старій хаті. Пустив його брат, дав йому харчів. Але руйнувати ластів’ячі гнізда не дозволив.</p>
	<p>Так стали вони жити далі.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>266 (7484). Два брати. СУС -735****. Записав Кіров Денис 2009 року. Іванова М. Ф. (1926). Дніпропетровська область, Томаківський район, Топила</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>


<article class="articleMain">
	<h1 class="articleMain__header">Два брати <br><span class="article__headerDescription">Українська народна казка Чернігівщини</span></h1>
	<p>Жили собі два брати. Один був бідний, а другий багатий. От баба каже бідному:</p>
	<p>— Піди, дровець комусь нарубай, може, отримаєш шматок хліба.</p>
	<p>Пішов бідний брат. Стомився, сів біля озера та й сидить. Раптом сокира упала у воду. Брат заплакав. Коли це випливає золота рибка і питає у нього:</p>
	<p>— Чого ти плачеш?</p>
	<p>— Як же мені не плакати, коли у мене була одна сокира і та впала у воду?</p>
	<p>Рибці стало шкода бідного чоловіка, пішла вона на дно і дістала золоту сокиру. Чоловік здивовано подивився на неї і сказав:</p>
	<p>— Ні, це зовсім не моя сокира. У мене вона не золота.</p>
	<p>— Ну гаразд, забирай цю сокиру, а твою я зараз принесу.</p>
	<p>Винесла золота рибка бідному його сокиру, подякував хлопець і пішов. Баба так зраділа, коли побачила, що її син приніс додому золоту сокиру. А багатий брат дивується, де ж це він таку сокиру взяв.</p>
	<p>Бідний усе й розказав. Подумав багатий, що йому теж треба сокири. От узяв він просту сокирку і пішов до озера. А там кинув її у воду, сів на березі і плаче. Коли це випливає золота рибка і питає у нього:</p>
	<p>— Чого ти плачеш?</p>
	<p>— Як же мені не плакати, коли сокира упала у воду?</p>
	<p>Припливла рибка і принесла йому його сокиру.</p>
	<p>— Як це, моєму братові дістаються золоті сокирки, а мені ні? — обурився він.</p>
	<p>Але рибка нічого не сказавши, попливла геть. А багатий пішов додому ні з чим.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>142 (4281). Два брати. СУС 729. Записала Вовк Аліна 2008 року. Кузуб Галина Калениківна. Чернігівська область, Бахмацький район, Городище</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>


<article class="articleMain">
	<h1 class="articleMain__header">Два брати <br><span class="article__headerDescription">Українська народна казка Кіровоградщини</span></h1>
	<p>Українське село... Чарівна природа, бо тільки тут виспівує соловейко справжню свою пісню. Зелений гай одягається в яскраві кольори васильків, чебрецю, м’яти та барвінку, Саме серед цієї природи, на високій горі жили собі чоловік та жінка.</p>
	<p>Жили заможно бо вміли працювати з раннього ранку до пізньої ночі. Кожного вечора журилися, що Бог не подарував їм дітей.</p>
	<p>Тоді чоловік і каже:</p>
	<p>— Якби були у нас діти, то ми могли б з тобою спокійно і старість зустріти!</p>
	<p>І тут наче грім серед ясного неба, почувся під дверима крик малих дітей. Вибігає жінка з хати та бачить біля порогу двох маленьких сповитих дітей. Взяли вони їх, любили, як рідних синів. Чоловік тяжко працював в полі, жінка очей не зводила з синів.</p>
	<p>Сини повиростали. Батько й мати постаріли і вирішили розділити все своє добро між двома синами. Та не так вийшло, як хотілося.</p>
	<p>Зненавиділи брати один одного, найстрашнішими словами проклинали, найтяжчої кари просили в Бога.</p>
	<p>Одної світлої ночі коли місяць світив, і ніч зробилася, як день, пішов брат проти брата. Чоловік і жінка проти кари Господа Бога нічого вдіяти не змогли.</p>
	<p>З того часу, як придивитися на повний місяць, можна побачити двох братів, які стоять із зброєю один проти одного. От вони живуть там, а ми дивимося на них і тяжко зітхаємо, І тільки соловейко виспівує свою незабутню пісню.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>76 (7956). Два брати. СУС —. Записано 2010 року. Добровольський Володимир Леонідович (1986). Кіровоградська область, Новомиргородський район, Оситна</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>


<article class="articleMain">
	<h1 class="articleMain__header">Два брати <br><span class="article__headerDescription">Українська народна казка Чернігівщини</span></h1>
	<p>Не в якомусь там царстві, не в якомусь государстві, а в недалекому від нас селі жили-були два хлопчики-брати. Старший брат був доброю дитиною. Він завжди був охайним, слухався маму і тата, допомагав їм в усякій домашній роботі: рубав дрова, годував курей, гусей пас, кроликам рвав травичку, чемно вітався зі старшими, не руйнував пташиних гнізд, не ламав деревець. А ще він мав чарівний голос. І до кого б цей хлопчик не звертався, на його личку завжди була доброзичлива усмішка. Людям було приємно спілкуватися зі старшим братом.</p>
	<p>Зовсім іншим був молодший брат. Нечепура, яких світ не бачив, розбишака, від якого розбігалися в різні боки коти, собаки, кури, гуси. Коли йому доводилось знайти гніздечко якоїсь малої пташини, яєчка він забирав і розбивав, гніздо руйнував. Палицею-шаблюкою збивав голівки квітам, які траплялись йому на дорозі. Старших, немічних людей він кривляв, менших за себе зобижав і давав прізвиська. Не раз батьки були сумні через його вчинки, а мама часто плакала, бо ріс молодший син непослухом. Якось молодшому сину захотілось піти в ліс по гриби.</p>
	<p>— Не ходи, — просила мама, — адже скоро вже настане вечір, бо восени рано темніє.</p>
	<p>— А я піду, — сказав він та й подався до лісу.</p>
	<p>Грибок за грибком, грибок за грибком, та так і незчувся хлопчина, як заблукав. А вже і вечір настає. Ходить, блукає молодший син та все далі в ліс заходить. От і ніч настала. Сів хлопець під деревом та й плаче. А сльозами горю не поможеш. Почав він звати на поміч, але ніхто не відгукувався. Тоді молодший син з відчаю закричав:</p>
	<p>— Боже, допоможи мені хоч ти!</p>
	<p>І тут пролунав голос з неба:</p>
	<p>— Чи слухняний ти, син? Чи поважав своїх батька й матір? Правду кажи!</p>
	<p>— Не поважав, — схлипуючи відповів хлопець.</p>
	<p>— Чи шанував ти старших і немічних?</p>
	<p>— Не шанував.</p>
	<p>— Чи не кривдив ти слабших од себе?</p>
	<p>— Кривдив.</p>
	<p>— Ти ростеш безсердечною дитиною, тому і не сподівайся на допомогу.</p>
	<p>І раптом знялася страшенна буря, загримів грім, вдарила блискавка, яка вцілила в те дерево, під яким сидів хлопець. Молодшого сина не стало.</p>
	<p>На ранок згорьовані батьки разом із старшим сином пішли на пошуки молодшого. Довго ходили-бродили, але не змогли знайти. Ні з чим повернулися додому. Наступного дня старший син уже сам пішов на пошуки старшого брата. І так трапилось, що заблудився і він. Вже й ніч застала хлопця в лісі. Сів він під кущем і промовив:</p>
	<p>— Боже, допоможи мені знайти дорогу додому, бо там хвилюються мої батьки.</p>
	<p>І озвався голос з неба:</p>
	<p>— Ти любиш і поважаєш своїх батьків? Кажи правду!</p>
	<p>— Дуже люблю і поважаю.</p>
	<p>— Чи шануєш ти старих і немічних?</p>
	<p>— Так.</p>
	<p>— Чи не кривдиш менших од себе?</p>
	<p>— Ні.</p>
	<p>— Ти доброю людиною ростеш, і зараз прийде тобі допомога.</p>
	<p>Виглянув повний місяць із-за хмар, стало навкруги видно, як удень. До хлопчини підлетіла сова, покружляла навколо нього, немов запрошувала іти за нею. Старший син так і зробив.</p>
	<p>Невдовзі вивела сова хлопця на узлісся, на знайому стежину, прощально махнула крилом і зникла у лісі. А старший син чимдуж побіг до села, до батька й матері. От і казці кінець, а хто слухав — молодець.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>4 (6049). Два брати. СУС —, новотвір. Записано 2008 року. Реус Ганна Гуринівна (1929). Чернігівська область, Щорський район, Клюси</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Буковини/">Фольклор Буковини</a></li>
		<li><a href="/Фольклор Гуцульщини/">Фольклор Гуцульщини</a></li>
		<li><a href="/Фольклор Полтавщини/">Фольклор Полтавщини</a></li>
		<li><a href="/Фольклор Кіровоградщини/">Фольклор Кіровоградщини</a></li>
		<li><a href="/Фольклор Чернігівщини/">Фольклор Чернігівщини</a></li>
		<li><a href="/Фольклор Наддніпрянщини/">Фольклор Подніпров’я (Наддніпрянщини)</a></li>
	</ul>
</footer>
<!--#include virtual="/-/inc/general__page_end.inc" -->
