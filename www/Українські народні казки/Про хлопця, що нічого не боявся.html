<!--#include virtual="/-/inc/general__page_start.inc" -->
<title>Про хлопця, що нічого не боявся ☼ Українська народна казка ☼ Народна творчість</title>
<meta name="Description" content="Українська народна казка Буковини «Про хлопця, що нічого не боявся» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Про хлопця, що нічого не боявся.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Про хлопця, що нічого не боявся <br><span class="article__headerDescription">Українська народна казка Буковини</span></h1>
	<p>Їден чоловік мав два хлопці. Старший був розумний, а менший май простий. Той старший був дуже боязливий — коло цвинтаря вночі не піде. А менший був трохи дурненький, але не знав, що то таке страх. Де йшов, то все казав: «Що би я робив, щоби я боявся? Що би я робив, щоб мені страшно було?»</p>
	<p>У сусідстві з тим чоловіком жив піп. Він часто заходив до того чоловіка і вчув, як той хлопець каже: «Що би я робив, щоб я боявся? Що би я робив, щоб мені страшно було?» Та й каже піп до того тата:</p>
	<p>— Дай його до мене. Я навчу його страху, і він буде боятися. Погодився старий:</p>
	<p>— Беріть.</p>
	<p>Піп узяв його до себе, а він усе говорить: «Що би я робив, щоб я боявся?» А піп йому:</p>
	<p>— Будеш боятися. Сьогодні вночі треба буде йти в церкву і дзвонити.</p>
	<p>— Піду, — каже.</p>
	<p>Увечері піп пішов у церкву, вбрався в білий халат та й сховався. Приходи хлопець о дванадцятій годині ночі і поліз на дзвіницю. А в той момент піп вийшов і став на сходах у білому. Хлопець кричить:</p>
	<p>— Хто це? Хай злази, бо як утрутю, то на землі опиниться!</p>
	<p>Піп стоїть. Той недовго думав та як утрутив попа — піп упав на землю і поламав собі ногу. Хлопець подзвонив у дзвони, а як злазив, то побачив, що той у білому лежить на землі. Подумав, що той убився, та й пішов додому. А попадя питає:</p>
	<p>— Ти там попа не бачив?</p>
	<p>— Нє, не бачив.</p>
	<p>— То він же пішов перед тобою в церкву.</p>
	<p>— То то він був у білому? Я йому кричав, кричав, а він стояв на сходах і не слухав. То я його утрутив: він упав і вбився.</p>
	<p>Попадя приходи до його батька і каже:</p>
	<p>— Беріть його додому, бо він он що зробив: утрутив попа зі сходів і піп поламав ногу.</p>
	<p>Старий пішов, узяв його додому і каже:</p>
	<p>— Збирайся і йди в світ — мені не треба розбійника такого. І щоб ти навіть не казав, чий ти.</p>
	<p>Пішов він. Йде дорогою і говори сам до себе: «Що би я робив, щоб я боявся? Що б я робив, щоб мені страшно було?» Доганяє його балагура. Хлопець спинив, і той узяв його, бо нікого більше не було на підводі.</p>
	<p>— А далеко ти їдеш? — спитав мужик, що їхав з балагурою.</p>
	<p>— Йду десь учитися, щоб я боявся, щоб мені страх був.</p>
	<p>— Я повезу тебе до такого місця, що ти будеш боятися.</p>
	<p>А там був такий ліс, що як хто провинився, то в тому лісі вішали. Як назбирувало десять повішених, то їх усіх разом знімали і ховали. А тоді їх там висіло сім.</p>
	<p>Привіз його той чоловік у ліс до повішених та й каже:</p>
	<p>— Тут злізь і наберешся страху.</p>
	<p>Було темно. Він зліз, наклав вогонь і гріється. Аж звіявся вітер, і він побачив, що повішені там висять на дубі. Думає хлопець: «їм там студено». Поліз на дуба, познімав їх усіх по їдному і посторцював коло вогню. Та й каже їм:</p>
	<p>— Грійтеся, лиш дивіться, щоб не згоріла на вас одежа.</p>
	<p>А вони мертві. Той на вогонь валиться, на тому одежа зачинає горіти. Розсердився він, потягнув їх усіх по їдному назад і повісив на дубі.</p>
	<p>— А то, — каже, — буду ще мати комерцію з вами.</p>
	<p>Посидів він до ранку, а тоді встав і пішов далі. Довго йшов і попав у столичний город, де жив цар. Зайшов він у корчму, а там народу! П’ють, гуляють. Сів і він поїсти. Та все каже:</p>
	<p>— Що би я робив, щоб я боявся? Що би я робив, щоби мені страшно було?</p>
	<p>А в тій корчмі був слуга царя. Вчув він це і каже:</p>
	<p>— Гай, ходім зі мною до царя — там ти навчишся боятися.</p>
	<p>Цар збудував новий дім, і в тім домі ніхто не міг жити: кого посилали той дім стерегти, той назад не вертався. Приводи його слуга до царя і каже:</p>
	<p>— Я привів хлопця, що хоче навчитися боятися. Послати б його туди, в той дім.</p>
	<p>Хлопець на вигляд був непоганий, а в царя була дочка. Каже цар:</p>
	<p>— Якщо ти доведеш, що хтось зможе в тім домі жити, то я дам за тебе дочку. Та й жийте в тім домі.</p>
	<p>А він цареви:</p>
	<p>— Дайте мені в той дім токарний і столярний верстати, і я піду. Цар наказав:</p>
	<p>— Везіть йому туди токарний і столярний верстати. І він пішов у той дім.</p>
	<p>Сидів він там до дванадцятої години ночі. Аж приходять туди три коти. Та й кажуть до него:</p>
	<p>— А, ти тут? Давай грати в карти. А він їм:</p>
	<p>— Як з вами грати в карти, як у вас котячі лапи? Давайте я вам їх трохи обстружу, ті кігті довгі.</p>
	<p>Погодилися коти. Він узяв їдного лапи, закрутив у верстат, відрубав йому пазурі та й відпустив. А той місця собі не може найти. Хлопець каже другому котови:</p>
	<p>— А в тебе голова не кругла. Давай я обстружу її трохи на токарному верстаті, щоб кругла була.</p>
	<p>Коти злякалися і втекли.</p>
	<p>Приходи рано цар, побачив, що він живий, і каже:</p>
	<p>— Як ще дві ночі посторожуєш, то дім буде чистий, — тоді зіграєм свадьбу.</p>
	<p>Сидить він там на другий вечір. І приходи до него багато народу. Приносять кістки людські — черепи, кістки з рук, ніг та й кажуть йому:</p>
	<p>— Зіграємо цими черепами в футбол. А він їм:</p>
	<p>— Станьте, бо я ще маю трохи роботи. Та й точи на токарному верстаті залізяку.</p>
	<p>— Що то ти робиш? — питають його.</p>
	<p>— А це має бути така палиця: хто не заграє добре в футбол, того я цею палицею вб’ю.</p>
	<p>Ті полякалися і так втікали, що аж не влазилися в двері. Та й лишився він сам. Рано приходи цар, а хлопець живий.</p>
	<p>— Ну, ще їдну ніч посторожуєш — і дім буде чистий. Сторожує він третю ніч. А коли був він ще вдома, то вмер його перший брат. Тепер дивиться — о дванадцятій годині ночі приносять мерця, того його першого брата. Тих людей, що принесли мерця, не стало — лиш умерший у труні лишився. Підходи хлопець ближче, роздивився — так, його брат перший. Мацає він, а той холодний. Він тре йому руки, лице, щоб нагріти його. Але як його нагрієш, як він мертвий? Виймає він умершого з труна і кладе до себе на койку. Він чув, що як двоє разом сплять, то нагрівається одне від другого. Накрив він себе й мерця, і лежать обоє. Через якийсь час мрець ожив і каже:</p>
	<p>— Ти мене воскресив, а я тебе за то вб’ю. Він йому:</p>
	<p>— Як ти маєш мене убити, то кладу тебе назад у труно і замерзай там.</p>
	<p>І лиш поклав його в труно, прийшли ті самі штири люди, забрали його з труном і понесли. Приходи рано цар, а він — живий. Каже цар:</p>
	<p>— Цей дім уже чистий, вже можна в нім жити.</p>
	<p>І вженився хлопець на царівні, і зробили свадьбу. А він далі своє повторює: «Що би я робив, щоб я боявся? Що би я робив, щоб мені страшно було?» Набридли царівні ті його слова.</p>
	<p>А в них була служниця. Каже вона царівні:</p>
	<p>— Я зроблю, що він буде боятися.</p>
	<p>Сказала та служниця, щоб наловили в річці багато дрібної риби. Принесли піввідра тої риби, вона долила туди холодної води і сховала. Лягли всі спати. Служниця почекала, щоб він добре заснув. Та як узяла відро з тою рибою, та як вилляла на него сонного, то він крізь сон почав кричати «ґвавт». З тих пір і почав він боятися.</p>
	<p>І сьогодні ніхто не знає, чий він, з якого роду і відки. А як старий цар умер, зробився він царем.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Вашківці, Сокирянського району, Чернівецької області 15 грудня 1979 року Скаженюк Дьордій Степанович (1907)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>


<article class="articleMain">
	<h1 class="articleMain__header">Про хлопця, що нічого не боявся <br><span class="article__headerDescription">Українська народна казка Буковини</span></h1>
	<p>Один чоловік мав два хлопці. Старший був май розумний, а менший май простий. Старший був дуже боязливий. Він уночі боявся пройти коло цвинтаря. А менший, хоч і був трохи дурненький, але не знав, що таке страх. Де йшов, то все казав: «Що б я робив, щоб боявся? Що б я робив, щоб мені страшно було?»</p>
	<p>У сусідстві з тим чоловіком жив піп. Почув він, як хлопець каже: «Що б я робив, щоб я боявся, що б я робив, щоб мені страшно було?» І каже піп його батькові:</p>
	<p>— Дай свого меншого до мене. Я навчу його страху, він буде боятися.</p>
	<p>— Беріть, — погодився старий.</p>
	<p>Піп узяв хлопця до себе, а він усе: «Що б я робив, щоб я боявся?»</p>
	<p>— Будеш боятися. Сьогодні вночі треба йти в церкву і дзвонити, — каже піп, а сам подався звечора в церкву, вбрався у білий халат і сховався. Приходить хлопець уночі, лізе на дзвіницю, а піп вийшов і став на сходах. Хлопець кричить:</p>
	<p>— Хто це? Злазь, бо як трутю, то на землі опинишся! А піп стоїть. Той, недовго думаючи, як утрутив попа, то він так полетів на землю, що аж ногу собі зломив.</p>
	<p>Віддзвонив хлопець. А як злазив, то побачив, що хтось у білому лежить на землі. Він подумав, що воно вбилося, та й пішов додому. А попадя питає:</p>
	<p>— Ти там батюшку не бачив?</p>
	<p>— Ні, не бачив.</p>
	<p>— То він же пішов перед тобою в церкву.</p>
	<p>— Так то піп був у білому? Я йому кричав, щоб зійшов зі сходів, а він стояв і не слухав. То я його утрутив. Він упав і вбився.</p>
	<p>Попадя приходить до сусіда і каже:</p>
	<p>— Забирайте його додому, бо він он що зробив! Утрутив батюшку зі сходів, і батюшка ногу зломив.</p>
	<p>Старий пішов за сином та й каже:</p>
	<p>— Збирайся і йди у світ. Мені не треба розбійника такого. Іди й не кажи, чий ти.</p>
	<p>Пішов син. Іде дорогою і говорить сам до себе: «Що б я робив, щоб я боявся? Що б я робив, щоб мені страшно було?» Доганяє його балагура. Він спинив і попросив підвезти, його взяли, бо місце було на підводі.</p>
	<p>— Далеко їдеш? — запитав мужик, що їхав із балагурою.</p>
	<p>— Хочу десь навчитися, щоб я боявся, щоб мене страх брав.</p>
	<p>— Я, — каже, — завезу тебе до такого місця, що будеш боятися.</p>
	<p>А там був ліс, і в ньому вішали тих, хто провинився. І як назбирається десять повішених, то знімають усіх разом і ховають. А тоді їх уже висіло семеро. Лишився у тому лісі хлопець. Розіклав він вогонь і гріється. Тут звіявся вітер і почав гойдати повішених. Він подивився догори і побачив їх на дубі, думає: «Їм там студено». Та поліз на дуба, познімав усіх і посторцював коло вогню.</p>
	<p>«А мертві — як мертві — той на вогонь валиться, на тому одежа починає горіти. Він розсердився, повитягав їх по одному назад на дуба і повісив.</p>
	<p>Посидів хлопець там до ранку, а тоді встав і пішов далі. І попав він у столичний город, де жив цар. Зайшов у корчму, а там народу! П’ють, їдять. Сів і він. їсть та все каже: «Що б я робив, щоб я боявся?»</p>
	<p>У корчмі був слуга царя. Вчув він це і каже:</p>
	<p>— Гай ходімо зі мною до царя. Там ти навчишся боятися.</p>
	<p>Цар збудував новий дім, і в тім домі ніхто не міг жити. А кого посилали стерегти новий дім, той назад не вертався. Приходить слуга до царя і каже:</p>
	<p>— Я привів хлопця, що хоче навчитись боятися. Послати б його в новий дім.</p>
	<p>А хлопець був на вид непоганий. Цар подивився на нього та й каже:</p>
	<p>— Як доведеш, що в тім домі можна жити, то віддам за тебе дочку і живіть там. А він каже цареві:</p>
	<p>— Дайте мені в той дім токарний верстат, і я піду туди. — Завезіть йому верстат, — наказав цар.</p>
	<p>Сидів він там до дванадцятої години ночі. Ось приходять три коти і кажуть:</p>
	<p>— А, ти тут? Давай будемо грати в карти.</p>
	<p>— Як же з вами грати в карти, якщо у вас довгі кігті? — каже він. — Давайте я їх трохи постружу.</p>
	<p>Погодилися коти. Він закрутив одному лапи у верстат, відрубав кігті та й відпустив. А той місця собі не може знайти. Каже хлопець другому котові: — А в тебе голова не кругла. Давай я обстружу її трохи.</p>
	<p>Коти злякалися і втекли.</p>
	<p>Приходить рано цар, забачив, що він живий, і каже: «Як ще дві ночі постережеш, то будемо робити весілля».</p>
	<p>Сидить він там на другий вечір. І приходять до нього багато людей. Приносять вони людські черепи і кажуть:</p>
	<p>— Зіграємо цими черепами в футбол. А він каже:</p>
	<p>— Почекайте, бо я ще маю трохи роботи. Та й узявся точити залізяку.</p>
	<p>— Що це ти робиш? — питають його.</p>
	<p>— Це буде палиця. Як хто погано зіграє в футбол, то я його цією палицею вб’ю.</p>
	<p>Ті полякалися і так втікали, що аж не влазили в двері.</p>
	<p>Приходить рано цар, а хлопець живий. «Ну, ще одну ніч постережеш, і робимо весілля».</p>
	<p>Сидить він на третю ніч. Стукнула дванадцята година. Дивиться він, якісь люди несуть до нього мерця. Поклали труну і пішли. Подивився хлопець, а той мрець — його старший брат. Він умер ще тоді, як хлопець був дома. Помацав хлопець холодного трупа, хоче якось нагріти його. Але як? Витягає він мертвого з труни і кладе до себе на ліжко. Укрився він із мерцем і хоче нагріти його. Через якийсь час ожив мрець і каже:</p>
	<p>— Ти мене воскресив, а я тебе зараз уб’ю.</p>
	<p>— Як ти мене маєш убити, то кладу тебе назад у труну і замерзай там.</p>
	<p>І лиш поклав він померлого, прийшли ті самі люди, забрали труну і понесли.</p>
	<p>Приходить рано цар, а хлопець живий. Цар каже: «Цей дім уже чистий, у нім можна жити».</p>
	<p>І оженився хлопець на царівні.</p>
	<p>Живе він із царівною та й усе каже: «Що б я робив, щоб я боявся? Що б я робив, щоб мені страшно було?» Набридли жінці ті його слова. А в них була служниця. Каже вона царівні: «Я зроблю, що ваш чоловік буде боятися». Пішла та служниця на річку, наловила піввідра дрібної риби і долила водою, щоб було повне. Та принесла і сховала.</p>
	<p>Лягли вони з жінкою спати. Служниця почекала, поки він добре засне. Тоді жінка встала, а служниця як узяла те відро з рибою, та як вилляла на нього! Він схопився і почав кричати «Ґвалт!». Відтоді він і почав боятися. І сьогодні не знає, чий він, якого роду і звідки він.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p>Про хлопця, що нічого не боявся. Сравнительный указатель сюжетов: Восточнославянская сказка. Составитель Л. Бараг, И. Березовский, К. Кабашников, Н. Новиков. — Л.: Наука, 1979 326. Записано 15 грудня 1979 року у селі Вашківцях Сокирянського району Чернівецької області від Дьордія Степановича Скаженюка (1907 року народження, молдаванин, родом із села Колінківців Хотинського р-ну. У Вашківцях проживає 30 року Удівець, колгоспний пенсіонер).</p>
			<p>Чарівна квітка: Українські народні казки з-над Дністра. Запис, упорядкування, примітки та словник М. А. Зінчука; Художники: Н. В. Кирилова і П. А. Гулін. — Ужгород: Карпати, 1986. — 301 с: іл.</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Буковини/">Фольклор Буковини</a></li>
	</ul>
</footer>
<!--#include virtual="/-/inc/general__page_end.inc" -->
