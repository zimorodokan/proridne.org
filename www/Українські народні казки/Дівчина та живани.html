<!--#include virtual="/-/inc/general__page_start.inc" -->
<title>Дівчина та живани ☼ Українська народна казка ☼ Народна творчість</title>
<meta name="Description" content="Українська народна казка Закарпаття «Дівчина та живани» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Дівчина та живани.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Дівчина та живани <br><span class="article__headerDescription">Українська народна казка Закарпаття</span></h1>
	<p>Був єден мельник, мав много гріхів. Пішов десь мельник з мельничкою в гості, а вдома зоставили дівку. І прийшло ввечір дванадцять живанів. А дівка замклася в хижі. Живани підобралися попід підвалину й зачали по єдному лізти в хижу. А вона взяла топор та кожному голову відтяла. Одинадцять знищила й тулуби затягнула до хижі, а дванадцятий, командир їхній, голову в ту діру посунув, а вона му вухо одтяла. І він утік, той дванадцятий.</p>
	<p>Прийшли батько та мати, а дівка каже їм:</p>
	<p>— Прийшли дванадцять розбійників, а я взяла топор і кожному голову одтяла. А грошей у них не було.</p>
	<p>А той розбійник без єдного вуха зась позбирав дванадцять. І прийшли вони в неділю до тої дівки свататися. Ґазди поставили для них пиття всіляке, зарізали бика, напекли м’яса. Розбійники сидять за столом, п’ють паленку, вина, коньяк. І кожний майшлю має.</p>
	<p>— Ми, — каже, — любиме вашу дочку, бо вона красива а й честь має.</p>
	<p>А вухо поранене він завив, жеби не видко. Батько відповідає:</p>
	<p>— Нам не виходить весілля робити.</p>
	<p>— О, — каже, — ми свадьбу зробиме. Най дівка прийде до нас на обзорини. Іди, — говорить, — через то поле й там будеш нас чекати, на тім пішнику. Там буде пішник іти направо й наліво. Там нас чекай.</p>
	<p>А вони мали в лісі такі твердині й там проживали. У земли. І там поміщали награбовані гроші та одежу. Пішла дівчина на пішник, чекає — їх нет. Казали на таку й таку годину прийти та не прийшли. І пішла вона помалу тим пішником, що йшов наліво. Пішла згори вниз, а там автоматичні двері з каменя. Такий знак був на плиті. Як ступиш на той знак, кам’яні двері отворяються.</p>
	<p>І вона там зайшла. І як увиділа, що там є! На стінах кров. Одежа з жінок і з дівок лежала на лавках. Пішла в другу кімнату, а там руки, ноги поодрізовані. Ще був там золотий посуд. Пішла ще в єдну кімнату, а там лавки, столи, вшитко золоте. Постелі золоті. А в єдній кімнаті стояла бочка золота. Пішла в сему кімнату — там срібло. Їх було дванадцять, і кожний живан мав свою бочку.</p>
	<p>Попозирала вона тото вшитко й пішла в дванадцяту кімнату, а там наметали голів, трупів із жон і дівок, єдно на другого наметали. І була там піч велика, де вони тото палили.</p>
	<p>І почула дівчина, що вже йдуть живани. Вона виметала тих мертвих, сама пішла межи них й тими мертвими закрилася. Приходять живани.</p>
	<p>— Ей, казала дівка, же прийде, а не прийшла. За наших єдинадцять братів вона повинна піти.</p>
	<p>А дівчина вшитко слухає.</p>
	<p>Уночі вилізла вона з-під тих трупів, отворила єдну кімнату й помалу двері закрила. Та відкрила другу, третю й всі тихо відкрила. Та взялася за двері дванадцятої кімнати й загриміла. Єден живан почув і крикнув:</p>
	<p>— Вставайте, браття! Хтось тут є, хтось гримить!</p>
	<p>Вони схопилися, але доки поодягалися, доки позбирали пушки, а вона тим часом двері отворила й зачала тікати. І виділа, же не встигне втікнути од них, і вилізла на єдну густу ялицю, на самий вершок.</p>
	<p>А він, той найстарший живан, став під тою ялицею курити.</p>
	<p>— Ой, — каже, — кіби ми її найшли, нараз розстріляли би.</p>
	<p>І бахнув з пушки горі ялицею. І в палець мізинний попала куля, і потекла кров, почала долі ялицею капати. І побігли розбійники, пішли блудом. А вона злізла з ялиці й тікає лісом. Настав ранок. А там єден чоловік корита робив, волох. А то давно волохи робили такі великі корита. Прибігла до нього дівка й просить:</p>
	<p>— Сховайте мене під корито, бо за мною розбійники женуться. Сховав її волох під корито. А розбійники прибігли до того волоха:</p>
	<p>— Не виділи ви дівчину, жеби йшла?</p>
	<p>— Я, — каже, — вже роблю ту більше, як рік — і нікого не видів. А вони лем корито раз! Відкрили, а там ще єдно корито. А дівчина під тим коритом. Розбійники спіднє корито вже не відкривають, лишили його. Та й побігли. А вона вилізла з-під корита й тікає далі.</p>
	<p>А там єден чоловік віз сіно. Вона його здогонила, того чоловіка, і мовить:</p>
	<p>— Сховайте мене в сіно, вспід, бо мене живани хотять убити. Я вам, — говорить, — вшитко розкажу, бо я була по їхніх кімнатах і вшитко виділа.</p>
	<p>Чоловік вибрав у сіні глибоку яму, вона сховалася там, і він її сіном заметав.</p>
	<p>Догонили живани того чоловіка:</p>
	<p>— Не виділи-сьте ту якусь дівку, аби йшла туди?</p>
	<p>— Ні, не видів я нікого.</p>
	<p>Вилізли на сіно, попозирали, зметали мало сіна — не є. Пішли.</p>
	<p>Прибула вона дому та розказала вітцеви свому й матері, де вона була і що виділа. І кілько кімнат вона перейшла. І як живани полягали спати, а вона почала втікати. І як її волох під корито сховав, а ще єден чоловік закрив сіном — вшитко розказала.</p>
	<p>Дівчина знала, же живани прийдуть зась. І закликали шандармерію і з области військо. І хижу довкола оставили військом. Поховалося військо з пушками, а живани ввечері прийшли, їдять, п’ють, гостяться. А вона в шифані була.</p>
	<p>І був приказ від їхнього командира, би кожен казку казав, яку хто знає. Кілько їх було, кожний сказав, яку казку знає. А дівчина вийшла з шифана, так, що вони не виділи. Та приходить ід’ним і зачинає казати казку, яку знає.</p>
	<p>— Я, — каже, — повім вам казку про живанів.</p>
	<p>І зачинає казати свою казку. І говорить, як то вшитко було. Як вона в їх кімнати зайшла, як прикрилася мертвими, як почала втікати і вилізла на ялицю. А старший живан кричить:</p>
	<p>— Це неправда! Ти брешеш!</p>
	<p>А вона показує золотий перстень з єдного графа дівки. Живани її вбили, а вона з мертвої стягнула перстень та заховала в пазуху.</p>
	<p>— Я там була та цей перстень з руки мертвої дівчини зняла.</p>
	<p>А живан тоді дістав пістолета й хотів у ню стріляти. А шандари довкола заскочили, у двері, у вікна. І як стали стріляти, вистріляли всіх до єдного. Та пішли в ліс, під ту гору, забрали срібло й золото.</p>
	<p>А дівка ще й ниська жиє.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Полянська Гута, Перечинського району, Закарпатської області 24 липня 1991 року Штулер Михайло Йосипович (1910 року народження)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Закарпаття/">Фольклор Закарпаття</a></li>
	</ul>
</footer>
<!--#include virtual="/-/inc/general__page_end.inc" -->
