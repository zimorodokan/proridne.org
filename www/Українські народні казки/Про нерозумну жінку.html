<!--#include virtual="/-/inc/general__page_start.inc" -->
<title>Про нерозумну жінку ☼ Українська народна казка ☼ Народна творчість</title>
<meta name="Description" content="Українська народна казка Гуцульщини, Покуття «Про нерозумну жінку» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Про нерозумну жінку.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Про нерозумну жінку <br><span class="article__headerDescription">Українська народна казка Гуцульщини</span></h1>
	<p>Був один багач. Стрітив він бідного парубка. Та й питає його:</p>
	<p>— Чи ти хотів би бути у мене за зятя.</p>
	<p>— Хотів бих, — каже. Тоді багач сказав:</p>
	<p>— Люди кажуть, що моя дівка на дві пасмі недоснована. Як ти хоч’ мою дівку, то я хочу тебе, але щоби ти її до великого антересу не допускав, бо вона може дещо стратити.</p>
	<p>І повінчалися вони, і дав їм багач усього, що треба для життя.</p>
	<p>Одного разу прийшлося так, що треба було їм грошей. І вони хотіли продати корову з телям. Треба було йти на ярмарок і не було на кого діти лишити. Чоловік післав жінку до сусіда, аби від него хтось прийшов д’дітям, бо чоловік з жінкою поїдуть на ярмарок. А вона вийшла, постояла за хатою, вернулася та й сказала чоловікови:</p>
	<p>— Там нема нікого дома. Я йду сама на ярмарок, а ти лишайся з дітьми.</p>
	<p>Пішла вона з коровою на ярмарок. Питаються купці:</p>
	<p>— Що хочете за корову? А вона каже:</p>
	<p>— То, що ярмарок платить.</p>
	<p>(Чоловік казав їй удома: «Будеш дивитися. Що ярмарок платить, то бери»). Багато купців підходили, а вона всім казала:</p>
	<p>— То, що ярмарок платить.</p>
	<p>Перевелося пару годин. Той купець, що рано питав за корову перший, вернувся і сказав:</p>
	<p>— Я вже був тут рано. Я не знаю, як з вами ся годити, та й пішов помежи худобу подивитися, як ярмарок платить. Ярмарок так платить, що я маю вам за теля заплатити, а ви корову маєте додати.</p>
	<p>І він заплатив то, що теля коштує, бо він уздрів, що вона справді на дві пасмі недоснована. За теля заплатив, а корову вона додала. Прийшла вона т’хаті, питає чоловік:</p>
	<p>— Продала корову? Скричала жінка:</p>
	<p>— А що би я не продала?! То лиш ти би продав, а я ні?</p>
	<p>— То давай гроші.</p>
	<p>Подала вона гроші, чоловік порахував.</p>
	<p>— Жінко, та це ж лиш гроші за теля. А де за корову?</p>
	<p>— Прийшов, — каже, — купець, казав, що «ярмарок так платить: я плачу за теля, а корову ти маєш додати».</p>
	<p>Чоловік зачудувався і сказав:</p>
	<p>— Я з тобою не буду жити. Іди до свого тата. Привела вона тата. Тато сказав:</p>
	<p>— Я маю корову та й телицю в стайні. Іди бери собі та й не нарікай на мою доньку. Я ж тобі казав: до великого антересу мою доньку не допускати.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Космач, Косівського району, Івано-Франківської області 1 серпня 1986 року Кіращук Танасій Дмитрович (1904 року народження)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>


<article class="articleMain">
	<h1 class="articleMain__header">Про нерозумну жінку <br><span class="article__headerDescription">Українська народна казка Гуцульщини</span></h1>
	<p>Був чоловік та й жінка. Жінка була не дуже розумна, а чоловік мудрий. Ішов він одного разу дуже раненько дорогою і найшов сумку з грішми. Якийсь пан їхав, і з брички випала сумка. Приходить чоловік до хати, але жінці гроші не показує. Накупив він булочок та й приніс додому. Жінка замітає поперед хати, а він кидає з-за хати булки поверх даху, а булки котяться з даху на жінку. Вона питає:</p>
	<p>— Що це таке, чоловіче?</p>
	<p>— А то, — каже, — бубликова туча.</p>
	<p>— Та добре.</p>
	<p>Позбирали вони ті булочки. А чоловік пішов до річки, зловив велику рибу-пструга&nbsp;<sup>*</sup>, поклав його в сітку на зайця і приносить додому. Та й каже:</p>
	<p>— Дивися, жінко, я ходив у поле, поклав сітку на зайця, а в сітку впала риба.</p>
	<p>Потому пішов чоловік до лісу, поклав сильце, зловив зайця, забив його в вешку&nbsp;<sup>*</sup> і приніс додому.</p>
	<p>— Дивися, жінко, я поклав вешку на рибу, а в вешку заєць заліз.</p>
	<p>Та й того дня приїхали в село цигани. Залізо кують, кричать, голос циганський пішов по всьому селі. Жінка питає в чоловіка:</p>
	<p>— Що то такі ґвавти в селі?</p>
	<p>— То, — каже, — пана б’ють у селі, та він так ґвавтує.</p>
	<p>А тоді відкриває чоловік ту сумку з грішми, висипає гроші на стіл та й каже:</p>
	<p>— Жінко, я знайшов ці гроші, маємо з чого жити.</p>
	<p>— Добре, чоловіче, — каже жінка. — Тепер зажиємо, як самі схочемо.</p>
	<p>Небагато часу перейшло, почалася сварка в хаті, чоловік жінку вибив, і вона пішла до пана і замельдувала, що чоловік найшов сумку грошей. Пан подав чоловіка до суду, а жінку записав за свідка. Приходять вони на суд, суддя питає:</p>
	<p>— Ти находив гроші того й того дня?</p>
	<p>— Я не находив, — каже, — нічого. Питають у свідка, в жінки:</p>
	<p>— Находив чоловік гроші? Приносив додому?</p>
	<p>— Находив і приносив.</p>
	<p>— Коли?</p>
	<p>— Пане, тоді, як бубликова туча була. А вони питають:</p>
	<p>— Та коли та бубликова туча була?</p>
	<p>— Та тоді, — каже, — як чоловік пішов до лісу та в сітці рибу приніс.</p>
	<p>А вони здивувалися та й кажуть:</p>
	<p>— Як це може бути, щоб риба впала в лісі в сітку? Допитують вони далі чоловіка й жінку. А вона каже:</p>
	<p>— Чоловік пішов рибу ловити та приніс зайця в вешці.</p>
	<p>— Та, — каже, — це не може бути. А вона каже:</p>
	<p>— Це тоді було, пане, як ви приїхали в село та вас так у селі били, що ви кричали на ціле село.</p>
	<p>Суддя сказав:</p>
	<p>— Ця жінка, прошу пана, дурна. Вона те все видумала. Тут нема з ким говорити.</p>
	<p>Чоловік пішов додому і жінку забрав з собою. Та побудувався файно, купив собі за ті гроші ґрунту, купив коні. І файно вони собі жили. Може, й тепер ще жиють. Не знаю, бо то не в нашім селі було.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__footnotes">
			<p><sup>*</sup> Пструг — форель.</p>
			<p><sup>*</sup> Ве́шка — верша, сплетена з лози риболовна снасть.</p>
		</div>
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Село Великий Рожен, Косівського району, Івано-Франківської області 8 лютого 1994 року Чорнищук Василь Палійович (1922 року народження)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>


<article class="articleMain">
	<h1 class="articleMain__header">Про нерозумну жінку <br><span class="article__headerDescription">Українська народна казка Покуття</span></h1>
	<p>Були чоловік і жінка. А жінка була трошки нерозумна. Чоловік пішов і вкрав у пана гроші. Хоче щось купувати, бо гроші має. А жінка питає: — Ти відки маєш гроші?</p>
	<p>— Вкрав у пана.</p>
	<p>— Ой, я піду й скажу панови.</p>
	<p>Чоловік пішов у місто, накупив боханців і колачиків. Вночі розсипав їх по подвір’ю, поза хату, на дорогу та й каже:</p>
	<p>— Жінко, вставай, бо колачева й боханцева туча йде! Іди збирай.</p>
	<p>— А ти назбирав?</p>
	<p>— Назбирав.</p>
	<p>Вона вийшла, назбирала. А рано встає й каже:</p>
	<p>— Іду до пана казати, що ти гроші вкрав. Приходить до пана.</p>
	<p>— Мій у вас гроші вкрав.</p>
	<p>— Та коли?</p>
	<p>— А ви що, не знаєте? Коли боханцева й колачева туча була! Що, не виділи-сте? Я тілько назбирала.</p>
	<p>Пан каже:</p>
	<p>— Ти, брехо. Я не пам’ятаю зроду, аби колачева й боханцева туча була. Ти дурна.</p>
	<p>Прийшла вона додому та й каже:</p>
	<p>— Я тілько боханців назбирала, а пан не вірить мені.</p>
	<p>Чоловік купує за ті гроші дерево, хоче хату класти. А вона й каже:</p>
	<p>— Я піду панови казати, що ти таки вкрав гроші.</p>
	<p>Він уночі, як вона спала, почав гримати в хату та й каже:</p>
	<p>— Жінко, ховайся! Пан сказився і в двері гримає. Вона сховалася, а рано встає та й каже:</p>
	<p>— Ей, ти тілько дерева накупив. За що ти його накупив?</p>
	<p>— Не знаєш, за що? Вкрав гроші в пана.</p>
	<p>Іде вона до пана мельдувати. Прийшла, а пан їй каже:</p>
	<p>— Та коли ж він украв гроші?</p>
	<p>— Не знаєте, коли? Та коли-сте були сказилися. Та гримали-сте в хату, мало-сте не повалили.</p>
	<p>Пан каже:</p>
	<p>— Дайте їй п’ять буків і наженіть з хати. Най іде дурна.</p>
	<p>— Я вам добре кажу, а ви кажете, що я дурна. Прийшла додому. А чоловік далі будується.</p>
	<p>— Ти відки маєш гроші?</p>
	<p>— У пана вкрав.</p>
	<p>Пішов у місто, купив сопівку, сідає ввечір та й грає. І каже:</p>
	<p>— Жінко, кому я буду грати? Бери стягай сорочку, іди гола в іґрас і гуляй. Бо сорочку підреш та й замастиш.</p>
	<p>Гуляла вона там та й пообдиралася. І знов пішла жінка до пана, і знов каже:</p>
	<p>— Мій украв у вас гроші. Пан питає:</p>
	<p>— Коли?</p>
	<p>— А ви що, не гуляли голі, так як я? — каже панови. — Та всі люди гуляли. Адіть, — каже, — як я пообдиралася. Ви не пообдиралися? Мій чоловік грав, а всі голі гуляли, і ви гуляли.</p>
	<p>Пан каже:</p>
	<p>— Та хто таке видів? Де я гуляв?</p>
	<p>І наказав дати їй п’ять арапників, і вже вона більше до него не ходила. Чоловік побудувався, а жінці пан не мав віри.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Вербівці, Городенківського району, Івано-Франківської області 3 вересня 1987 року Коркоза Анна Іванівна (1904 року народження)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Гуцульщини/">Фольклор Гуцульщини</a></li>
		<li><a href="/Фольклор Покуття/">Фольклор Покуття</a></li>
	</ul>
</footer>
<!--#include virtual="/-/inc/general__page_end.inc" -->
