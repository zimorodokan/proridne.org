<!--#include virtual="/-/inc/general__page_start.inc" -->
<title>Береза і вітер ☼ Українська народна казка ☼ Народна творчість</title>
<meta name="Description" content="Українська народна казка Полтавщини «Береза і вітер» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Береза і вітер.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Береза і вітер <br><span class="article__headerDescription">Українська народна казка Полтавщини</span></h1>
	<p>На лісовій галявині стояла стара, але досить гарна білокора, пишноволоса береза. Сонце вже сховалось за обрій, потемніло небо, засіяли одна за одною зірки, із-за хмар виглянув місяць. Заснули ліс, річка, трава. Довкола тиша, і тільки стара береза все про щось думала. Але раптом, де не візьмись прилетів до неї вітер і запитав:</p>
	<p>— Чому не спиш, красуне?</p>
	<p>— Не спиться чогось. А ти звідки?</p>
	<p>— Я? З річки. Рибалка додому поспішав, я допоміг йому підігнати хвилями човен до берега.</p>
	<p>— А чим ти ще займався?</p>
	<p>— Жінка білизну прала, розвісила її, а я, пролітаючи, висушив.</p>
	<p>— А потім?</p>
	<p>— Дорогу замів, сміття у купу зібрав.</p>
	<p>— І сюди прилетів?</p>
	<p>— Почув я, що в будинку дитина плаче, просить маму, щоб заспівала пісеньку, а ненька заснула. Тоді я залетів у комин, заспівав пісню, дитя заснуло, а я полетів далі.</p>
	<p>— І все?</p>
	<p>— Ні! Мельнику із сивою бородою допоміг намолоти багато борошна.</p>
	<p>— Добрий ти, багато хороших справ зробив. А чим займався вчора?</p>
	<p>Вітер задумався, зніяковів.</p>
	<p>— То давно було, не пам’ятаю.</p>
	<p>— То, може, тобі нагадати?</p>
	<p>— Ні, спасибі, не потрібно.</p>
	<p>— Чому не потрібно? Про вчорашнє не можна забувати. Бачиш молоду осику? Висока була, струнка, а тепер зігнулася, як старенька бабуся, верхівка зламана. А он біля крайнього будинку, покрівля зірвана. Далі, в полі, пшениця, овес, гречка зім’яті. Розкажи, як сердився, бушував, спокою не давав молодим деревцям, крутив, гнув у різні боки так, що весь ліс прокинувся, застогнав, заплакав.</p>
	<p>Слухав вітер, слухав, соромно йому стало. Зовсім замовк, тихо прошепотів до берези:</p>
	<p>— Пробач, пробач мені, старенька. Полечу звідси тихо і спокійно, нікого зачіпати не буду.</p>
	<p>І полетів.... Заспокоївся і заснув.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>134 (4730). Береза і вітер. СУС —, новотвір. Записав Ушкань Євген 2008 року. Каліберда Фаїна Григорівна (1946). Полтавська область, Лубенський район, Пишне</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Полтавщини/">Фольклор Полтавщини</a></li>
	</ul>
</footer>
<!--#include virtual="/-/inc/general__page_end.inc" -->
