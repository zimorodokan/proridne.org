<!--#include virtual="/-/inc/general__page_start.inc" -->
<title>Дівчинка й медвідь ☼ Українська народна казка ☼ Народна творчість</title>
<meta name="Description" content="Українська народна казка Буковини «Дівчинка й медвідь» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Дівчинка й медвідь.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Дівчинка й медвідь <br><span class="article__headerDescription">Українська народна казка Буковини</span></h1>
	<p>Були дід та баба і мали онучку. Ідуть дівчата в ліс на ягоди та й хотять її взяти. Баба не пускає, бо дівчина мала. Але дівчата таки взяли її, і дівчинка загубилася в лісі. Прийшли дівчата та й кажуть:</p>
	<p>— Ми гукали, гукали, а її нема.</p>
	<p>Ходить вона по лісі, кричить і плаче, і не знає, куди йти. Найшла вона якусь стежку і пішла нею. Та стежка завела її аж до хатки. Зайшла дівчинка і чекає. Там був столець, то й сиділа вона на тому стільці. Коли приходить медвідь. Такий здоровецький, глянув на дівчинку і каже їй:</p>
	<p>— Ти будеш мені варити. Як не будеш варити, то я тебе з’їм.</p>
	<p>А вона подумала та й каже:</p>
	<p>— Буду варити.</p>
	<p>Медвідь пішов у ліс. А вона варить та й думає: «Утекла би-м, та нікого спитати, а сама не знаю, куди йти. Скажу медведеви, що хочу занести дідови та бабі пиріжків».</p>
	<p>Прийшов медвідь, а вона йому й сказала, що хоче занести дідови й бабі пиріжків. А медвідь їй:</p>
	<p>— Я сам занесу, бо ти не знаєш, куди йти.</p>
	<p>Медвідь пішов, а вона взяла великий ящик, сіла в той ящик та й думає: «Сяду в ящик, зверху поставлю мисочку з пиріжками, і він понесе мене дідови та бабі».</p>
	<p>Справила вона те все та й каже:</p>
	<p>— Ану, йди надвір подивися, чи не йде дощик. Як нема дощу, то бери та й неси цей ящик з пирогами. Але щоби ти не їв пиріжки, бо я вилізу на дуба і буду бачити, що ти робиш. Неси дідусеви та й бабі.</p>
	<p>Медвідь пішов, а вона сіла в ящик і поклала миску з пирогами зверху. Зайшов ведмідь, узяв той ящик на плечі та й поніс. Ніс він його, ніс та й побачив пеньок. Та й каже собі:</p>
	<p>— Сяду я на цей пеньок та з’їм один пиріжок. А вона з ящика:</p>
	<p>— Я вижу, вижу, що ти робиш. Не їж пиріжки. Неси дідусеви й бабі.</p>
	<p>Медвідь устав та й пішов. Ішов, ішов, найшов другий пеньок. Та й думає: «Я вже далеко зайшов. Вона вже мене не бачить. Сяду на пеньок та й з’їм один пиріжок». А вона знов з ящика:</p>
	<p>— Не думай їсти пиріжки. Неси дідусеви та й бабі, бо я все вижу. Устав медвідь та й пішов далі. Дійшов він аж до яру і найшов третій пеньок. Та й думає: «Ну, я вже дуже далеко зайшов. Вона мене вже не побачить». Та й каже ведмідь:</p>
	<p>— Сяду я на цей пеньок і з’їм пиріжок. А вона з ящика:</p>
	<p>— Неси, неси. Неси дідусеви та й бабі, бо я все вижу. А медвідь:</p>
	<p>— От оката, от далеко видить. Встав і поніс той ящик далі.</p>
	<p>Прийшов медвідь до подвір’я діда й баби, став під ворота, поковтав.</p>
	<p>Тут обпали його пси. Він поклав ящик та й пішов. Баба вийшла, дід вийшов — стоїть ящик. Відкрили його, а там — дівчинка. Цілують її та й кажуть: — Розумна, що вийшла з лісу.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Білівці, Хотинського району, Чернівецької області 6 листопада 1984 року Руснак Іван Юстинович (1894)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Буковини/">Фольклор Буковини</a></li>
	</ul>
</footer>
<!--#include virtual="/-/inc/general__page_end.inc" -->
