<!--#include virtual="/-/inc/general__page_start.inc" -->
<title>Хитрий злодій ☼ Українська народна казка ☼ Народна творчість</title>
<meta name="Description" content="Українська народна казка Буковини «Хитрий злодій» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Хитрий злодій.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Хитрий злодій <br><span class="article__headerDescription">Українська народна казка Буковини</span></h1>
	<p>Був собі злодій і мав друга. Дуже часто вони обкрадали королівську казну. Король зрозумів, що хтось у него краде гроші. А друзі-злодії зробили собі в стелі діру і спускалися згори. Звернувся король до відьми:</p>
	<p>— Що робити? Пропадають гроші, і не знаю, хто бере. Вона йому й каже:</p>
	<p>— Налий у бочку розтопленої смоли та й постав проти тої дірки. Злодії скочать через дірку, і їден з них обов’язково попаде в смолу.</p>
	<p>Так і зробив король. Поставили бочку із смолою, і їден із злодіїв залетів туди. Довго він борсався, помагав йому й товариш, та вдіяти нічого не могли. Затягнути його було неможливо. І попросив злодій товариша:</p>
	<p>— Відріж мені голову і віднеси додому жінці. Бо як мене тут візьмуть, то я не видержу тортур і видам тебе.</p>
	<p>Товариш так і зробив — відтяв голову і відніс жінці друга. Король знов до відьми:</p>
	<p>— Порадила ти добре, але де ж узяти до цего трупа голову? А відьма каже:</p>
	<p>— Постав труп серед площі. Котра з жінок прийде й заплаче, та й є його дружина. А як візьмеш дружину, то найдеш і товаришів.</p>
	<p>А товариш злодія був теж не дурний — сказав жінці:</p>
	<p>— Накупи дорогих тарілок і йди по площі. Підійшовши до трупа, кинь тарілки на землю, розбий їх і тоді плач за своїм чоловіком. Всі будуть думати, що ти плачеш за тарілками.</p>
	<p>Набрала вона тарілок, побила їх коло трупа, наплакалася і пішла додому.</p>
	<p>А злодій хоче й труп товариша викрасти, щоб поховати його як має бути. Купив бочку горівки, ящик вина, склав усе це на віз та й поїхав попри тих дванадцятьох вартових, які стерегли труп. І прикинувся, що застряг у калабані та й не може виїхати. Попросив солдатів помогти, а як вони помогли, то дуже напоїв їх. Солдати напилися й заснули. Злодій одяг їх усіх у попівські ряси, а трупа забрав і поїхав.</p>
	<p>Солдати сплять. Котрий не прокинеться, усе бачить, що піп коло него спить. «Спить піп, то й я сплю». А король прийшов перевіряти пости і бачить: замість дванадцяти солдатів сплять дванадцять попів. Розгнівався він і знов пішов до відьми. І сказала відьма:</p>
	<p>— Тепер ти вже нічого не зробиш. Я сама піду по городу. І де знайду на поминках білий хліб, то то й є дім злодія.</p>
	<p>Пішла відьма. Обійшла багато хат і тілко в одній знайшла білий хліб. Посадили відьму за стіл, нагодували, напоїли. А відьма їсть, та їден кусочок у рот, а другий — собі в торбу, і набрала в торбу білого хліба. А хитрий злодій помітив це і викопав тим часом за порогом яму та налив її водою. Виходячи з хати, відьма упала в ту яму, і торба відлетіла. Злодій ухопив ту торбу, а відьмі підсунув торбу з камінцями й сушнячками. Прийшла відьма до короля і каже:</p>
	<p>— Піймала я їх.</p>
	<p>— Ану покажи той білий хліб, — каже їй король.</p>
	<p>Відьма подала торбу, а там камінці та сушняки. Розгнівався король і звелів відьму зарубати. Так і не знайшли хитрого злодія. Може, й тепер ще краде, і ніхто не знає, хто він і де він.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Гвоздівці, Сокирянського району, Чернівецької області 1 квітня 1979 року Москалюк Іван Михайлович (1940 року народження)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Буковини/">Фольклор Буковини</a></li>
		<li><a href="/Українська міфологія/Відьма.html">Відьма в українській міфології</a></li>
	</ul>
</footer>
<!--#include virtual="/-/inc/general__page_end.inc" -->
