<!--#include virtual="/-/inc/general__page_start.inc" -->
<title>Материнське серце ☼ Українська народна казка ☼ Народна творчість</title>
<meta name="Description" content="Українська народна казка Закарпаття «Материнське серце» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Материнське серце.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Материнське серце <br><span class="article__headerDescription">Українська народна казка Закарпаття</span></h1>
	<p>Була вдова, жіночка, котра тяжко годовала сім’ю. У панів робила й хлопця викохала, думала, що як буде старенька, то він дасть їй кусок хліба. Айбо не так вийшло, як вона думала. Він оженився, і не полюбилася жінці його мама.</p>
	<p>— Слухай, — каже, — хоть мама, хоть я. Кудись маму свою дівай.</p>
	<p>Ну де ж її діти? Думає він, а жінка вимагає:</p>
	<p>— Я хочу, би мамине серце туй у тарелі на шафі було. Тоді я з тобою буду жити.</p>
	<p>— Ну як нищити маму? Як я з неї буду серце брати?</p>
	<p>А мама вчула то і з любови до сина полюбила смерть. Подумала: «Айбо серце най не вибирає з мене.»</p>
	<p>— Мамочко, — кличе син, — йдімо в озеро покупатися.</p>
	<p>— Синку, мені того не треба. Або най буде, я з тобою йду. Не доходя озера син упав і вдарив ногу. І заплакав.</p>
	<p>— Що, синку, дуже побився?</p>
	<p>— Не біда, полівить.</p>
	<p>Роздяглися, зайшли в озеро, будуть плавати. А він взяв матір за шию, перевернув і вибрав з неї серце. Треба понести жінці. А маму лишив, най плаває. Приніс серце домі й подав невістці.</p>
	<p>— Отут мамине серце.</p>
	<p>А вона оберталася і впала, і вдарила собі голову. А серце заговорило:</p>
	<p>— Невістко дорога, ти дуже вдарилася. Притули свою голову до мого серця.</p>
	<p>Вона притулила і полівило.</p>
	<p>І вбив їх страх, що вони зло творять. Подумав син та й заплакав:</p>
	<p>— Я іду д’мамі. Може, мама ще жива.</p>
	<p>Прийшов, заходить у озеро, а мама плаває. Обмив він мамине серце й поставив на місце їй в груди. І мама подивилася.</p>
	<p>— Синку золотий, ти дуже побився?</p>
	<p>Вийшли вони з озера та й приходять додому. А невістка такий страх дістала, що вони зробили?! І помирилися вони, і жили нормальним життям. І серце матері тільки для них жило.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Вучкове, Міжгірського району, Закарпатської області 1 серпня 2002 року Юрик Дмитро Іванович (1911 року народження)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Закарпаття/">Фольклор Закарпаття</a></li>
	</ul>
</footer>
<!--#include virtual="/-/inc/general__page_end.inc" -->
