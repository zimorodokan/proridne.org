<!--#include virtual="/-/inc/general__page_start.inc" -->
<title>Коні червоні за коні сиві ☼ Українська народна казка ☼ Народна творчість</title>
<meta name="Description" content="Українська народна казка Покуття «Коні червоні за коні сиві» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Коні червоні за коні сиві.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Коні червоні за коні сиві <br><span class="article__headerDescription">Українська народна казка Покуття</span></h1>
	<p>Були собі два сусіди. Один гендлював худобою й кіньми, а другий робив на землі і нікуди не їздив. Його жінка все заходила до сусіди та й зауважила, як він від того гендлярства багатів. Приходить вона одного разу додому та й каже чоловікови:</p>
	<p>— Слухай, Іване, берися й ти до якогось гендлю. Дивися, в сусіди і гроші е, і все могоричі п’ють, а ти коло хати сидиш. Час проходить, а ми нічого не маємо.</p>
	<p>— А від чого я буду зачинати? — каже Іван.</p>
	<p>— Ади, бери їдь на ярмарок, продай наші сиві коні, а купи червоні. Та й уже будеш гендлювати, будеш вчитися.</p>
	<p>А він проситься в неї:</p>
	<p>— Жінко добра, я ще ніколи в місті не був.</p>
	<p>— Люди тебе направлять. Спитаєш і направлять.</p>
	<p>Зібрався Іван і їде в місто на ярмарок. А на ярмарку став на возі та й кричить:</p>
	<p>— Люди добрі! Мене жінка випровадила, щоби я продав сиві коні, а купив червоні!</p>
	<p>Хто купив у него коні, хто віз, хто упряж — все розкупили. Гроші Іван зладував у черес. А в той момент, коли він на возі кричав, підбіг бандит з фотоапаратом і зробив з него знімок. Іван пустився йти по ярмарку, а той бандит підходить д’нему, показує йому фотокартку і зачинає з ним говорити:</p>
	<p>— Мої дідо, а ваші баба були собі рідні... Зачав городити таке й таке.</p>
	<p>— ...А ти, брате, чого сюди приїхав? Іван каже:</p>
	<p>— Жінка мене випровадила, аби я продав сиві коні. Я їх продав і тепер хотів би купити коні червоні.</p>
	<p>Бандит каже:</p>
	<p>— Мій брат гендлює кіньми. Ходи до мене, ми з ним поговорим. Ідуть вони обидва містом. Каже Іван:</p>
	<p>— Слухай, брате, а ти мене виведеш з цего міста? Бо я не знаю, куди я йду. Я в місті ніколи не був.</p>
	<p>— Нічого, брате. Купим коні, бричку та й поїдем до тебе додому. Я до тебе заїду в гості.</p>
	<p>Зайшли вони під будинок тих бандитів, а той каже:</p>
	<p>— Брате, зачекай тутечка. Я йду скажу жінці, щоби злагодила тобі їду, бо ти вже зголоднів.</p>
	<p>Входить бандит до кухні та й каже жінці:</p>
	<p>— Злагодь чоловікови їсти. І нічого не дай, крім огірків і квасного молока.</p>
	<p>Попоїв Іван, і той веде його спати.</p>
	<p>— Знаєш, Іване, я даю тобі хлопця малого. Може, схочеш уночі вийти надвір, то хлопець тобі отворить.</p>
	<p>Зайшов він до хати, хлопець його розібрав, він черес з грішми під подушку, полягали спати. Уночі будить Іван хлопця:</p>
	<p>— Утвори, я хочу надвір.</p>
	<p>Хлопець двері утворив, Іван пішов сходами вниз. Але коли він зробив два кроки, далі ніяких сходів не було. Полетів Іван у темноті вниз і опинився в глибокім каналі. Понесла його вода попід землю. А Іван був сильної будови і не втопився, тримався на тій воді. А як намацав ногами дно, то намацав на дні багато людських трупів: та банда вже багато людей у той канал накидала.</p>
	<p>Іван став одному трупови на плечі, другому на голову, вперся плечима, відкрив плиту і виліз. Він дуже змерз, бо був у самих портках і мокрий. Зачав кричати:</p>
	<p>— Брате, відтвори, бо я замерз! Я йшов не туди, куди треба, та й попав у канал!</p>
	<p>Але то вже було далеко від дому бандитів. Хтось фурив у него з другого поверху старим горшком. І уздрів Іван, що це зрада і біда.</p>
	<p>А той хлопець діру до каналу закрив, двері замкнув, гроші під подушкою взяв і пішов до свого тата-бандита.</p>
	<p>Іде Іван вулицями міста, ховається, щоби його вночі ніхто не видів, голого й обталапаного. Почали появлятися люди, і він сховався в будці, в котрій продають удень на базарі молоко. Хтось появився недалеко будки. Іван сховався в кутку. У будку ввійшли два бандити, поклали на стіл обрізи і зачали говорити.</p>
	<p>— Слухай, — каже, — нам треба до першої години ночі украсти в костьолі з похованого пана убрання. Бо на другу годину туди лагодиться йти красти друга банда: там убрання й золоті речі. Але кого би ми найшли такого, аби туди ліз? І радяться. Каже один:</p>
	<p>— Ти слухай, що тут таке, в ці будці? Тут молоко продають, а якийсь сморід чути.</p>
	<p>Один з бандитів зачав дивитися по кутах. Придивився, а то чоловік скулився в кутку. Він живенько за обріз і скерував на него.</p>
	<p>— Ти все вислухав? Ми тебе мусимо вбити. Ти де був?</p>
	<p>— Людоньки добрі, мене кинули в канал.</p>
	<p>— Ага, ми знаємо, де ти в каналі був. А це була друга банда.</p>
	<p>Вийшли бандити Петро й Павло надвір, та й каже Петро до Павла:</p>
	<p>— Слухай, обмиймо його і вберім — запхаєм його у то склепіння. Коли він буде стягати з мертвого остатню сорочку, ми лівером опустимо плиту і його там накриєм.</p>
	<p>Петро побіг, найшов сухе вбрання, а Павло привів його до керниці. У керници було колесо і два відра: одно йшло вгору, а друге вдолину. Примусили його бандити сісти в відро і спуститися в керницю, щоб він ся там обмив.</p>
	<p>Коли той приніс убрання, викрутили його обидва бандити догори. Зачав валок серед ночі скрипіти. На той час проходив нічний патруль, і зразу подумали ті з патруля: «Хто може брати воду серед опівночі на базарі?» На той звук нічний патруль побіг т’керници. Іван уже був під верхом. Коли бандити вздріли, що добігає поліція, вони його пустили і втекли. Керниця була глибока, Іван пішов на самий спід. Але імився за ланц і підтягнувся вище, щоб не втопитися. На ту пору бандити вернулися, помастили валок, щоб не скрипів, викрутили його і вбрали. І повели до того костьолу.</p>
	<p>Завели його туди, підкрутили лівером угору плиту, що прикривала той гріб, і примусили його лізти всередину та стягнути з вмерлого всі золоті речі і дороге вбрання. Він стягнув з умерлого і подав їм усе. Нарешті стягав з умерлого остатню сорочку і попросив їх підняти плиту вище, аби він міг вилізти. А вони замість вище спустили нижче. Опустили плиту і притиснули Івана грудьми до вмерлого. Іван викрутився боком і разом з умерлим лежить, а злодії забрали добро і пішли.</p>
	<p>Лежить Іван і думає: «Жінка мене вигнала з дому, і я так набідився. І навіть ніхто не буде знати, де я дівся». Кінчалося повітря, Іван зачав душитися. Чує, щось стукнуло коло тої плити. Чує, зачинає плита підніматися.</p>
	<p>А то прийшли другі бандити, зложили обрізи на стіл і збираються лізти до вмерлого. Коли Іван уздрів, що підняли плиту і він уже може вилізти, зразу вискочив. Бандити напудилися, що вискочив умерлий, і повтікали, а обрізи лишили. І вбрання своє той, що хотів лізти до вмерлого, лишив. Іван угорнувся в то вбрання, босий, узяв обріз у руки і сів у костьолі на престіл. Жде до рання.</p>
	<p>Рано костельний входить всередину, уздрів на престолі босого чоловіка з обрізом і зачав дзвонити, як ся дзвонить на вогонь. Хто прийшов, усе питає: «Чого дзвониш?» І костельний показує в кєрунку дверей. Хто голову покаже до костьолу, зразу напудиться, зверещить і втече. Так багато людей перейшло.</p>
	<p>Донеслося це до поліції. Обскочила вона костьол. Влетіли зі зброєю всередину. І забрали «бандита», що сидів босий з обрізом. А поховання в костьолі відкрите, подивилися туди — нічого нема, все вкрадено. Забрали Івана на постерунок. Взяли його на допит. А Іван добивається, щоб йому дали говорити з начальником поліції без нікого.</p>
	<p>Завели його до начальника поліції. І зачав Іван розказувати. Розказав, як він упав у канал і там доста людей неживих найшов.</p>
	<p>—... Там, де я впав у канал, є одна банда. А друга банда лишила в костьолі вбрання, і в кишені є документ.</p>
	<p>Начальник поліції вбрав його, і повів він поліцію показати, де той будинок. Довго шукали, але таки найшов він той будинок і показав. Поліція обступила його і віднайшла там багато цінностей, і бандитів затримала. Відкрили канал, витягли багато мертвих людей, що бандити потопили.</p>
	<p>Затримали й другу банду. І пішла по місту поголоска, що начальник поліції викрив бандитів, які обікрали костьол. А одного бандита імили босого й з обрізом.</p>
	<p>Поліція зібралася на нараду, питаються Івана:</p>
	<p>— Що ви собі жадаєте? Як вас надгородити за те, що ви виявили нам дві банді?</p>
	<p>А поліція давно тих бандитів шукала і не могла їх ніяк найти. Іван сказав, як вони його спитали:</p>
	<p>— Нічого не хочу, лиш хочу червоні коні і віз, аби я додому поїхав. І вбрання, бо я голий і босий.</p>
	<p>Поліція вбрала його, купила йому бричку, коні. І відправили його додому.</p>
	<p>Їде Іван додому, а жінка стрічає його і плеще в долоні. Збіглися сусіди. А вона й каже:</p>
	<p>— Видиш, Іванку, якби-м тя не вигнала, не мали б ми червоних коней. Ади, які файні коні купив.</p>
	<p>А Іван розказав, як з ним було. І більше він уже на ярмарок не їхав.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Чортовець, Городенківського району, Івано-Франківської області 7 листопада 1987 року Сидорук Петро Васильович (1916 року народження)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Покуття/">Фольклор Покуття</a></li>
	</ul>
</footer>
<!--#include virtual="/-/inc/general__page_end.inc" -->
