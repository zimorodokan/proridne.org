<!--#include virtual="/-/inc/general__page_start.inc" -->
<title>Василь — царський син ☼ Українська народна казка ☼ Народна творчість</title>
<meta name="Description" content="Українська народна казка Полтавщини «Василь — царський син» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Василь — царський син.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Василь — царський син <br><span class="article__headerDescription">Українська народна казка Полтавщини</span></h1>
	<p>Ішов бідний старий мимо царського саду. Зірвав яблуко без дозволу. Охоронець схопив діда і привів до царя. Той посадив його до в’язниці. А у царя підростав син років дванадцяти. Прийшов хлопець до старого і каже:</p>
	<p>— Я тебе відпущу.</p>
	<p>— Якщо зможеш, відпусти.</p>
	<p>Пішов син до матері, викрав ключ і відпустив старця. Коли він його виводив, старий говорив:</p>
	<p>— Синку, чим же я повинен тобі віддячити? Підростеш і якщо будуть у тебе якість неприємності, згадай мене і скажи: «Дідусю Залізний Ніс, допоможи мені».</p>
	<p>І старий пішов.</p>
	<p>А раніше звичай був у царів відправляти дітей мандрувати за кордон, перевиховуватися. Його також вирішили відправити. Пішов він пішки. Але одного відпустити побоялись, відправили з ним солдата. Дали їм обом документи, хто вони такі і звідки йдуть.</p>
	<p>Довго йшли степом, пити захотілося. Знайшли стару криницю, а води дістати ніяк, глибока дуже.</p>
	<p>Спустив солдат царського сина в криницю на мотузці, а назад не захотів витягати. Царського сина звали Василем. От солдат і говорить йому:</p>
	<p>— Василю, якщо документами обміняєшся, то випущу тебе з криниці. А якщо ні, то залишу там.</p>
	<p>Погодився царський син. Обмінялися вони документами і пішли далі. Приходять аж в Англію. Їх там гарно прийняли. Цар солдата поселив у світлиці, а Василя на конюшні. Жили вони там декілька років.</p>
	<p>У царя була дочка. Закохалася вона в конюха, бо він хоч і конюх, але обличчя у нього царське. Солдатові стало прикро, що царська дочка закохалася в конюха. Приходить він до царя і каже :</p>
	<p>— Ваша дочка знається з конюхом.</p>
	<p>Цар і цариця розсердилися і вирішили відправити конюха вантажником на пароплав. Але дочка продовжувала зустрічатися з Василем.</p>
	<p>Вирішив цар відправити царського сина пасти коней далеко в степ. Коли він поїхав, дівчина засумувала. Схудла так, що ніякий лікар вилікувати не може. Одного разу говорить вона матері:</p>
	<p>— Я бачила сон. Скільки є у нас слуг, то всіх потрібно зібрати і нагодувати вечерею.</p>
	<p>Так вона думала, що Василя побачить. Зібрали всіх, пастухи вирішили також піти. Але доглядати коней треба ж комусь, тому залишили наймолодшого — Василя.</p>
	<p>Коли пастухи поїхали, царський син покликав дідуся Залізного Носа. А він тут як тут. Розповів царський син усе йому.</p>
	<p>— Ну, що ж ти тепер хочеш зробити ?</p>
	<p>— Хочу оженитися і жити в місті, а ще бути сильним.</p>
	<p>— Сідлай коня.</p>
	<p>Поїхали вони. Привів старий Василя до своєї сестри. Вона також була чаклункою. Їй він усе і розповів. Принесла сестра відро чудодійної води і наказала випити дев’ять черпаків.</p>
	<p>Випив царський син і сам здивувався, звідки сила взялася. Величезний камінь перекинув через хату, як пір’їнку. От він і каже діду:</p>
	<p>— Піду в місто женитися.</p>
	<p>Але чаклун порадив йому не поспішати, бо буде ще війна. Прийшов Василь назад до хатинки пастухів, але їх ще не було. А коли повернулися, то розповіли, як пройшла вечеря.</p>
	<p>А царська дочка після цього ще більше схудла. Просить матір ще раз зібрати всіх слуг на вечерю, тільки щоб нікого не забули. Цього разу і Василь приїхав. Попросила дочка в матері дозволу потанцювати з парубком. І ось цілий вечір з ним протанцювала. Після цього їй стало дуже легко.</p>
	<p>Минуло ще трохи часу. А раніше був такий звичай. Якщо царська дочка не виходила заміж до двадцяти років, то її віддавали змієві. Прийшла дівчина до Василя і просить, щоб він одружився з нею. Але парубок сказав, що поки що не може женитися.</p>
	<p>Повезли царську дочку на берег річки, зав’язали їй очі. А перед тим вона сказала батькові:</p>
	<p>— Якщо змій мене з’їсть, закрийте Василя в кімнаті і не годуйте. Нехай і він загине, якщо я через нього буду помирати.</p>
	<p>Посадили його і замкнули. Згадав Василь знову про діда-чаклуна і попросив допомогти. З’явився дід і царський син йому все розповів.</p>
	<p>— Нічого. Будемо воювати, відвоюємо.</p>
	<p>Зробив старий Василя мухою. Вилетів він непомітно з будинку, опинився на березі і став за спиною царської дочки. Прилетів одноголовий змій і стали вони битися. Царський син відрубав голову змія і врятував дівчину.</p>
	<p>Коли хлопець звільнив її, вона питає:</p>
	<p>— Хто ти такий і як тобі вдалося перемогти змія?</p>
	<p>Він сказав, що проходив мимо і вирішив урятувати. Тоді дівчина зняла з руки перстень і подарувала Василеві. Зробився парубок знову мухою і залетів до кімнати.</p>
	<p>Повернулася царська дочка додому і знову просить Василя одружитися з нею. І цього разу він знову відмовив їй.</p>
	<p>А той солдат, що назвався царським сином, також їздив відвойовувати дівчину у змія. Посидів десь у кущах і сказав цареві, що то він її звільнив.</p>
	<p>Ось знову повезли царську дочку триголовому змієві. Цього разу Василь також відвоював її, за що отримав від дівчини золотий хрестик. Третій раз прийшлося Василеві битися уже з шестиголовим змієм. Переміг і цього разу, але змій поранив юнака в бік. Звільнив царську дочку і знову не признався, хто він. Дівчина скинула з себе білу сорочку і перев’язала рану царському синові. Він знову став мухою, прилетів у кімнату й ліг спочивати.</p>
	<p>А солдат усі три рази їздив звільняти царську дочку і весь час говорив, що це він переміг змія. Вона повинна була стати його жінкою, бо так обіцяв цар. Готуються всі до весілля. А дочка все-таки не забула Василя. Коли сіли за стіл, вона й просить батька, щоб випустив Василя на вечір. Батько говорить:</p>
	<p>— Твоя справа. Ти сказала його посадити, ти можеш і звільнити.</p>
	<p>Пішла дівчина до царського сина, відімкнула двері, стала будити і побачила свою сорочку. Зрозуміла все дівчина, привела Василя до батька і розповіла, хто її від змія врятував. Батько не відразу повірив.</p>
	<p>Тоді Василь, царський син, розповів усю історію з цим солдатом. Вийняв з кишені перстень і золотий хрестик, який подарувала дівчина. Солдата вигнали геть з-за столу. Зіграли весілля і став царський син жити зі своєю дружиною щасливо у мирі та злагоді.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>74 (4687). Василь — царський син. СУС 3001. Записала Мозуль Олена (7 клас) 2008 року. Гавриленко Лідія Іванівна (1932). Полтавська область, Пирятинський район, Пирятин</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Полтавщини/">Фольклор Полтавщини</a></li>
	</ul>
</footer>
<!--#include virtual="/-/inc/general__page_end.inc" -->
