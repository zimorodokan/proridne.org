<!--#include virtual="/-/inc/general__page_start.inc" -->
<title>Самогон ☼ Українська народна казка ☼ Народна творчість</title>
<meta name="Description" content="Українська народна казка Буковини «Самогон» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Самогон.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Самогон <br><span class="article__headerDescription">Українська народна казка Буковини</span></h1>
	<p>Їден дід вигнав повний бідон самогону і закопав той бідон під яблінкою. А сусід виглядав з-за свої хати, побачив то і доніс у міліцію. І точно сказав, під якою яблінкою закопано. Але в того діда був родич, син його сестри, який працював у районній міліції. І почув той родич, що сусід доніс на діда. Увечері того ж дня приїхав він у село, зайшов до діда та й каже:</p>
	<p>— Вуйку, викопайте з-під яблінки самогон і переховайте, бо завтра приїдуть з міліції шукати.</p>
	<p>А вуйко йому:</p>
	<p>— Що ти таке дурне говориш? Ніякого самогону в мене нема.</p>
	<p>— Вуйку, я сам чув сьогодні в міліції, як ваш сусід Тонофій доносив на вас і точно сказав, під якою яблінкою ви закопали бідон.</p>
	<p>— То спасибі тобі, синку, — каже дід. — Я переховаю.</p>
	<p>Той пішов, а дід викопав уночі бідон, горілку перелляв у різний інший посуд і заховав в іншому місці. А в бідон налляв води з керниці і закопав під яблінкою, там, де він був.</p>
	<p>На ранок приїхали на «бобику» міліціонери.</p>
	<p>— Добрий день, діду!</p>
	<p>— Добрий день.</p>
	<p>— Ви самогон гоните?</p>
	<p>— Нє.</p>
	<p>— А що буде, як ми найдем?</p>
	<p>— Шукайте.</p>
	<p>А вони не шукають, лиш під ту яблінку йдуть. У них з собою й розкаль був. Раз-два, і витягли бідон з ями.</p>
	<p>— Ну, що ви скажете, діду?</p>
	<p>— Нічого не скажу.</p>
	<p>— Сідайте в машину, поїдем у міліцію.</p>
	<p>І повезли діда з бідоном у міліцію. Приїхали туди, почали писати протокол. А їден міліціонер каже:</p>
	<p>— Треба попробувати, який у діда самогон. Відкрив той бідон, зачерпнув трохи, випив та й каже:</p>
	<p>— Слухайте, та це не горівка, це вода.</p>
	<p>— Не може бути, — сказав другий і теж зачерпнув та випив.</p>
	<p>І сказав, що таки вода. І всі міліціонери, що там були, покуштували тої води. Аж тут заходить майор, начальник міліції.</p>
	<p>— Товаришу майор, — кажуть йому, — у діда в бідоні не горілка, а вода.</p>
	<p>— Дєд, зачем ти етой води в бідон наліл? А дід йому:</p>
	<p>— То було так. Як померла рік тому моя стара, то бабки її мертве тіло обмили, а воду зілляли в бідон і сказали бідон закопати. А через три роки полляти тою водою дерева в саду, то будуть добре родити.</p>
	<p>Міліціонери зачали плюватися, а майор зачав сварити діда, що гидоту в міліцію привіз. А дід їм каже:</p>
	<p>— Чого ви на мене кричите? Я ж вам не казав, щоб ви сюди везли мій бідон і пили цю воду.</p>
	<p>Витягнув дід свій бідон надвір, вилляв воду, взяв порожній бідон на плече та пішов на автобусну станцію.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Сербичани, Сокирянського району, Чернівецької області 27 січня 1979 року Марко Николай Петрович (1925)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Буковини/">Фольклор Буковини</a></li>
	</ul>
</footer>
<!--#include virtual="/-/inc/general__page_end.inc" -->
