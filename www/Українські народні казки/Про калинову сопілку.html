<!--#include virtual="/-/inc/general__page_start.inc" -->
<title>Про калинову сопілку ☼ Українська народна казка ☼ Народна творчість</title>
<meta name="Description" content="Українська народна казка Полтавщини «Про калинову сопілку» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Про калинову сопілку.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Про калинову сопілку <br><span class="article__headerDescription">Українська народна казка Полтавщини</span></h1>
	<p>В одному селі жили собі дід і баба. В кожного з них була дочка.</p>
	<p>Одного разу послали їх старі в ліс по ягоди. Дідова дочка була працьовитою, швидко ягоди зібрала. А бабина дочка збирає, собі до рота складає. Прийшов час додому вертатися. Дідова дочка й говорить:</p>
	<p>— Ходімо додому, а по дорозі поділимося.</p>
	<p>Ідуть вони, ідуть, а сонечко високо стоїть, припікає. От бабина дочка й каже:</p>
	<p>— Ляжмо, сестрице, та відпочиньмо.</p>
	<p>Дідова дочка цілий день трудилася, тому швидко заснула. А бабина дочка взяла ножа та й убила її. Викопала яму, поховала, а сама пішла. Приходить додому та й хвастається:</p>
	<p>— Подивіться, скільки я суниць назбирала.</p>
	<p>А дід і питає:</p>
	<p>— А де моя дочка?</p>
	<p>— Десь іде ззаду. Нічого не назбирала, то й соромно додому йти.</p>
	<p>А тим часом ішли шляхом косарі. Стали відпочити. Дивляться — могилка, а на ній калина цвіте. Один із косарів гарно грав, тому вирізав собі сопілку. Став грати, а сопілка говорить людським голосом:</p>
	<div class="poem">
			<p>
				Ой, помалу-малу, наймитоньку, грай,<br>
				Та не врази мого серденька вкрай.<br>
				Мене сестра з світу згубила,<br>
				У серце гострий ніж устромила!
			</p>
	</div>
	<p>Здивувалися всі, що сопілка людським голосом заговорила. Прийшли вони в те село, де жили дід з бабою, та й попросилися у них на ніч. Зайшли наймити до хати, а один сів на лаві та й почав грати. Сопілка й затужила:</p>
	<div class="poem">
			<p>
				Ой, помалу-малу, наймитоньку, грай,<br>
				Та не врази мого серденька вкрай.<br>
				Мене сестра з світу згубила,<br>
				У серце гострий ніж устромила!
			</p>
	</div>
	<p>А дід почув те та й говорить:</p>
	<p>— Що воно у вас за сопілка, що так говорить? Дайте і я заграю!</p>
	<p>Узяв сопілку, а вона промовляє:</p>
	<div class="poem">
			<p>
				Ой, помалу-малу, татусеньку, грай,<br>
				Та не врази мого серденька вкрай.<br>
				Мене сестра з світу згубила,<br>
				У серце гострий ніж устромила!
			</p>
	</div>
	<p>Баба поралася біля печі, почула та й собі сопілку до губ притулила. А сопілка й заспівала:</p>
	<div class="poem">
			<p>
				Ой, помалу-малу, матусенько, грай,<br>
				Та не врази мого серденька вкрай.<br>
				Мене сестра з світу згубила,<br>
				У серце гострий ніж устромила!
			</p>
	</div>
	<p>А бабина дочка сиділа у куточку на печі. Вона злякалася, що сопілка розкаже правду. А дід дав їй сопілку і наказав:</p>
	<p>— Ану, заграй!</p>
	<p>Взяла бабина дочка та й заграла. А та їй відповідає:</p>
	<div class="poem">
			<p>
				Ой, помалу-малу, сестрице, грай,<br>
				Та не врази мого серденька вкрай.<br>
				Мене сестра з світу згубила,<br>
				У серце гострий ніж устромила!
			</p>
	</div>
	<p>Тоді всі і дізналися правду. По дідовій дочці панахиду справили, а бабину дочку з собаками вигнали.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>13 (4785). Про калинову сопілку. СУС 780. Записано 2008 року. Убийвовк Віра Іванівна (1927). Полтавська область, Решетилівський район, Глибока Балка</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Полтавщини/">Фольклор Полтавщини</a></li>
	</ul>
</footer>
<!--#include virtual="/-/inc/general__page_end.inc" -->
