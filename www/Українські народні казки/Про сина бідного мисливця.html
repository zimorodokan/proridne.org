<!--#include virtual="/-/inc/general__page_start.inc" -->
<title>Про сина бідного мисливця ☼ Українська народна казка ☼ Народна творчість</title>
<meta name="Description" content="Українська народна казка Закарпаття «Про сина бідного мисливця» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Про сина бідного мисливця.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Про сина бідного мисливця <br><span class="article__headerDescription">Українська народна казка Закарпаття</span></h1>
	<p>Жив один бідний ягер-мисливець. Хижа його була така стара, що вже падала.</p>
	<p>Бідняк брав рушницю і ходив у хащу, але не міг нічого вполювати. Якось син його питає:</p>
	<p>— Няньку, ви дещо застрелили?</p>
	<p>— Знову нічого, синку.</p>
	<p>На другий день чоловік зібрався і пішов у хащу. А син каже матері:</p>
	<p>— Мамко, якби я дістав рушницю, то, може би, дещо і застрілив.</p>
	<p>— Знаєш що, синку? — відповіла мати. — Йди до корчмаря рубати дрова й купи паленки. Няньо вип’є і засне, а ти собі тим часом візьмеш його рушницю.</p>
	<p>Так син і зробив. Купив чвертку і приніс додому. Батько повернувся, побачив на столі паленку, випив і ліг спати. А син узяв на плече рушницю і пішов у хащу.</p>
	<p>Ходить по хащі, ходить і не може нічого застрелити. Раз дивиться, а на одному буці такий страшний гад, що від кореня до вершка обвився кругом дерева. Хлопець швидко націлив рушницю і хоче стріляти.</p>
	<p>— Ей, Василю, не пробуй стріляти. Бо раз вистрілиш, а за другим разом я сам тебе знищу!.. Краще ходи сюди і візьми шкатулку.</p>
	<p>— Я до тебе не підійду, бо ти мене вкусиш.</p>
	<p>— А ти відрубай гілку, і я тобі на неї почеплю шкатулку.</p>
	<p>Василь так і зробив, і гад подав йому шкатулку. Хлопець поклав її в кишеню і йде собі додому. Але по дорозі вирішив подивитися, що у тій шкатулці. Відкрив — а звідти вискочило аж дванадцять духів:</p>
	<p>— Що наказуєш, наш ґаздо?</p>
	<p>— Наказую подати їсти, пити! Вернувся додому ситий і п’яний.</p>
	<p>— Ну, синку, чи е дещо? — питає його мати.</p>
	<p>— Дещо є...</p>
	<p>Василь відкрив шкатулку.</p>
	<p>— Що наказуєш, наш ґаздо?</p>
	<p>— Наказую, щоб було в цій хаті досить їсти й пити. Усе то зробилося. Їдять і п’ють. А на другий день Василь старому каже:</p>
	<p>— Няньку, ідіть до царя сватати за мене старшу доньку.</p>
	<p>— Ей, сину, що ти таке говориш! Щоб я йшов до царя? Мене цар повісить.</p>
	<p>— Не бійтеся, йдіть.</p>
	<p>Одягнув на себе батько петек і йде до царя. На воротах його зупинили царські стражники. А служниці побачили бідного чоловіка і винесли йому скибку хліба та погар вина. Він узяв хліб, з’їв, випив вино і повернувся додому. Дома син питає:</p>
	<p>— Ну, що скажете, няню?</p>
	<p>— Там не пропускають.</p>
	<p>— Ану підіть ще раз.</p>
	<p>Старий пішов назад. Знову йому винесли хліба і вина. Він з’їв хліб, випив вино й повернувся додому.</p>
	<p>— Ну, що няню?</p>
	<p>— Там на мене дивляться, як на жебрака.</p>
	<p>— Йдіть і скажіть стражникам, щоб вас пустили до царя на два, на три слова.</p>
	<p>Мисливець пішов. На воротах йому подають хліб і вина, та він стряс руками і попросився до царя на два, на три слова.</p>
	<p>Пішов у палац, постукав у двері.</p>
	<p>— Добрий день, пресвітлий царю!</p>
	<p>— Добрий день. Бери стільця й сідай. Мисливець сів. Тоді цар питає:</p>
	<p>— Ну, скажи, чоловіче, чого ти прийшов?</p>
	<p>— Та я прийшов у такому ділі... Чи міг би вам сказати два-три слова?</p>
	<p>— Можеш.</p>
	<p>— Мене прислав син, щоб ви дали за нього старшу доньку.</p>
	<p>Цар опустив голову, подумав і каже:</p>
	<p>— Я дам за нього доньку, якщо він зробить те, що йому накажу. Нехай побудує діамантовий міст від мого порога до свого, а на мості щоб музика грала, потята співали, кочії ходили. Якщо все це зробить — принцеса його.</p>
	<p>Чоловік зібрався і пішов додому,</p>
	<p>— Ну, що нового, няньку?</p>
	<p>Ей, сину, велике дерево рубаєш, але не дорубаєш, бо цар тебе згубить, — і батько розповів, що цар вимагає.</p>
	<p>Та син не журився. Увечері він вийшов надвір і відкрив шкатулку.</p>
	<p>— Що наказуєш, наш ґаздо?</p>
	<p>— Наказую від нашої хати до царського порога поставити діамантовий міст, а на мості щоб музика грала, потята співали, кочії ходили.</p>
	<p>— Та ти лягай і спи, а на ранок буде все, що кажеш.</p>
	<p>Раненько цар устав, відчинив двері — й раптом упав горілиць: від мосту вдарила у вічі так ясна зоря, що він налякався. Потім узяв палицю, прийшов до мисливця й каже:</p>
	<p>— Ну, зятю, ходи до мого палацу.</p>
	<p>Справили весілля. Василь привів молоду додому, а постіль тверда — виплетена з ліщини... Прикинувся п’яним, розвалив піч і почав кричати:</p>
	<p>— Мамо, кладіть вогонь серед хати! У хаті дим. А син гукає:</p>
	<p>— Варіть жаливу і печіть у попелі коржі!</p>
	<p>Мати зробила, що казав. Василь почав силувати жону, аби їла. А вона плаче, кашляє — дим не дає дихнути.</p>
	<p>Так було три дні. На третій день уранці вийшов надвір і відкрив шкатулку.</p>
	<p>— Що наказуєш, наш ґаздо?</p>
	<p>— Наказую, аби оця хата, де живуть няньо й мама, була перенесена за Червоне море. А тут нехай зробиться такий красний палац, аби на світі другого такого не було. І щоб він на качачій лапці обертався, і щоб були слуги та служниці, худоба, всяка птиця...</p>
	<p>І лиш загучало. Стара хата нараз полетіла за Червоне море. А на тім місці поставився діамантовий палац — такий, що рівного йому на світі не було. На качачій лапці обертався. А Василева жона спала у діамантових перинах.</p>
	<p>Раненько цар устав, відчинив двері, дивиться за міст — а там такий палац, що диво! Одягнув корону, взяв золоту палицю і знову йде до зятя. Дійшов до палацу, але зайти не може, бо він обертається. Зять йому гукає:</p>
	<p>— Няньку, вдарте правою ногою, й палац перестане обертатися!</p>
	<p>Цар ударив правою ногою, палац зупинився і двері відчинилися. Та й тепер цар упав горілиць від великої зорі. Василь його підняв, посадив за стіл, а сам пішов у спальню:</p>
	<p>— Вставай, жоно!</p>
	<p>Вона відкрила очі, та знову зажмурилася, бо гадала, що в хаті ще дим.</p>
	<p>— Вставай, іди помийся, бо нянько прийшов. Принцеса встала, помилася. Сіли за стіл і гостяться. Цар каже:</p>
	<p>— Ну, сину, передаю на тебе все царство. Ти будеш царювати, а я лише одною чашею вина буду від тебе старший між іншими царями.</p>
	<p>Зняв корону і поклав зятеві на голову.</p>
	<p>Але Василь кожний день ходив на полювання. І одного разу, коли його не було дома, прийшов один пройдисвіт із крамом.</p>
	<p>— Добрий день, царице!</p>
	<p>— Добрий день...</p>
	<p>— Чи ви би не купили голки, шпилики, ґудзики?</p>
	<p>— Покажіть, може, й куплю.</p>
	<p>Молода цариця почала роздивлятися той нехитрий крам, а пройдисвіт шепнув їй на вухо:</p>
	<p>— Слухайте сюди... Якщо мене полюбите, я вам щось скажу...</p>
	<p>— Кажіть, кажіть.</p>
	<p>— Ваш чоловік носить на ланцюжку під лівим плечем чарівну шкатулку. Вночі, як він засне, візьміть оту шкатулку і подайте мені у вікно.</p>
	<p>— Добре, я це зроблю.</p>
	<p>І пройдисвіт зник. Василь повернувся, жінка дала йому вечерю. Він роздягнувся і ліг спати. Коли заснув, вона взяла шкатулку і подала через вікно коханцеві. Той відкрив шкатулку, і вискочило з неї дванадцять духів.</p>
	<p>— Що наказуєш, пройдисвіте?</p>
	<p>— Наказую, аби ця палата, міст, молода цариця і я поставилися за Червоним морем, а Василь аби тут залишився на голій землі з кішкою та псом.</p>
	<p>І лиш загучало — усе пішло за Червоне море. А Василь зостався на голій землі — біля нього лише пес і кішка.</p>
	<p>Раненько цар дивиться — ні моста, ні палацу. Послав за Василем.</p>
	<p>— Де ти дів мою доньку? — закричав на нього.</p>
	<p>— Не знаю, де поділася.</p>
	<p>— За те, що ти згубив мою доньку, дам тебе замурувати нижче села так, що не зможеш ні лягти, ні сісти!</p>
	<p>І наказав його замурувати. Але молодша царська донька попросила мурників, щоб залишили в мурі дірку. І дала їм решето грошей. Мурники послухалися — залишили дірку.</p>
	<p>І дівчина почала носити Василеві їсти. Але пес і кішка голодують. Каже кішка псові:</p>
	<p>— Ходімо по шкатулку, бо помремо з голоду.</p>
	<p>— Ходімо, пані Марішко, — погодився пес. Зібралися і йдуть через поле. Раз бачать малу хатку.</p>
	<p>— Марішко, зайди лиш до цієї хижі. Може, дадуть їсти, то принесеш щось і мені.</p>
	<p>Зайшла кішка до хати, а там стара баба. Вона відповіла:</p>
	<p>— Ба що би я дала тобі їсти? Молока не маю, м’яса теж не маю. Хіба що квасолі колоченої.</p>
	<p>Нагодувала кішку, А Марішка принесла трохи квасолі й псові.</p>
	<p>Поїли і йдуть далі. Підійшли до моря, і пес каже:</p>
	<p>— Сідай, Марішко, на мене, я тебе перенесу.</p>
	<p>Кішка сіла на пса, й він поплив. За морем побачили великий палац. Кішка каже:</p>
	<p>— Ти сиди тут, а я йду за шкатулкою.</p>
	<p>Побігла під вікно, присіла і нявчить. А пройдисвіт виглянув і каже:</p>
	<p>— Така красна кішка! Пустім її до себе.</p>
	<p>Пустили кішку до палацу, дали їй молока. Увечері полягали в постіль, а кішка поряд з ними гуде-муркотить, щоб швидше заснули. Коли вони спали, намочила у молоко хвіст і мазнула ним по губах пройдисвіта, щоб спав ще твердіше. Тоді перегризла в нього на шиї ланцюжок, взяла шкатулку, скочила з нею у вікно й прибігла до пса.</p>
	<p>— Ну, тут є шкатулка!</p>
	<p>— Давай швидше тікати... Прибігли до моря. Пес каже:</p>
	<p>— Ану, Марішко, дай мені шкатулку.</p>
	<p>— Не дам, бо ти упустиш.</p>
	<p>— Не упущу, дай.</p>
	<p>Пес узяв шкатулку в зуби, кішка сіла на нього й пливуть. Але серед моря псові в рот ударила хвиля — і шкатулка впала. Вийшли вони на берег і почали сваритися, битися — через те кішка до сьогодні сердита на пса, а пес на кішку.</p>
	<p>А рибаки зловили рибу, яка проковтнула у морі шкатулку. Розпороли рибу і нутрощі кинули на берег. Кішечка підбігла, почала їх їсти і раптом чує — щось зацоркотіло. Царапнула лапкою — а то їх шкатулка. Прибігла до пса.</p>
	<p>— Ну, тут є шкатулка, я її знайшла!</p>
	<p>І побігли далі. Прийшли до того мура, де мучився Василь. Кішка швидко видряпалася камінням до дірки і каже:</p>
	<p>— Наш царю, тут маєш шкатулку!</p>
	<p>Василь відкрив шкатулку.</p>
	<p>— Що наказуєш, наш ґаздо?</p>
	<p>— Наказую, щоб цей мур розлетівся попід самі хмари. Так і сталося. Від муру не лишилося ні одного каменя.</p>
	<p>Прийшов Василь до царя і каже:</p>
	<p>— Ну, няньку, чи ще хочете бачити свою старшу доньку?</p>
	<p>— Де би не хотів!</p>
	<p>— Ранком її побачите.</p>
	<p>Уночі Василь відкрив шкатулку.</p>
	<p>— Що наказуєш, наш ґаздо?</p>
	<p>— Наказую, щоб мій палац і міст поставали там, де вони стояли, а той розпусник і принцеса щоб були в постелі.</p>
	<p>Лише загучало. Раненько цар зібрався подивитися на свою старшу доньку. Взяв палицю, шаблю і разом з Василем прийшов до палацу. Відчинив двері й бачить: пройдисвіт і принцеса сплять собі в постелі.</p>
	<p>— Ну, царю, тепер бачите, хто винен?</p>
	<p>Цар шаблею порубав і пройдисвіта, і доньку. А Василеві каже:</p>
	<p>— Зятю, даю за тебе молодшу принцесу.</p>
	<p>Справили весілля і щасливо жили. Якщо не померли, то живуть і нині.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p>Про сина бідного мисливця. «Сравнительный указатель сюжетов: Восточнославянская сказка / Сост. Л. Бараг, И. Березовский, К. Кабашников, Н. Новиков. — Л.: Наука, 1979.» — 560. Подається за: «Казки одного села / Запис текстів, післямова та примітки П. В. Лінтура; Упорядник Ю. Д. Туряниця. — Ужгород: Карпати, 1979.», с. 179 — 185. Варіанти: Калин — «Закарпатські казки Андрія Калина / Запис текстів і вступ, стаття П. Лінтура; Упорядник Г. Ігнатович. — Ужгород: Закарпатське обласне видавництво, 1955.», с. 31 — 35; Холод — Архів П. В. Лінтура.</p>
			<p><a href="/Український фольклор Книги/Петро Лінтур ☼ Зачаровані казкою/">Зачаровані казкою: Українські народні казки Закарпаття в записах П. В. Лінтура</a> [Упорядники І. М. Сенька та В. В. Лінтур; вступна стаття, примітки та словник І. М. Сенька; післямова П. В. Лінтура; Редколегія: В. І. Данканич, О. І. Дей, П. К. Добрянський та ін.; Художник М. М. Дем’ян]. — Ужгород: Карпати, 1984. — 528 с, іл. (Бібліотека «Карпати»).</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Закарпаття/">Фольклор Закарпаття</a></li>
	</ul>
</footer>
<!--#include virtual="/-/inc/general__page_end.inc" -->
