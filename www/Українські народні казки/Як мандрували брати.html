<!--#include virtual="/-/inc/general__page_start.inc" -->
<title>Як мандрували брати ☼ Українська народна казка ☼ Народна творчість</title>
<meta name="Description" content="Українська народна казка Гуцульщини «Як мандрували брати» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Як мандрували брати.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Як мандрували брати <br><span class="article__headerDescription">Українська народна казка Гуцульщини</span></h1>
	<p>Жив чоловік та й жінка, в них не було дітей. Пішов чоловік до ворожки, аби його порадила. А ворожка кинула на карти і каже:</p>
	<p>— До схід сонця піди до ставу і зачерни води. Зловиш рибку. Принеси ту рибку додому і порубай її на сім кусків. Голову з’їж сам, два куски дай з’їсти жінці, а два куски кобилі. А два куски повішай у коморі на клинки.</p>
	<p>Він пішов до схід сонця до ставу, зачернув води, йому ймилася рибка, і він так з нею зробив, як сказала ворожка.</p>
	<p>Пройшов рік. Жінка вродила два хлопці, кобила — два коники. А в коморі на клинках зробилося дві шаблі. І ростуть ці хлопці, і коники тоже ростуть. А шаблі собі висять. Коли хлопці виросли, стали дорослими, сказали вони до тата: — Ми хочемо взяти собі коні і поїхати провидіти світу.</p>
	<p>Тато погодився і сказав:</p>
	<p>— Добре, беріть сідлайте коні і їдьте. Але хоть через рік, щоб вернулися і мені сказали, що виділи.</p>
	<p>Хлопці зібралися в дорогу, попрощалися з мамою, з татом і від’їхали, їхали вони день-два разом. А потому приїхали на одно роздоріжжя. Там була толока, і вони попасали коні. І говорять:</p>
	<p>— Нащо нам їхати разом? Давай роз’їдемося в різні сторони. Півроку ти будеш їхати в одну сторону, а я в другу. Потому будемо вертати. І зробім собі знак. Шукай ти скляночку і я. І з мізилних пальців накапаймо там крови. І закопаймо тут, під хрестом. Бо під хрестом ніхто не буде ні копати, ні орати. А якби щось із котрим із нас сталося, якби погинув у дорозі, то котрий вернеться скорше, буде знати, чи той живий. Як буде живий, то буде в скляночці кров, а як погине, то з крови зробиться вода.</p>
	<p>Так і зробили. Понаходили скляночки, накапали туди з мізилних пальців крови, заткали і закопали під хрест. Поцілувалися, попрощалися і розійшлися. Один пішов на схід, а другий — на захід. Їхали і до всього придивлялися.</p>
	<p>Один із них у однім селі повернув на ніч. А в того чоловіка була файна дівка. І він познайомився і вженився. І далі мандрувати не схотів. Але на захід сонця там водно була заря. Він усе питає жінки:</p>
	<p>— Що там таке? Що там горить?</p>
	<p>А жінка відказує, що туди йти не можна, бо хто туди піде, то звідтам не вертається. Одного разу він жінці нічого не сказав, осідлав коня, взяв шаблю й поїхав. Дуже хотів знати, що то за заря така.</p>
	<p>Приїжджає в ту сторону, де була заря, а там закаменіле місто. Як хто йшов, торгував, купував — усе стало каменем. Заїхав він у то місто, а там скраю озеро. А з озера вилазить стара баба і йому каже:</p>
	<p>— Пане, дай трошки шерсти з гриви твого коня, і зараз усе місто піде в рух.</p>
	<p>От він урізав з гриви свого коня шерсти і дав бабі. І в той раз закаменів. Баба і його зачарувала.</p>
	<p>Жінка ждала, ждала його, так і не діждалася.</p>
	<p>А той другий брат ішов у одну сторону півроку, а півроку вертав назад і через рік вернувся на роздоріжжя коло хреста. Відкопує скляночки — в його скляночці кров, а в скляночці брата вода. Він уже знав, що брата живого нема. І подумав: «Поїду я братовою дорогою, може, узнаю, як брат погинув».</p>
	<p>Їхав він, їхав і попав на ніч до цеї самої хати, де женився його брат. Проситься на ніч, а жінка думає, що це її чоловік, бо вони були дуже подібні один до одного. І коні однакі, й шаблі. Говорить жінка:</p>
	<p>— Та що це ти зо мною жартуєш, ніби чужий? Розбирайся та й лягай спати. Та розкажи, де ти був так довго. Та он подивися, який уже хлопчик наш. Я вже без тебе й охрестила його. Думала, що ти десь утік.</p>
	<p>І він догадався: «Певно тут був мій брат жонатий». Повечеряв і ляг спати. Але вночі вийшов напоїти коня і увидів ту саму зарю. Ввійшов до хати й питає:</p>
	<p>— А що то там така ясність, така заря? А вона каже:</p>
	<p>— Я ж тобі говорила того разу. Я ж тобі казала, що ніхто не знає, що там є. Бо хто туди піде, то звідтам не вертається.</p>
	<p>І він зрозумів, що його брат погинув тілко там. І рано сідлає коня, бере шаблю і їде в ту сторону.</p>
	<p>Під’їхав він до того міста, дивиться, все місто закаменіле, і крайній його брат. Сидить закаменілий на закаменілому коні. Він зачав придивлятися, а в коня відрубано кусок гриви. А з озера вилазить баба і говорить:</p>
	<p>— Пане, дай трошки шерсти з кінської гриви, і зараз все місто піде в рух.</p>
	<p>А цей довго не думає, махнув шаблею навіґлі і відрубав бабі голову. І з тої баби не кров потекла, а чорний дехоть потік. І все місто в той раз ожило. І брат його тоже став живий. Вони обидва обнялися, поцілувалися і кажуть:</p>
	<p>— Вертаймо додому.</p>
	<p>Приходять вони до того брата, який був закаменілий. А брат уже сказав, що він жонатий. І признався жінці, котрий він, бо жінка не могла пізнати, котрий її чоловік. Та й говорить жонатий брат:</p>
	<p>— Ти вертайся додому і розкажи татови, що я остався тут жити. Я вже не їду нікуди. Не буду вже мандрувати, бо я вже беруся ґаздувати.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Уторопи, Косівського району, Івано-Франківської області 7 червня 1987 року Цимбалюк Василь Дмитрович (1925 року народження)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Гуцульщини/">Фольклор Гуцульщини</a></li>
	</ul>
</footer>
<!--#include virtual="/-/inc/general__page_end.inc" -->
