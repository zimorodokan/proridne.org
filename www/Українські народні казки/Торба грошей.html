<!--#include virtual="/-/inc/general__page_start.inc" -->
<title>Торба грошей ☼ Українська народна казка ☼ Народна творчість</title>
<meta name="Description" content="Українська народна казка Буковини «Торба грошей» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Торба грошей.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Торба грошей <br><span class="article__headerDescription">Українська народна казка Буковини</span></h1>
	<p>Було в одного чоловіка восьмеро дітей. Нелегко йому жилося, і рішив він старшого сина женити. Купив йому хату, город, дав корову і на два тижні їсти. — Оце, синку, все, що я можу, бо в мене ще є семеро, крім тебе.</p>
	<p>Прожив молодий Василь з жінкою два тижні, і закінчилися харчі. Став радитися з жінкою: що робити?</p>
	<p>— Тре продати корову, — каже він жінці, — бо нема з чого жити. Продали корову і знов мають що їсти.</p>
	<p>їда їдою, а тут і курити хочеться. А по сусідству жив. багач Іван. Мав той Іван свою корчму, і мав торбу грошей — це всі люди знали. Каже Василь жінці:</p>
	<p>— Дай мені десять рублів на цигарки. Жінка в плач:</p>
	<p>— Що ти собі думаєш! Інші чоловіки беруть по чотирнадцять копійок, купують по пачці та й курять.</p>
	<p>— Не твоє діло, — відповідає Василь, — я тобі сказав: дай мені десять рублів.</p>
	<p>— На! Гинь твоя голова! — крикнула з серця жінка та й кинула йому десятку.</p>
	<p>Заходить Василь у корчму, а там повно людей. Випивають.</p>
	<p>— Іване, дай мені три цигарки.</p>
	<p>Іван вийняв йому з пачки три цигарки, а Василь дає йому десять рублів та й у двері.</p>
	<p>— Василю, здачу!</p>
	<p>А Василь оглянувся і лиш махнув рукою — «Мені здачі не треба». Та й пішов.</p>
	<p>Скурив він тих три цигарки за день, а на другий день знову:</p>
	<p>— Жінко, дай мені десять рублів на цигарки. Жінка знов у плач.</p>
	<p>— Пропала я з тобою! — Та й крикнула з серця: — Бери хоч усі гроші!</p>
	<p>А він узяв десять рублів — і знов у ту корчму.</p>
	<p>— Дай мені, Іване, три цигарки.</p>
	<p>Іван відкрив пачку, викинув йому три цигарки, а Василь дав йому десять рублів та й знову в двері.</p>
	<p>— Василю, здачу!</p>
	<p>— Мені не треба здачі. А Іван:</p>
	<p>— Підожди, Василю, вернись. Василь вернувся. Іван стиха каже:</p>
	<p>— Слухай, у мене є торба грошей — це всі люди знають. Але мені цего мало, я ще хочу. Скажи, в чім діло, що ти здачі не береш?</p>
	<p>— А в тім діло, що в мене е машинка, якою роблю гроші. Я вже наробив собі, своїм дітям, внукам і правнукам.</p>
	<p>А Іван йому:</p>
	<p>— Як ти стілко наробив, то продай машинку мені.</p>
	<p>— Добре, продам.</p>
	<p>— А скілко ти за ню хочеш?</p>
	<p>— П’ятдесят тисяч рублів.</p>
	<p>— Коли прийти? — питає Іван.</p>
	<p>— Приходь увечері, коли жінки не буде дома. Якщо сподобається, возьмеш.</p>
	<p>Приходить Василь додому. Жінка незадоволена, що він знов прокурив десять рублів. А Василь каже їй:</p>
	<p>— Жінко, не журись. Давай ту решту грошей, що зосталися з корови. Розділимось порівну однаковими купюрами, а ввечері прийде до мене Іван купляти машинку. Ту, що я ніби гроші роблю. Як він прийде, то щоб ти стояла під оцим вікном і шоб робила те, що я скажу.</p>
	<p>І розказав їй, що має робити. Жінка погодилася. Береться Іван за роботу. Набиває на новий держак звичайну лопату і кладе її в куток. Увечері приходить Іван. Питає стихенька:</p>
	<p>— А де ж та машинка?</p>
	<p>— А он у кутку стоїть.</p>
	<p>— Ти що, смієшся з мене?</p>
	<p>— Яке там «смієшся». Зараз подивишся. Бере Василь ту лопату в руки.</p>
	<p>— Дивися, Іване.</p>
	<p>Кладе на лопату двадцять п’ять рублів, відкриває вікно, виставляє лопату на вулицю та й кричить:</p>
	<p>— Двадцять п’ять на двадцять п’ять!</p>
	<p>А жінка з-за стіни — раз! Та й кинула на лопату двадцять п’ять рублів. Забирає Василь лопату в хату.</p>
	<p>— Ось тобі, Іване, двадцять п’ять рублів.</p>
	<p>— Ану не знімай, — каже Іван, — хай буде п’ятдесят на п’ятдесят. Василь знов ширяє лопату надвір та й знов гукає:</p>
	<p>— П’ятдесят на п’ятдесят!</p>
	<p>А жінка з-за стінки — раз! І кинула п’ятдесят. Василь витягує лопату з вікна, а на лопаті — вже сто! Іван каже:</p>
	<p>— Все! Досить!</p>
	<p>Відраховує Василеві п’ятдесят тисяч рублів, лопату на плечі та й пішов додому. А Василь тим часом городами до його хати і став під вікно.</p>
	<p>Іван заходить в хату. Жінка ж чекає з нетерпінням машинку.</p>
	<p>— Ну що, Іване, купив?</p>
	<p>— Купив, — каже Іван.</p>
	<p>— А де ж вона?</p>
	<p>— А ось, — та й показує лопату.</p>
	<p>— Дурило ти, — каже жінка. — Купив за п’ятдесят тисяч лопату.</p>
	<p>— Дурило? Ану, подивись.</p>
	<p>Кладе на лопату п’ятдесят рублів, відкриває вікно, висовує лопату надвір і кричить:</p>
	<p>— П’ятдесят на п’ятдесят!</p>
	<p>А Василь — раз! Та й кинув на лопату п’ятдесят.</p>
	<p>— Ну що? Дурило? Бачиш сто рублів? Жінка здивувалася, зраділа та й каже:</p>
	<p>— Ану, давай сто на сто.</p>
	<p>Висовує Іван лопату в те саме вікно і кричить:</p>
	<p>— Сто на сто!</p>
	<p>А Василь — раз! І кинув сотню з-за стінки. Забирає Іван лопату в хату, а на ній — двісті! Жінка каже:</p>
	<p>— Ти більше не гавкай: «П’ятдесят! Сто!» Давай зробимо все скоро, щоб сусіди не чули, що ми гроші робимо. Зробім «торба на торбу» та й полягаємо спати.</p>
	<p>Знімає жінка з печі торбу грошей. Іван кладе ту торбу на лопату, висовує в те саме вікно та й кричить:</p>
	<p>— Торба на торбу! Торба на торбу!</p>
	<p>А торби нема. Мало дві торби бути, а нема й одної, бо Василь вхопив торбу та й хода додому. Іван кричить ще раз і ще раз:</p>
	<p>— Торба на торбу! Торба на торбу! — Нема торби, нічого не допомагає.</p>
	<p>А жінка й каже:</p>
	<p>— Іване, ану піди до Василя та й спитай, у чім діло. Пішов Іван, стукає у вікно.</p>
	<p>— Василю, проснися!</p>
	<p>— Що таке? — питає Василь.</p>
	<p>— Василю, п’ятдесят на п’ятдесят було, сто на сто було, а як поклав торбу, то торба так і не повернулася.</p>
	<p>А Василь каже:</p>
	<p>— Я не винен, що ти машинку перегрузив. Збавив машинку, то йди геть з двору!</p>
	<p>І пішов Іван, плачучи, додому.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Рукшин, Хотинського району, Чернівецької області 5 грудня 1975 року Бражанюк Іван Юстинович (1930)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Буковини/">Фольклор Буковини</a></li>
	</ul>
</footer>
<!--#include virtual="/-/inc/general__page_end.inc" -->
