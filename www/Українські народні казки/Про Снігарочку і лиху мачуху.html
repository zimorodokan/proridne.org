<!--#include virtual="/-/inc/general__page_start.inc" -->
<title>Про Снігарочку і лиху мачуху ☼ Українська народна казка ☼ Народна творчість</title>
<meta name="Description" content="Українська народна казка Гуцульщини «Про Снігарочку і лиху мачуху» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Про Снігарочку і лиху мачуху.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Про Снігарочку і лиху мачуху <br><span class="article__headerDescription">Українська народна казка Гуцульщини</span></h1>
	<p>Був оден міністер. Мав він жінку і одну дитинку, дівчинку. Жінка вмерла, а дівчинка лишилася з татом. Тато оженився, узяв дівку. Дівка мала чарівне люстерко. Все бере вона те чарівне люстерко й каже:</p>
	<p>— Люстерко, люстерко, хто найкращий, найподібніший&nbsp;<sup>*</sup> на цілу нашу державу?</p>
	<p>А люстерко каже:</p>
	<p>— Найкраща, найподібніша міністрова жінка.</p>
	<p>А дівчинка вже виросла велика. Мачуха питає знов:</p>
	<p>— Люстерко, люстерко, хто найкращий, найподібніший на цілу нашу державу?</p>
	<p>А люстерко сказало:</p>
	<p>— Найкраща, найподібніша міністрова донька Снігарочка.</p>
	<p>А міністер пішов на чотири роки на війну. Та й ще нема його з війни. А Снігарочка була дуже файна, волос мала по коліна. Як люстерко сказало, що вона найкраща на всю державу, мачуха покликала п’ять жовнірів і сказала їм:</p>
	<p>— Возміть її в пущу і знищіть її там.</p>
	<p>Як вони взяли її в ліс, вона зачала молитися, просити. А мачуха сказала, щоб жовніри принесли з неї мізинний палець і печінку. Аби вона її красу з’їла. Проситься вона у війська:</p>
	<p>— Пустіть мене. Ніхто за мене не чутиме, не знатиме. А вони кажуть:</p>
	<p>— Як тебе пустити, як ми маємо принести їй печінку й мізинний палець?</p>
	<p>А вона дала втяти палець. А за хвильку надбігло оленятко маленьке. І вони то оленятко вбили, печінку вибрали і завили її разом з мізинним пальцем у папір. І сказали їй так:</p>
	<p>— Тікай, аби ніхто не знав, бо нас смерть жде усіх п’ятьох. Пішла вона пущами, лісами. Наносила собі купу моху та й у тім спить. Корінчики рве і тими корінчиками живе. А як далі перейде, то лізе на деревинку та й на деревинці ночує. Ходила, що ходила пущами і найшла маленьку хатинку. У тій хатинці жили карлики. Було їх сім. Вона увійшла і побачила столик, а на столику — сім мисочок зупки. І в тій зупці по кускови м’яса, а коло кожної мисочки по кускови хліба. Вона була зголоджена, бо ціле літо ходила лісами. А це вже постудило і вона змерзла. І взяла вона з кожної мисочки ложечку зупки. А м’ясця не кивала.</p>
	<p>Зробилася темна ніч. А то сім ліжечок за рядом стояли. Вона лягла на одно. А воно маленьке. На друге, на третє лягала — маленькі. Аж на сьоме лягла та й заснула. А карлики входять до хати. Та й всі сім з ліхтариками, бо вони горами й пущами ходили. Каже найстарший:</p>
	<p>— Хтось у нашій хатинці був. Хтось мою зупку кушав. А той каже:</p>
	<p>— Та й мою кушав. А той каже:</p>
	<p>— Та й мою.</p>
	<p>І так усі сім сказали. Вже гай лягають спати.</p>
	<p>— А хтось на моїм ліжку був!</p>
	<p>А той собі так каже, а той собі. Аж дійшло до сьомого ліжка, а вона там спить. Вони напудилися.</p>
	<p>— Хтось тут є, — каже оден. А найстарший сказав:</p>
	<p>— Лягайте, а я буду сторожем.</p>
	<p>Бояться вони без сторожа спати. Той лягає, а інший устає та й стоїть. Так усі по годині до днини сторожували.</p>
	<p>Рано сіла вона та й плаче. Від того, що вона лісами й пущами ходила, волос на голові клоччанкою зробився. Найстарший питається:</p>
	<p>— Хто ти є? А вона каже:</p>
	<p>— Мій тато — міністер. Тато оженився, мачуху взяв. А в мачухи є люстерко...</p>
	<p>Так, як було, все разказує.</p>
	<p>— І вона дала мене війську, щоби мене в лісі вбило. І щоби принесли з мене печінку і мізинний палець. І я дала мізинний палець, а печінку з оленяти взяли. Я пішла пущами, лісами і ціле літо ходила, а тепер найшла вашу хатинку. Вони на то сказали так:</p>
	<p>— Сокотися, бо вона тебе найде. Живи в нас, і аби ти нікого не пускала до хати.</p>
	<p>А мачуха знов спитала люстерка:</p>
	<p>— Люстерко, люстерко, хто найкращий, найподібніший на цілу нашу державу?</p>
	<p>— Найкраща, найподібніша Снігарочка.</p>
	<p>— А де вона находиться?</p>
	<p>— У пущах, у хатині карликів.</p>
	<p>Вона взяла торбу на плечі і завила хустку так, аби її не пізнати. Та й набрала з собою всякого, аби її вмантити&nbsp;<sup>*</sup>. І найшла ту хатчинку, і прийшла під вікно.</p>
	<p>— Пусти.</p>
	<p>Вона не пускає. А мачуха каже:</p>
	<p>— Дівчинко, ади, що я маю. Вийди надвір, я тобі дам. Ади який я плащик маю.</p>
	<p>А той плащик був ґумовий і натягався. Вона утворила вікно, а та її вбрала в той плащик, позащіпала, і її так стиснуло, що не було як дихати.</p>
	<p>Прийшла чарівниця додому і питається:</p>
	<p>— Люстерко, люстерко, хто найкращий, найподібніший на цілу державу нашу?</p>
	<p>— Найкраща, найподібніша Снігарочка в пущах у карликів. А чарівниця думала, що вже вона вмерла.</p>
	<p>Карлики прийшли ввечір додому, а вона нежива. Вони ймили її за руки — жили б’ються. Розгорнули її. І вона ожила. Та й зачала розказувати:</p>
	<p>— Прийшла баба, вгорнула мене, і мені дихати не дало. Я впала і не знаю, що зо мною далі було.</p>
	<p>Карлики сказали:</p>
	<p>— Би ти не пускала нікого до хати і би ні від кого нічого не приймила.</p>
	<p>Чарівниця ще раз питається в люстерка:</p>
	<p>— Люстерко, люстерко, хто найкращий, найподібніший на цілу нашу державу?</p>
	<p>А люстерко каже:</p>
	<p>— Найкраща, найподібніша Снігарочка в карликів у хаті. Чарівниця набрала торбу всього для чарування: золотий гребінь, різні золоті річи, золоте яблучко. Та й приходить до неї.</p>
	<p>— Дівчинко, пусти до хати.</p>
	<p>— Я не пускаю, — каже дівчинка.</p>
	<p>— А дивися, що я маю. Маю золоту сукенку.</p>
	<p>— Я маю золото, — каже Снігарочка. (Карлики золото добувають, то вона й має).</p>
	<p>— Маю золоте яблучко, — каже чарівниця.</p>
	<p>А це пуща, тут яблучко ла́коме. І вона взяла то яблучко через вікно. Взяла, а та їй каже:</p>
	<p>— Гай укуси, аби я виділа, що ти їла.</p>
	<p>А то яблучко було зачароване. Вона його вкусила, і воно стало їй у горлі, не проковтнула його. І впала дівчинка. А чарівниця втекла.</p>
	<p>Увечір карлики приходять, а вона лежить і яблуко в руці. До неї — вона нежива. Обмили її, спорядили файно. Зробили їй скляну домовину.</p>
	<p>Приїхав чорний повіз&nbsp;<sup>*</sup>, що везуть тіло до гробу. Винесли домовину надвір і саджають на повіз. Карлики маленькі, а домовина велика. Один карлик упав. Як він упав, домовина вдарилася до землі і побилася на скалки, бо скляна. І гримнуло тілом до землі, яблучко вернулося з горла, і вона ожила. Вони вернули її до хати. І вже оден коло неї був. Шість ідуть до пущі, а оден коло неї. Сторожує, аби чіпнути ту чарівницю.</p>
	<p>А цісар мав одного сина. Роблять фестунок&nbsp;<sup>*</sup>. Та й поставили дівок відти рядом та й відти, А тато та й мама сидять та й дивляться. А цісарів син іде та й дивиться по дівках, котру би собі сподобав. І всі дівчата мусіли бути на тім фестунку, бо якби котра не була, то була би покарана. Карлики й Снігарочку зібрали, і вона теж прийшла. Коса по землю, вся в золоті. Вона стала в ряду, а сім карликів коло неї стоять.</p>
	<p>Син цісаря обійшов одну сторону — не вдалися йому дівки. Перейшов на другу сторону. Іде, б’є тростівкою по чоботях і дивиться. Нарешті дійшов до Снігарочки. І сказав музиці веселої пісні заграти. І взяв Снігарочку в танець. Його мама та й тато заплескали в долоні, втішилися, що він найшов собі дівчину. Він гуляє з дівчиною, а тато й мама з утіхи й собі гуляють. А як музика виграла, всі четверо сіли на лавку. І сказали музикам:</p>
	<p>— Грайте до вечора. Най молодь до вечора забавляється.</p>
	<p>А вони всі четверо сіли в повіз і поїхали додому. І карликів з собою забрали. Приїхали додому, посідали всі, і цісар спитав:</p>
	<p>— Хто вона є?</p>
	<p>І вона зачала розказувати все, як було. Як мачуха сказала, щоби палець і печінку принести, аби чарівниця з’їла красу Снігарочки. І показала вона, що палець утятий.</p>
	<p>Тоді зачали її питати за тата. Вона сказала, що тато міністер. Цісар сказав:</p>
	<p>— Цей міністер підо мною.</p>
	<p>Обох молодих дали до другої палати, і цісар сказав:</p>
	<p>— Кличте міністра.</p>
	<p>Закликали міністра, та й питає його цісар, чи він жонатий. Усе, як то було. А він каже:</p>
	<p>— Мав жінку, а вона вмерла. Лишилася після неї дівчинка. Я женився, узяв їй мачуху. І пішов я на чотири роки на війну. Прийшов з війни, питаюся, де дівчина. А жінка каже: «Прийшло військо, і вона пішла з військом на пусту дорогу та так уже й не приходила».</p>
	<p>А цісар питає міністра:</p>
	<p>— Ви би пізнали свою дитину?</p>
	<p>— Пізнав би, бо я вже її величку лишив. Я би не тілько пізнав, але й намацав, що це моя дитина.</p>
	<p>Каже цісар:</p>
	<p>— Ми вашу дитину взяли за невістку.</p>
	<p>Та й розказав цісар татови про неї все, що знав. Як їй пальчик утяли і як вона лісами ходила — все розповів міністрови. А тоді каже.</p>
	<p>— Ану утворіть двері, най вони ввійдуть до хати. Утворили двері, і Снігарочка з чоловіком увійшла до хати.</p>
	<p>Цісар питає:</p>
	<p>— Це ваша дитина?</p>
	<p>А Снігарочка впала татови на груди і заплакала-заголосила. Тоді спитали міністра:</p>
	<p>— А жінка ваша є тут?</p>
	<p>— Є, — каже він.</p>
	<p>Закликали її в палату, вона ввійшла і вивалила очі.</p>
	<p>— Снігарочко, що ти тут робиш?</p>
	<p>Тоді говорили, що говорили, і скликали суд. І всудили так: рознести її конем. Був кінь, і був у коня на хвості воловід. Як хтось завинив, то силяли його до того воловода і казали коневи бігти. І як він оббіжить ту столицю, то лиш коневи воловід лишиться на хвості, а кості рознесуться по світі. І почепили мачуху до хвоста тому коневи, і рознесли її на шкамутки. Лиш з порожнім воловодом кінь прилетів. Такий був їй суд.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__footnotes">
			<p><sup>*</sup> Поді́бний — тут: гарний.</p>
			<p><sup>*</sup> Вманти́ти — обдурити.</p>
			<p><sup>*</sup> Пові́з — екіпаж, візок.</p>
			<p><sup>*</sup> Фесту́нок — святкування.</p>
		</div>
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Село Пістинь, Косівського району, Івано-Франківської області 18 травня 1987 року Третяк Марія Николаївна (1903 року народження)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Гуцульщини/">Фольклор Гуцульщини</a></li>
	</ul>
</footer>
<!--#include virtual="/-/inc/general__page_end.inc" -->
