<!--#include virtual="/-/inc/general__page_start.inc" -->
<title>Чому лисиця і борсук живуть у норах ☼ Українська народна казка ☼ Народна творчість</title>
<meta name="Description" content="Українська народна казка Полтавщини «Чому лисиця і борсук живуть у норах» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Чому лисиця і борсук живуть у норах.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Чому лисиця і борсук живуть у норах <br><span class="article__headerDescription">Українська народна казка Полтавщини</span></h1>
	<p>Колись, кажуть, не було у звірів хвостів. Тільки один цар звірів лев мав хвіст.</p>
	<p>Погано жилося звірям без хвостів. Взимку ще як-небудь, а підійде літо, то не можна відбитися від мух та мошкари. Чим їх відігнати? Не одного, бувало, за літо до смерті заїдали оводи.</p>
	<p>Довідався про цю біду цар звірів і дав указ, щоб усі звірі ішли до нього хвости отримувать.</p>
	<p>Зібралися царські гінці звірів скликають. Побачили вовка, передали йому царський указ. Побачили бика, борсука, теж покликали. Лисиці, куниці, зайцеві, лосю, дикому кабану — всім сказали, що треба.</p>
	<p>Залишився один лише ведмідь. Довго йому шукали гінці, знайшли сонного в барлозі. Розбудили і наказали за хвостом поспішати.</p>
	<p>Та коли це таке було, щоб ведмідь та поспішав? Бреде собі потихеньку топ, топ, все навкруги роздивляється, нюхом мед вишукує. Бачить, бджолине дупло на липі.</p>
	<p>«Дорога до царя довга, — думає, — треба підкріпитися».</p>
	<p>Забрався ведмідь на дерево, а там, в дуплі, меду повнісінько. Забурмотів з радості і став дупло видирати, мед загрібати, за обидві щоки уплітати. Наївся, поглянув на себе, а шуба вся в медові! «Як же, — думає, — в такому вигляді перед царем з’являтися?»</p>
	<p>Пішов ведмідь на річку, вимив шубу та й приліг на пагорбі сушитися. А сонечко так пригріло, що не встиг Мишко й оглянутися, як уже солодко захропів.</p>
	<p>Тим час звірі стали до царя збиратися. Першою прибігла лисиця. Оглянулась навкруги, а перед царським двором ціла купа хвостів: і довгі, і короткі, і пухнасті. Вклонилася лисиця царю і говорить:</p>
	<p>— Ясновельможний царю! Я перша відгукнулась на твій царський указ. Дозволь мені за це вибрати собі хвіст, який захочеться.</p>
	<p>Ну, царю все одно, який хвіст дати лисиці.</p>
	<p>— Добре, — каже, — вибирай собі хвіст за смаком.</p>
	<p>Розкидала хитра лисиця всю купу хвостів, вибрала найкращий: довгий, пухнастий і побігла назад, поки цар не передумав. За лисицею прискакала білка, вибрала собі хвіст теж гарний, та тільки менший, ніж у лисиці. За нею — куниця. І вона теж з хорошим хвостом назад побігла.</p>
	<p>Лось, той вибрав собі хвіст найдовший, з густим кінчиком, щоб було чим оводів відганяти. Останнім прибіг зайчик.</p>
	<p>— Де ж ти був? — каже цар. — Бачиш, у мене лише один маленький хвостик залишився.</p>
	<p>— А мені і цього вистачить! — зрадів зайчик. — Це й краще, щоб легше було від вовка й собаки втікати.</p>
	<p>Зайчик веселий побіг додому. А цар звірів, роздавши всі хвости, пішов спати.</p>
	<p>Тільки під вечір прокинувся ведмідь. Згадав, що треба до царя за хвостом спішити. Ринувся він з усіх ніг галопом. Добігає до царського двору, а там ні хвостів, ні звірів. «Що ж тепер робити? — думає ведмідь. — Всі будуть з хвостами, один я без хвоста».</p>
	<p>Повернувся ведмідь назад і злий-презлий пішов у ліс. Йде він, раптом бачить, на пні борсук сидить, хорошим своїм хвостом любується.</p>
	<p>— Послухай, борсуче, — говорить ведмідь, — навіщо тобі хвіст? Віддай його мені!</p>
	<p>— І чого ти, Мишку, вигадав! — здивувався борсук. — Хіба можна такого хвоста позбутися?</p>
	<p>— А не віддаси по добрій волі, силою відберу, — буркнув ведмідь і поклав свою важку лапу на борсука.</p>
	<p>— Не віддам! — закричав борсук і побіг щодуху.</p>
	<p>Дивиться ведмідь, а й нього в нігтях кусочок борсучої шкіри залишився та кінчик хвоста. Прикріпив його собі і пішов до дупла мед доїдати. А борсук від страху місця собі не знайде. Куди не заховається, все йому ввижається, що ведмідь прийде і хвоста відбере. Вирив він тоді в землі велику нору, там і поселився.</p>
	<p>Біжить лисиця, бачить, нора, а в ній хтось хропе. Залізла вона в нору, бачить, там борсук спить.</p>
	<p>— Що це тобі, сусіде, нагорі тісно, що ти під землю забрався? — дивується лисиця.</p>
	<p>— Так, лисичко, — зітхнув борсук, — правда твоя, тісно.</p>
	<p>І розказав борсук лисиці, чому йому на землі тісно. «Е-е, — подумала лисиця, — ну, коли ведмідь сподобав собі борсучий хвіст, то мій у сто разів кращий».</p>
	<p>І пішла вона шукати від ведмедя порятунку. Пробігала всю ніч — ніде заховатися не може. Нарешті під ранок вирила собі нору, таку ж, як і в борсука, залізла в неї, вкрилась своїм пухнастим хвостом і спокійно заснула.</p>
	<p>Відтоді борсук і лисиця живуть у норах, а ведмідь так без хорошого хвоста і залишився.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>157 (7067). Чому лисиця і борсук живуть у норах. СУС-. Записала Садова Віта 18 березня 2009 року. Попова Марія Олександрівна. Полтавська область, Чорнухинський район, Чорнухи</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Полтавщини/">Фольклор Полтавщини</a></li>
	</ul>
</footer>
<!--#include virtual="/-/inc/general__page_end.inc" -->
