<!--#include virtual="/-/inc/general__page_start.inc" -->
<title>Що сказав ворожільник ☼ Українська народна казка ☼ Народна творчість</title>
<meta name="Description" content="Українська народна казка Бойківщини «Що сказав ворожільник» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Що сказав ворожільник.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Що сказав ворожільник <br><span class="article__headerDescription">Українська народна казка Бойківщини</span></h1>
	<p>У стародавнім віці було таке. Поженились двоє молодих людей. Пожили вони недільки дві, і прийшли царські солдати, і його схопили і забрали до війська. І він служив при війську двадцять п’ять років, і нетписав додому, і нічого не давався знати.</p>
	<p>Коли вони жили в шлюбі тих дві неділі, жінка завагітніла. І поки він служив, жінка народила і виховала сина.</p>
	<p>А він у війську почув про якогось ворожільника, що все правильно розказує. І каже він:</p>
	<p>— Іду я до того ворожільника.</p>
	<p>Пішов він до ворожільника.</p>
	<p>— Я чув, що ви правду розказуєте. Прошу вас, щоб ви й мені сказали правду.</p>
	<p>А той ворожільник йому каже:</p>
	<p>— Скоро підеш додому.</p>
	<p>— Ото і все? — каже солдат.</p>
	<p>— Це все.</p>
	<p>Заплатив він йому і вернувся в часть служити. Але тут чує, прийшов приказ звільняти таких, що вислужили двадцять п’ять років. Дали йому умундировання, видали гроші — розрахувалися з ним. Уже має він відходити і шукає собі товаришів, щоб йому не скучно було йти. Бо й інші були такі, що відслужили по двадцять п’ять років. І думає він так: «Іду я ще раз до того ворожільника. Що він мені ще скаже? Того разу правду мені сказав. Іду ще раз».</p>
	<p>Пішов до ворожільника, а той йому сказав:</p>
	<p>— Як будеш іти додому, щоб не правцював, а йшов дорогою. І ще тобі одне скажу: краще розмисли, ніж замисли.</p>
	<p>Іде він дорогою з тими товаришами. А товариші говорять:</p>
	<p>— Що ж ми будем іти дорогою, такий круг давати, як ми можемо перейти через цей ліс і поле і вже бути в сусідньому селі.</p>
	<p>А він каже:</p>
	<p>— Я так не хочу.</p>
	<p>Вони його питають:</p>
	<p>— Чому?</p>
	<p>— Тому що я був у ворожільника і мені ворожільник сказав, щоб я йшов дорогою, а не правцював. Я йду дорогою. Хоть далі, але буде скоріше.</p>
	<p>А його товариші не послухали його і пішли через ліс. А він пішов дорогою. Розлучилися вони. Ті поправцювали, а він пішов кругом. І він їх перегнав.</p>
	<p>Приходить він додому і не признається, що він чоловік цеї жінки. А говорить:</p>
	<p>— Прийміть мене на ніч.</p>
	<p>— Та я сам. Я не знаю, що ви за чоловік, я боюся.</p>
	<p>— Я вас, — каже, — не обікраду. Тільки пересплю і піду. Мені треба далі йти, але я дуже заморений, замучений і ніч мене захопила, і я не маю де переночувати. Прошу вас, прийміть. Заходив я до одної хати, казали, що там дітей багато, заходив до другої — ще інакше казали. Я тільки переночую і піду собі.</p>
	<p>Вона каже:</p>
	<p>— Та добре, спіть.</p>
	<p>— Тільки щоб я не надворі спав. Нехай буде й на лавці. На голій лавці я пересплю й піду.</p>
	<p>Ліг він спати. І не признається жінці, що він чоловік її. Лежить він, чує, хтось стукає в двері. Вона пішла, отворила. Заходить молодий красивий парубок. Роздягся, і пішли вони обоє спати. А солдат думає: «Я служив двадцять п’ять років, збирав гроші. Щоб для неї щось купити і додому щось купити. А вона собі якого коханка найшла».</p>
	<p>Подивився він, а за лавою лежав топір. «Коли вона так робить, то як вони позасипають, я їм повідрубую голови. І їй, і тому коханкови відрубаю голови». А потім він згадав собі: «Ні. Ворожільник мені казав: «Краще розмисли, ніж замисли». Ще підожду до рання. Буду видіти, що то буде».</p>
	<p>Настав ранок, його жінка встає і будить того молодого. Каже:</p>
	<p>— Вставай. Поночі ходиш до дванадцятої й пізніше. А рано спати хочеш. Вставай, треба щось робити. Н6аробишся, то не будеш так по ночах ходити.</p>
	<p>І парубок устав, зібрався і почав щось робити. А солдат устав та й почав розпитувати:</p>
	<p>— А хто це такий у вас?</p>
	<p>— Та, — каже, — синок.</p>
	<p>А він каже:</p>
	<p>— То синок від чоловіка чи як? Ви мали чоловіка чи ви собі так сина добули?</p>
	<p>— Та, — каже, — то нема що розказувати. А ви куди йдете, до якого села?</p>
	<p>— Та, — каже, — мені так пощастило, що я тільки женився і мене забрали до війська. Відслужив я двадцять п’ять років і мене пустили додому. І тепер я додому йду.</p>
	<p>А жінка каже:</p>
	<p>— От яка буде жінка рада. Яка радість буде, як ви прийдете додому. А в мене таке саме. Ми тільки поженилися, і чоловіка забрали в армію, а я осталася вагітна і оце з хлопцем живу. Викормила синочка і з ним живу, а за чоловіка до сир пір не чути.</p>
	<p>Тоді він її ще дещо розпитав і аж потім признався, що він її чоловік. І добре вони жили, аж поки не пірвалися на руках жили.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>115 (2381). Що сказав ворожільник. СУС —. 4 грудня 1990 р. Драч Антон Григорович (1909). Львівська область, Турківський район, село Ісаї</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Бойківщини/">Фольклор Бойківщини</a></li>
	</ul>
</footer>
<!--#include virtual="/-/inc/general__page_end.inc" -->
