<!--#include virtual="/-/inc/general__page_start.inc" -->
<title>Розбійник ☼ Українська народна казка ☼ Народна творчість</title>
<meta name="Description" content="Українська народна казка Буковини «Розбійник» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Розбійник.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Розбійник <br><span class="article__headerDescription">Українська народна казка Буковини</span></h1>
	<p>Був чоловік і мав три хлопці. Помер він, і жінка його померла, і лишилися діти сиротами. А тоді була панщина, і дуже трудно було жити. Пан бив та карав людей. Рішили хлопці йти в світ і десь наймитися служити. Ідуть вони городом, дивляться — в хаті коло вікна шиє швець. Заходять вони до того шевця, а він каже:</p>
	<p>— Їден може лишитися в мене, я вивчу його на шевця. Лишився в шевця старший, а два пішли далі і надибали римаря.</p>
	<p>Римар каже:</p>
	<p>— Най їден лишається в мене. Я навчу його шити хомути, і буде він добре жити.</p>
	<p>Лишився середущий у римаря, а менший лишився сам. Вийшов він з города, ішов, ішов. Та й попав у ліс. І ніяк не може вийти з лісу, а тут і вечір уже. Почав він кричати, свистати. На той звук прийшов лісник і найшов там хлопця. Питає:</p>
	<p>— Що ти за їден і чого кричиш?</p>
	<p>А він розказує все, як було. Тоді лісник каже:</p>
	<p>— Іди до мене, я вивчу тебе на розбійника. Погодився на то хлопець і пішов до лісника.</p>
	<p>Переночували вони, а на другий день став його розбійник вчити, як розбійником бути. Що читав з книжки, а що так розказував. Як провчив його рік, почав посилати красти. То їдне, то друге посилає його вкрасти, щоб бачити, чи навчився він. Хлопець усе, що казав лісник, виконував, і лісник побачив, що з него буде розбійник.</p>
	<p>їдного разу каже він до хлопця:</p>
	<p>— Ходім у ліс.</p>
	<p>Пішли вони в ліс, і побачив лісник на дубі вороняче гніздо, а в гнізді ворона сидить на яйцях. Лісник каже:</p>
	<p>— Вилізь на дуба і вкради з-під ворони яйця. І так вкради, щоб вона цего не помітила; щоб ти зліз з дуба, а вона ще сиділа на гнізді.</p>
	<p>Поліз він, а ворона побачила його і злетіла.</p>
	<p>— Злазь назад, — каже лісник.</p>
	<p>Взяв він його додому і вчив ще рік. А тоді каже:</p>
	<p>— Ідем знов найдем ворону, щоб украв ти з-під неї яйця. Пішли вони. І знов найшли на дубі ворону на яйцях..</p>
	<p>— Лізь, — каже лісник, — але так укради, щоб ворона не помітила; щоб ти зліз, а вона ще сиділа.</p>
	<p>Узяв хлопець патик, нагострив його і поліз на дуба, — і так тихо, що ворона нічого не помітила й не глянула на него. Підліз він до гнізда і зачав тим гострим патиком вертіти в гнізді діру. А тоді патик вийняв, а яйця з-під ворони помаленьку попадали йому в пазуху. Ворона й не почула і сиділа собі далі.</p>
	<p>Пішли вони додому, і каже йому лісник:</p>
	<p>— Ти вже можеш бути розбійником.</p>
	<p>Дає йому лісник хорошого коня, одежу, шаблю, пістолет і нагайку. І золота, скілко він зміг узяти на коня. З тим поїхав хлопець додому. Приїхав, а браття його вже побудували собі доми, а стару хату лишили йому. Обидва браття жили в межу з ним — їден з правої сторони, а другий — з лівої. Як побачили його браття, зачали питати, де він був і чого навчився. А він сказав, що вивчився на розбійника. Та й каже:</p>
	<p>— Що буде, браття, то буде, а панщину робити не будем. Я сам не піду і вас не пустю.</p>
	<p>А в той час з панщиною дуже строго було.</p>
	<p>Переночували хлопці, а на другий день рано йде від пана ватага і кричить селом:</p>
	<p>— На роботу!</p>
	<p>Прийшов він і до розбійника. Б’є в ворота. Розбійник виходи і каже:</p>
	<p>— Я сам не піду на панщину і братів не пустю. Ватага підкликає його до воріт.</p>
	<p>— Що ти за їден, що до пана на роботу не хочеш йти та ще й братів не пускаєш?</p>
	<p>— Я — розбійник.</p>
	<p>Ватага замахнувся, щоб його вдарити. А він нічого не каже, лиш пішов до хати, взяв нагайку, шаблю, пістолет і виходи.</p>
	<p>— Хочеш жити, то злазь з коня! — крикнув ватазі.</p>
	<p>Той чи хтів, чи не хтів, але мусив злазити. Як починає його розбійник маштиґанити! Б’є, скілко хоче. Той проситься:</p>
	<p>— Лиши мене! Я піду до пана і скажу йому все. Скажу, що ви всі три на роботу не йдете.</p>
	<p>— Нє, ти скажи, що ми все село на роботу не пускаєм. Сідає ватага на коня, поїхав до пана і каже:</p>
	<p>— У тім селі є розбійник. Набив він мене добре і каже, що не пусти на роботу ні їдного чоловіка з села.</p>
	<p>Пан йому:</p>
	<p>— Сідай на коня, їдь до него і поговори з ним по-хорошому. Скажи, я просив, щоб він приїхав до мене.</p>
	<p>Сів ватага на коня, поїхав до розбійника і каже йому все це. А той:</p>
	<p>— Добре, я приїду.</p>
	<p>Ватага поїхав, а він вбрав на себе найкращу одежу, взяв шаблю, пістолет, сів на коня і поїхав до пана. Пан приготував стіл, а на столі різна їда, різні напитки. Сіли вони, їдять і п’ють. Пан і питає його:</p>
	<p>— В якій ти школі вивчився на розбійника?</p>
	<p>— Три роки вчився?</p>
	<p>— Де ж та школа?</p>
	<p>Розбійник не хоче казати. А пан йому:</p>
	<p>— Як ти розбійник, то вкради в моєї жінки з руки перстень. Украдеш перстень — дам тобі третю частину свого майна.</p>
	<p>— Вкраду, — каже розбійник.</p>
	<p>— Коли вкрадеш?</p>
	<p>— Увечір.</p>
	<p>— А як же ти залізеш у хату, як двері в пані все на замку? — питає пан.</p>
	<p>— Вікном зайду.</p>
	<p>— Яким вікном?</p>
	<p>— А оцим, — сказав розбійник і показав на одне вікно.</p>
	<p>Пішов він додому, а на вечір має вкрасти перстень з руки пані. Удома скинув добру одежу і вбрав дрантиву. Пішов пішки до пана, став коло воріт і дивиться на подвір’я. А панські слуги питають:</p>
	<p>— Чого дивишся?</p>
	<p>— Я бідний. Лишився без тата й без мами. Хотів би наймитися до пана на роботу.</p>
	<p>Сказали слуги панови, а він їм:</p>
	<p>— Добре, най іде гуси пасти. Прийшли слуги і кажуть йому:</p>
	<p>— Пан сказав, що як ти погоджуєшся пасти гуси, то на роботу приймає.</p>
	<p>І ще сказав пан:</p>
	<p>— Хай він до вечора відпочиває, а завтра рано жене гуси в поле. Надвечір узяв пан паню, і вийшли вони в сад. Прогулюються собі по саду. А в той час хлопець пробрався в кімнату і заліз під ліжко, там, де пан з панею спали. Погуляли вони обоє по саду, і каже пан пані:</p>
	<p>— Скоро вечір. Прийде розбійник перстень красти. Ти йди лягай спати, а я візьму рушницю і буду стерегти. Як прийде, то я його вб’ю.</p>
	<p>Паня лягла на ліжко, а пан стоїть надворі з рушницею, чекає розбійника. Стояв він, стояв надворі коло вікна, а тоді прийшов і сів коло пані на койці. Тоді знов пішов до вікна. А хлопець тим моментом виліз з-під койки і ляг коло пані. Паня думала, що то пан. А хлопець шепче їй тихенько:</p>
	<p>— Давай мені перстень. Може, ми заснем. Як прийде розбійник, то кинеться за перетнем до тебе. А в тебе його не буде, і нічого він не зроби.</p>
	<p>Дала вона йому перстень, а він полежав ще трохи та й каже:</p>
	<p>— Піду до вікна та ще постережу.</p>
	<p>Та не до вікна пішов, а назад під ліжко. А панови набридло стояти коло вікна: йому тоже така думка в голову прийшла. Підійшов до пані та й каже:</p>
	<p>— Скілко я там буду стояти? Ти лучче зніми перстень та дай мені. Я заховаю його в себе. Як прийде розбійник, то буде шукати в тебе. Не найде та й піде.</p>
	<p>А вона йому:</p>
	<p>— Я ж уже дала тобі перстень. Скілко ж перснів я буду тобі давати?</p>
	<p>— Як то «дала»? — каже пан. — Нічого ти мені не давала.</p>
	<p>І зрозумів пан, що вона вже дала перстень розбійникови. Розсердився він і побіг надвір доганяти розбійника. А хлопець і собі надвір. Та й скапав.</p>
	<p>Пішов розбійник додому, передягнувся, сів на коня і поїхав до пана. Та й питає:</p>
	<p>— Є перстень?</p>
	<p>— Та де ж він є, як ти вкрав, — каже пан.</p>
	<p>— То давайте третю частину майна. Під документом!</p>
	<p>І дуже обидно стало панови, як дав він розбійникови такий документ. З того серця каже пан хлопцеви:</p>
	<p>— Як украдеш у мене паню, то дам тобі ще половину свого майна.</p>
	<p>— Добре, вкраду, — каже хлопець. Пан питає:</p>
	<p>— Як ти зайдеш до хати?</p>
	<p>— Вікном зайду, — каже хлопець.</p>
	<p>А пан думає: «Буду тримати свою жінку коло себе. Хоч він і зайде, то не возьме її. Я вб’ю його, все одно вб’ю».</p>
	<p>— Коли вкрадеш? — питає пан.</p>
	<p>— Увечір.</p>
	<p>Поїхав розбійник додому, а ввечір їде на кладовище, викопує їдного покойника, кладе його на підводу і їде до пана. Став підводою на дорозі, взяв покойника на плечі, проніс поза хатою і сторцює його перед вікном. Пан побачив, що хтось стоїть перед вікном. «Є!» Стрілив у покійника, і той упав.</p>
	<p>— От добре, — каже пан до жінки. — Я його вбив, і не будемо давати третю частину майна. Але треба десь заховати вбитого. Я возьму його і заховаю на кухні. А завтра закопаєм.</p>
	<p>Паня лишилася, а пан вийшов надвір, схопив покійника і потягнув на кухню. А в той час розбійник заходи до пані, виймає пістолет і каже:</p>
	<p>— Або йди за мною, або застрілю.</p>
	<p>Вона налякалася і пішла за ним. Розбійник паню на підводу, і подалися.</p>
	<p>Пан заходи в кімнату — нема пані. Він почав кричати, кликати — нема. Пішов назад до кухні, подивився — зовсім не розбійник убитий.</p>
	<p>А розбійник їхав через ліс. Виходять в лісі напроти него чорти і кажуть:</p>
	<p>— Продай нам цю жінку. Він і погодився:</p>
	<p>— Продам, але хочу за ню шапку золота.</p>
	<p>Чорти дали йому шапку золота, взяли паню й пішли. А розбійник приїжджає на другий день до пана і питає:</p>
	<p>— Ну як, є паня?</p>
	<p>— Де ж є, як ти вкрав.</p>
	<p>— То дайте документ на половину вашого майна.</p>
	<p>Дав пан йому такий документ, але дуже тяжко йому, що лишився без жінки. Та й каже хлопцеви:</p>
	<p>— Верни мені жінку, то лишу тобі все моє майно, а сам піду в світ.</p>
	<p>— Верну, — каже хлопець.</p>
	<p>Приїхав додому та й думає: «Як узяти паню від чортів?» Наймає з десять підвід, грузить каменем і везе в ліс на то місце, де продав паню. І не дорогою їде в ліс, а просто через поле. Піймив живого зайця та й поклав його в сумку. Розгружають вони той камінь, а чорти приходять і кажуть йому:</p>
	<p>— Що за камінь ти привіз сюди? Це місце — наше.</p>
	<p>— Церкву маю на цім місці будувати, — каже розбійник. А чорти сперечаються з ним. І кажуть йому:</p>
	<p>— Он коло озера пасеться біла коняка. Возьми її на себе, перенеси через озеро і принеси до нас. Тоді дозволим тобі церкву будувати.</p>
	<p>А він їм:</p>
	<p>— Що мені на плечі її брати? Я її між ногами понесу.</p>
	<p>Іде до коняки, заводи її в воду, сідає на неї верхи — і через озеро! А чорти бачать, що він коняку межи ногами несе. Під’їхав до чортів, а вони й подумали: «Ми можемо її на собі нести, а він між ноги взяв та й несе. Він сильніший за нас».</p>
	<p>А в тому лісі був здоровенний дуб. Чорти й кажуть розбійникови:</p>
	<p>— Будем бігти до того дуба. Як ми скоріше добіжимо, то не будеш будувати, а як ти скоріше, то будеш будувати церкву.</p>
	<p>А він їм:</p>
	<p>— Що там бігти? У мене хлопець є, що може добігти скоріше, як ви. Але дивіться, щоб він не загубився. Бо як загубиться, то будете відповідати.</p>
	<p>Відчинив сумку та як пустив зайця, то лиш чорти й побачили, що він пустив. А де дівся, то й не забачили. Зажурилися чорти. Раз, що скоріше за них побіг хлопець, а друге, що забіг десь і треба за него відповідати. Бачать чорти, що нічого не можуть з хлопцем зробити, та й питають:</p>
	<p>— Що ти хочеш від нас, щоби лиш не будував тут церкву? А він каже:</p>
	<p>— Нічого не хочу, лиш хочу ту жінку, що я вам продав.</p>
	<p>Не було що робити чортам. Привели вони паню і дали її розбійникови. А розбійник віддав назад панови жінку, і пан дав йому під документом все своє майно. Сам взяв жінку та й пішов у світ. А розбійник лишився на панськім добрі. І від тої пори не стало в тім селі панщини.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Вашківці, Сокирянського району, Чернівецької області 4 квітня 1979 року Скаженюк Дьордій Степанович (1907)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Буковини/">Фольклор Буковини</a></li>
	</ul>
</footer>
<!--#include virtual="/-/inc/general__page_end.inc" -->
