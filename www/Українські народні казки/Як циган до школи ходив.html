<!--#include virtual="/-/inc/general__page_start.inc" -->
<title>Як циган до школи ходив ☼ Українська народна казка ☼ Народна творчість</title>
<meta name="Description" content="Українська народна казка Закарпаття «Як циган до школи ходив» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Як циган до школи ходив.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Як циган до школи ходив <br><span class="article__headerDescription">Українська народна казка Закарпаття</span></h1>
	<p>Колись був єден пан, урядник, ходив на роботу файно одітий, все з ташкою, а коли дощ падав, та під омбрелою. І жив у тому селі єден циган. Вони часто встрічалися на путі. Циган дуже завидів панови. Він цуравий, циган, на дощі мокне, не має парасолі. І все його зависть брала, чого то пан такий одітий, а він цуравий. Яка то є причина. І раз осмілився зупинити пана:</p>
	<p>— Що таке, що я ходжу такий цуравий, мокну, а ви так файно одіті, і ташку маєте, і під омбрелою ходите?</p>
	<p>Відповідає пан:</p>
	<p>— Треба до школи ходити.</p>
	<p>Циган подумав собі, а на другий день встав рано й пішов до школи. Приходить, поцоркав у двері, втворив, а вчитель йому каже:</p>
	<p>— Що треба?</p>
	<p>— Я прийшов до школи.</p>
	<p>— Ой, то пізно, цигане.</p>
	<p>Циган вернувся дому, на другий день рано встав, скорше на цілу годину, і пішов знов до школи. Приходить, там якраз діти збираються. Заходить, а вчитель йому:</p>
	<p>— Я тобі ще вчора казав, же тобі вже пізно до школи ходити. Треба було скорше.</p>
	<p>На третій день циган встав ще в потемку. Іде путьом і в щось заплутався. Позирає, а там ташка. Підняв тоту ташку, одкрив, а там много грошей. Взяв, врадувався та й пішов дому. Через деякий час одівся, купив собі омбрелу і вже ходить такий гордий.</p>
	<p>А той пан зачав глядати свої гроші, думати, хто би, що би. І думка його як вченого чоловіка зійшлася на тому, що гроші його в цигана. Він же такий цуравий ходив, а тепер так приодівся й омбрелу має. Жиє добре, ходить собі гордо. «То він мої гроші вкрав», — думає пан.</p>
	<p>Звернувся пан у суд. Циганови прийшла повістка іти на суд. Прийшов циган, і питає його суддя:</p>
	<p>— Ви найшли гроші?</p>
	<p>— Найшов.</p>
	<p>— А коли?</p>
	<p>— Та то, — каже, — тоді було, коли я до школи ходив. Тоді суддя обертається до того пана урядника:</p>
	<p>— Що ви хочете? Циганови тридцять п’ять років, а ви гроші стратили місяць тому. А циган коли до школи ходив? Двадцять два, двадцять три роки тому. То не ваші гроші.</p>
	<p>Отак закончилася тота історія.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Турички, Перечинського району, Закарпатської області 29 березня 1991 року Мацо Юрій Михайлович (1924 року народження)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Закарпаття/">Фольклор Закарпаття</a></li>
	</ul>
</footer>
<!--#include virtual="/-/inc/general__page_end.inc" -->
