<!--#include virtual="/-/inc/general__page_start.inc" -->
<title>Як одягнувся кіт ☼ Українська народна казка ☼ Народна творчість</title>
<meta name="Description" content="Українська народна казка Подніпров’я (Наддніпрянщини) «Як одягнувся кіт» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Як одягнувся кіт.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Як одягнувся кіт <br><span class="article__headerDescription">Українська народна казка Подніпров’я (Наддніпрянщини)</span></h1>
	<p>Нишком будете сидіти, розкажу вам казку, діти. В давнину, в далекім краї, саме де, не пам’ятаю, без одежі й без чобіт, жив на світі бідний кіт. Часто й густо плакав кіт. В холод замерзав, як лід, а в жару спікався так, що червоний був, як рак.</p>
	<p>Одного разу він підходить до верби і просить:</p>
	<p>— В тебе ж листя більш, ніж досить, дай мені, прошу, хоч трішки? Я зроблю собі панчішки і зроблю собі піджак, і ходитиму отак.</p>
	<p>А верба:</p>
	<p>— Чого ж схотів, хіба ж листя для котів? Ну коли тобі так треба, відпущу тоді, для тебе.</p>
	<p>Замурчав кіт, ану за діло. Взяв листя у верби, сів на пеньку і пісеньку веде собі таку.</p>
	<p>Оце так, оце так,</p>
	<p>Шию я з листя піджак,</p>
	<p>А на ніжки — панчішки.</p>
	<p>Як пошив, одягся кіт. Вийшов погулять у ліс. А в цей час в лісі ходить осінь, у кота пожовтіли боки і по листочку облетіли, як з верби тієї наче. Кіт стоїть і плаче. А тоді вже гуляка-кіт біжить до гусака та й просить.</p>
	<p>— В тебе ж пір’я більш, ніж досить, дай мені, прошу, хоч трішки, я пошию собі панчішки і піджак, і ходитиму отак!</p>
	<p>А гусак:</p>
	<p>— Чого ж схотів, хіба ж пір’я для котів? Ну, коли тобі так треба, відпущу тоді для тебе.</p>
	<p>Кіт зрадів, набрав повну торбу пір’я, сів на пеньку і пісеньку веде собі таку.</p>
	<p>Оце так, оце так,</p>
	<p>Шию я з пір’я піджак,</p>
	<p>А на ніжки — панчішки.</p>
	<p>Як пошив, одягся кіт та й скликає на обід. Барана і всю рідню, і корову, і свиню, а також покликав півня та індика. Стали гості їсти й пить, почали піджак хвалить.</p>
	<p>Півень заспівав:</p>
	<p>— Ку-ку-рі-ку, ще не бачив зроду-віку.</p>
	<p>А корова хвалить:</p>
	<p>— Му! До лиця піджак йому.</p>
	<p>А індик:</p>
	<p>— Булди — булди, ой води мені, води.</p>
	<p>А свиня все їла, їла то ж і не хвалила.</p>
	<p>Ось на другий деньізрання вийшов кіт на полювання, хвіст задравши догори, аж тут яструб, шусть з гори. Яструб думав, що гусак, та як схватить за піджак. Тільки слід лишивсь на спині і піднявся в небо синє. З болю й ляку кіт завив, біг, панчішки погубив. Сів та й плаче коло хати, аж тут біжить Рябко кудлатий. Кіт став перед ним і просить:</p>
	<p>— В тебе шерсті більш, ніж досить, дай прошу мені хоть трішки, я зроблю собі панчішки і зроблю собі піджак, і ходитиму отак.</p>
	<p>А пес махнув хвостом:</p>
	<p>— Не дам. Я в морози мерзну й сам.</p>
	<p>Та в цю хвилину вибіг Сірко з-під тину:</p>
	<p>— Гр! Гр! Ти в мене вчора кістку вкрав?</p>
	<p>— Відчепись, не брав.</p>
	<p>І собаки завелись, тільки шерсть летить від них. Та в цю хвилину кіт зрадів, напхав шерсті повну торбину. Сів, та й шиє на пеньку, пісеньку веде собі таку.</p>
	<p>Оце й так, оце й так,</p>
	<p>Шию я з шерсті піджак,</p>
	<p>А на ніжки — панчішки.</p>
	<p>Як пошив і одягся бідак та й виходить вже до собак, а вони:</p>
	<p>— Віддай піджак мерщій, віддавай, піджак не твій.</p>
	<p>І погнались за котом. Кіт навтіки, круть хвостом і на дерево. Оце й відтоді не живуть коти з собаками у згоді.</p>
	<p>Оце й казочка уся Івана-дідуся. Слухатимете маму й тата, розкажу казок багато.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>28 (7177). Як одягнувся кіт. СУС —. Записала вчитель зарубіжної літератури Коба Валентина Іванівна 2009 року. Ковтун Іван Іванович (1945). Дніпропетровська область, Царичанський район, Ненадівка</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Наддніпрянщини/">Фольклор Подніпров’я (Наддніпрянщини)</a></li>
	</ul>
</footer>
<!--#include virtual="/-/inc/general__page_end.inc" -->
