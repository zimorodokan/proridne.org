<!--#include virtual="/-/inc/general__page_start.inc" -->
<title>Як дурень розбагатів, а розумний пропав ☼ Українська народна казка ☼ Народна творчість</title>
<meta name="Description" content="Українська народна казка Гуцульщини «Як дурень розбагатів, а розумний пропав» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Як дурень розбагатів, а розумний пропав.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Як дурень розбагатів, а розумний пропав <br><span class="article__headerDescription">Українська народна казка Гуцульщини</span></h1>
	<p>Жили родичі, і в них було два сини, старший розумний, а менший дурний. Родичі повмирали, а вони два осталися на господарстві. Після похорону почали ділитися добром. Розумний син зробив загороду, кошару таку, наносив туди файного сіна, а дурний лишив відкриту стайню. І ні сіна, нічого туди не поклав. Худоба зайшла в ту кошару, де було файне сіно, а до дурного в стайню зайшло одне теля дурне. А брат каже: — Видиш, це моя худоба, а то твоє теля.</p>
	<p>Старший брат годує свою худобу, а дурний деколи дасть свому теляті їсти, а деколи не дасть. І то теля голодувало.</p>
	<p>Каже дурень:</p>
	<p>— Піду я на ярмарок продавати свого бичка.</p>
	<p>Прив’язав він до бичка кусок воловода і повів його. Люди з ярмарку йдуть, а він ще тілько на ярмарок. І питає він людей:</p>
	<p>— Яка продається худоба на ярмарку?</p>
	<p>— Безхвоста, — кажуть люди.</p>
	<p>Відрубав він бичкови хвоста. Іде далі та й питається в других. А ті кажуть:</p>
	<p>— Безрога худоба продається.</p>
	<p>Відрубав він бичкови роги. Іде далі та й питає, а ті кажуть, що без ніг продається худоба. І сміються над дурнем люди, бо він рубає бичка на куски.</p>
	<p>Тягне він бичка за собою, бо бичок уже неживий. Дорога до міста вела через ліс. Зайшов він у темний ліс, настала ніч, треба ночувати. Вибрав великого дуба і хоче ночувати під тим дубом. Коли чує гомін — іде багато людей. Спудився він, поліз на дуба і потягнув за собою бичка. І мішок потяг, а в мішку все те, що він відрубав бичкови.</p>
	<p>Примостився він на дубі і сидить тихо. Підійшли багато опришків і зробили біля того дуба привал. Вони несли при собі все, що награбували за день. Дурень ворохався на дубі і разом з тим бичком упав на землю помежи опришків. Опришки напудилися і повтікали. І лишили все награбоване добро.</p>
	<p>Просидів дурний до ранку біля дуба, а як розвиднілося, побачив, що там так багато добра. Забирає те все — золото і гроші — і йде додому.</p>
	<p>А брат питає його:</p>
	<p>— Продав бичка?</p>
	<p>— Продав. Бачиш гроші?</p>
	<p>Як побачив брат стілько грошей, то аж за голову взявся. І все допитується:</p>
	<p>— Де ти був?</p>
	<p>— Де був? На ярмарку.</p>
	<p>І розказав йому Іван, коло якого дуба він ночував. Узяв брат свого файного бичка і повів на ярмарок. І зупинився коло того самого дуба ночувати. Коли чує, вночі хтось іде. Гомін чути. А він собі подумав: «Ідуть купці мого бичка купувати».</p>
	<p>Підійшли опришки. Він говорить до них:</p>
	<p>— Я вам привів бичка. Купіть у мене.</p>
	<p>Тоді опришки й згадали, що бачили на тій дорозі м’ясо з бичка, і говорять:</p>
	<p>— То ти нас того разу прогнав від нашого добра? Ти все наше добро забрав?</p>
	<p>І вбили його. Остався дурний брат господарем на всім господарстві.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Село Старі Кути, Косівського району, Івано-Франківської області 27 січня 1985 року Бойчук Юрій Онуфрійович (1918 року народження)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Гуцульщини/">Фольклор Гуцульщини</a></li>
	</ul>
</footer>
<!--#include virtual="/-/inc/general__page_end.inc" -->
