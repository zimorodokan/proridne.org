<!--#include virtual="/-/inc/general__page_start.inc" -->
<title>Царські загадки ☼ Українська народна казка ☼ Народна творчість</title>
<meta name="Description" content="Українська народна казка Гуцульщини, Бойківщини «Царські загадки» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Царські загадки.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Царські загадки <br><span class="article__headerDescription">Українська народна казка Гуцульщини</span></h1>
	<p>Був пан, дідич багатий, на всю державу за всіх дідичів багатіший. Дуже йому було добре. Мав слуги, служниці, всього по достатку. Він лиш тілько знав з бухгалтерії, чого він кілько має. Він не хотів собі це на пам’яти мати. І не знав він, як перед світом погоноритися, щоби люди знали, як йому добре. І написав собі таблицю:</p>
	<p>«Чи є хто у цій державі такий заможний, як я? І чи є хто в цій державі такий, щоби йому нічого не бракувало, як мені? І чи є на світі така людина, щоби не мала жури&nbsp;<sup>*</sup> на макове зерно, як я не маю?»</p>
	<p>Мушія&nbsp;<sup>*</sup> його була недалеко від дороги, а керниця&nbsp;<sup>*</sup> при самій дорозі. Він прибив ту таблицю до керниці. Хто йде, нап’ється води і прочитає, як хоче, таблицю.</p>
	<p>Протяглося, може, місяць, може, два. І їхав на прогулянку по селах цар. їхав собі з військом, дивиться, коло керниці таблиця. Заінтересувався цар: що там написано? Став він проти тої керниці і сказав війську:</p>
	<p>— Станьте.</p>
	<p>Військо стало. Післав цар одного жовніра&nbsp;<sup>*</sup>, щоб прочитав таблицю. Той прочитав, підійшов і каже цареви, що написано там таке: «Чи є хто заможніший від мене? Чи є ще хто в державі, щоби йому нічого не бракувало, як мені? Чи є ще хто на світі, щоби не мав жури на макове зерно, як я?»</p>
	<p>Послухав цар, подумав та й каже:</p>
	<p>— Я ще такого не чув, щоби хтось не мав жури на макове зерно. Ви, жовніри, у мене нагодовані й одягнені. Хай підійме руку той з вас, що не має жури на макове зерно.</p>
	<p>І ніхто не підоймив руки. Каже цар:</p>
	<p>— Дитина ще рочок має, а вже вона має журу. Хоче щось узяти, а їй не дають. Я ще не чув, щоб хтось не мав жури.</p>
	<p>Дуже цар собі це в голову набив. Поїхали вони далі, і їхали, куди їхали, і приїхали до столиці&nbsp;<sup>*</sup>. Військо пішло на своє місце, а цар ліг і не може заснути. Завидує він тому панови. І запитав цар, як той пан називається. І написав до него листа, щоби він такого й такого числа прибув до него. Пан дістав листа і сказав фірманови&nbsp;<sup>*</sup>, щоби вимив файно коні, аби виділи всі, що то дідич їде. Прибили коням срібні підкови та й їдуть до царя.</p>
	<p>Приїхали вони, а там пост стоїть, але пана пропускають, бо він мав царську печатку. А фірман лишився. Зайшов дідич до царя, вклонився. Каже цар:</p>
	<p>— Я їхав коло ваших домів. У вас була прибита таблиця. Чи вам так жиється, як там написано, чи ви лиш написали для людей?</p>
	<p>А дідич каже:</p>
	<p>— Таки так мені жиється.</p>
	<p>— Я вас прикликав, аби ви мені щось відгадали, — каже цар дідичеви. А дідич каже:</p>
	<p>— Я буду чути, яка загадка.</p>
	<p>— Як у землю заглибоко&nbsp;<sup>*</sup>, як у небо зависоко&nbsp;<sup>*</sup>, що бог на небі робить?</p>
	<p>А дідич каже:</p>
	<p>— Над цим треба подумати.</p>
	<p>— Ну то їдьте до того і того числа додому, а того числа приїдете й мені відгадаєте.</p>
	<p>І сказав йому цар:</p>
	<p>— А як не відгадаєте цю загадку, то ваше дідицтво буде знесене. Але дідич цим не зажурився ніц а ніц&nbsp;<sup>*</sup>.</p>
	<p>Приїхав дідич додому, сів собі на ґанок та й починає думати, як відгадати царську загадку. А в того дідича був оден дід-свинар. Дідич його дуже любив, бо він файні казки розказував. І про Кошутську війну розказувати любив, і дідичеви було то інтересно слухати. Увійшов той свинар до дідича, а дідич сидить собі та й думає про ту загадку. А вони собі були гейби&nbsp;<sup>*</sup> товариші. Питає дід:</p>
	<p>— Пане, як вам гости лося в царя? Чого ви туди ходили і що вас там питали?</p>
	<p>— Сказав мені цар загадку.</p>
	<p>— Та й що за загадку дав цар? А дідич каже:</p>
	<p>— Сказав мені цар, щоби я відгадав, як у землю заглибоко, як у небо зависоко і що бог на небі робить.</p>
	<p>А дід на то сказав дідичеви:</p>
	<p>— Я би йому спросоння цю загадку відгадав.</p>
	<p>— Ну то скажіть мені.</p>
	<p>— Ні, вам не скажу, тілько можу йому сказати, цареви. А дідич питає:</p>
	<p>— Ви би пішли зо мною до царя?</p>
	<p>— Чого не піду? Можу піти.</p>
	<p>— Ну то, — каже, — того й того числа підемо.</p>
	<p>Прийшло то число, дідич сказав фірманови чисто випуцувати&nbsp;<sup>*</sup> коні. Діда помили в бані, дали йому файне вбрання, і поїхали вони чотирма кіньми до царя. Приїхали, лишає дідич діда коло фірмана, а сам іде до царя. Прийшов, а цар питає:</p>
	<p>— Ну, відгадав мені загадку? А дідич каже:</p>
	<p>— Я про те й не думав. Я маю замісника і сам за таке не переживаю.</p>
	<p>Цар зумівся&nbsp;<sup>*</sup>, що дідич має його на збитки.</p>
	<p>— Клич замісника сюди.</p>
	<p>Пішов дідич за замісником. Прийшов дідо, засалютував, бо він військову дисципліну знав. Цар зачав у діда питати:</p>
	<p>— Як у землю заглибоко, як у небо зависоко і що бог на небі робить?</p>
	<p>А дідо каже:</p>
	<p>— Земля дна не має, бо все в землю тане: люди, худоба, ліси — все, і земля не вивержує нічого.</p>
	<p>Цареви відповідь вдалася&nbsp;<sup>*</sup>.</p>
	<p>— А небо, — каже, — ми не міряли та й ніхто не міряв, але то невисоко, бо ми очима видимо. А що бог у небі робить, це ви дуже хочете знати? — питає дід.</p>
	<p>— Це таки я дуже хочу знати. Каже дід:</p>
	<p>— Як вас кортить знати, що бог на небі робить, дайте свій мун-дур&nbsp;<sup>*</sup> на мене, а я дам свій на вас.</p>
	<p>Та й цар пристав&nbsp;<sup>*</sup> на це. Перебралися вони.</p>
	<p>— Та й дайте мені бровник&nbsp;<sup>*</sup>. І цар дав йому.</p>
	<p>— Тепер, — каже, — скажу вам, що бог на небі робить. Робить бог з царя свинаря, а з свинаря царя.</p>
	<p>Та й там був горнець, та й байці кінець.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__footnotes">
			<p><sup>*</sup> Жура́ — журба.</p>
			<p><sup>*</sup> Муші́я — велике панське землеволодіння.</p>
			<p><sup>*</sup> Керни́ця — криниця.</p>
			<p><sup>*</sup> Жовні́р — солдат.</p>
			<p><sup>*</sup> Столи́ця — тут: царський або королівський палац.</p>
			<p><sup>*</sup> Фі́рман — кучер.</p>
			<p><sup>*</sup> Заглибо́ко — тут: завдовжки.</p>
			<p><sup>*</sup> Зависо́ко — тут: заввишки.</p>
			<p><sup>*</sup> Ніц а ніц — анічогісінько.</p>
			<p><sup>*</sup> Ге́йби — наче, немов, ніби.</p>
			<p><sup>*</sup> Пуцува́ти — чистити.</p>
			<p><sup>*</sup> Зумі́тися — здивуватися.</p>
			<p><sup>*</sup> Вда́тися — тут: сподобатись.</p>
			<p><sup>*</sup> Му́ндур — тут: одяг.</p>
			<p><sup>*</sup> Приста́ти (на щось) — погодитися.</p>
			<p><sup>*</sup> Бро́вник — пістолет системи браунінг.</p>
		</div>
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Село Яворів, Косівського району, Івано-Франківської області 4 грудня 1983 року Рибчук Анна Петрівна (1909 року народження)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>


<article class="articleMain">
	<h1 class="articleMain__header">Царські загадки <br><span class="article__headerDescription">Українська народна казка Бойківщини</span></h1>
	<p>Єден бідака щось провинився у царя. І цар його хоче стратити. Але як чотири загадки відгадає, то його відпустить. А він звідається, як іто загадки.</p>
	<p>— Ти мені скажи, чи глибше в землю, чи вище в небо? І кілько на небі звізд? І що я вартую? І що я думаю? Ходи й думай день і ніч, а завтра рано би-сь прийшов відгадати.</p>
	<p>Той бідний чоловік іде, а улан стоїть на посту. Звідається улан:</p>
	<p>— Чого ти плачеш, хлопе?</p>
	<p>— А плачу, бо я тілько нись жити маю.</p>
	<p>— Чому так? — улан ся звідає.</p>
	<p>— Наказав ми цар, аби-м відгадав штири загадки. Чи глибше в землю, чи вище в небо? Кілько на небі звізд? І кілько цар вартує? І що цар думає?</p>
	<p>Каже той улан:</p>
	<p>— На тобі моє вбрання, а мені дай своє. Я йду відгадувати. А ти стій на моїм місци. А вже рік відстояв а тепер ти будеш замість мене рік стояти на посту.</p>
	<p>Приходить той улан до царя. Звідається цар:</p>
	<p>— Чи відгадав-ись?</p>
	<p>Бо він не спізнає, що тото не той самий, що його мав тратити.</p>
	<p>— Говоріть, що, ясний царю.</p>
	<p>— Та я ж тобі казав учора.</p>
	<p>— Я забув.</p>
	<p>— Но, коли забув, я тобі нагадаю. Скажи, чи глибше в землю, чи вище в небо?</p>
	<p>— Мій прадід помер і мій дідо, і поховали їх у землю, і не чути їх ніколи. А як органи заграють, то по цілому небі чути.</p>
	<p>А улан обстриг ягня, взяв вовну в хусточку і держить ту вовну при собі. А ягня мало штири дні від того дня, як народилося.</p>
	<p>— Ну, що ще? — звідаються улан у царя.</p>
	<p>— Ти мені порахуй, кілько є звізд на небі.</p>
	<p>— А я вже порахував.</p>
	<p>— Та кілько?</p>
	<p>— Нате, оде є вовна, порахуйте самі. Кілько тут волосків, тілько й звізд.</p>
	<p>Та цар не буде раховати тоту вовну, бо хто би то пораховав? Ціла армія би не пораховала.</p>
	<p>— Но, тепер скажи мені, кілько я вартую.</p>
	<p>— Я вам скажу, кілько. Ви більше не вартуєте, як двадцять дев’ять срібняків.</p>
	<p>— А чому тілько, не більше?</p>
	<p>— Тому, що Ісус Христос проданий був за тридцять. Тоді за нього дали тридцять срібняків. А ви на одного срібняка дешевші. Бо ви не можете з Сусом Христом рівнятися.</p>
	<p>— А що я думаю?</p>
	<p>— Ви думаєте, що я той чоловік, що-сте’го мали тратити. А той чоловік замість мене на посту. А я улан. Він нись замість мене і цілий рік буде стояти замість мене, бо я його визволив. А в рік ви можете піти замість нього на ту саму службу.</p>
	<p>Подумав цар, що то все правда. І того бідаку не стратив.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>32 (1801). Царські загадки. СУС 922. 4 липня 1988 р. Мельникович Данило Андрійович (1913). Львівська область, Турківський район, село Либохора</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Гуцульщини/">Фольклор Гуцульщини</a></li>
		<li><a href="/Фольклор Бойківщини/">Фольклор Бойківщини</a></li>
	</ul>
</footer>
<!--#include virtual="/-/inc/general__page_end.inc" -->
