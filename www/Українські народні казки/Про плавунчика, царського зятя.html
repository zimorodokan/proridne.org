<!--#include virtual="/-/inc/general__page_start.inc" -->
<title>Про плавунчика, царського зятя ☼ Українська народна казка ☼ Народна творчість</title>
<meta name="Description" content="Українська народна казка Покуття «Про плавунчика, царського зятя» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Про плавунчика, царського зятя.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Про плавунчика, царського зятя <br><span class="article__headerDescription">Українська народна казка Покуття</span></h1>
	<p>Був собі король і ходив він свою країну обзирати. Ходив, ходив, зайшов у ліс і заблудив. Ходить по лісі і не може вийти. І найшов хатчину. Люди йому втворили, пустили до хати. А він проситься:</p>
	<p>— Прийміть мене на ніч. Чоловік каже:</p>
	<p>— Нема в мене де ночувати. А король знову:</p>
	<p>— Чому нема де ночувати? У вас є постіль, лава, піч. А вас лишень двоє.</p>
	<p>І не хоче йти з хати. Бо куди буде йти, як ніч і ліс кругом? Тоді чоловік каже так:</p>
	<p>— Як таки хочете ночувати, то я вам постелю на стриху. А король йому:</p>
	<p>— Як я буду спати на стриху? Хочу в хаті ночувати. Ґазда каже:</p>
	<p>— Нема де, я вам сказав.</p>
	<p>— А я вижу, що є де. Вас лишень двоє, а місця багато. Як би то я не примістився в хаті?</p>
	<p>А той каже:</p>
	<p>— Як ви так конче хочете знати, то я вам скажу. Моя жінка сеї ночі буде мати дитину. Може, я й сам з хати піду. Закличу бабу та й вийду. Не можу я вас приймити.</p>
	<p>Король це вислухав та й зрозумів. Тоді каже:</p>
	<p>— То постеліть мені на стриху.</p>
	<p>Та й ляг король спати на стриху. Прийшла та година вночі. Жінка заслабає. Пішов чоловік, закликав бабу. І прилетіли ангели: оден сів під вікном, а другий — коло жінки. А король на стриху спить і не спить. Каже ангел з-під вікна:</p>
	<p>— А є вже?</p>
	<p>А сей з хати відповідає:</p>
	<p>— Ще нема.</p>
	<p>Той надворі каже:</p>
	<p>— Добре, що нема. Бо зараз така планета, що якби хлопчик уродився, то був би сильний пияк і пропив би все. Добре, що він не вродився.</p>
	<p>А король на стриху то чує. Знов питається ангел знадвору:</p>
	<p>— Вже вродився? А сей каже з хати:</p>
	<p>— Нє, ще нема. А той з-під вікна:</p>
	<p>— Добре, що нема, бо така планета тепер недобра. Якби вродився хлопчик, то в день свого весілля або би повісився, або би втопився.</p>
	<p>Питається той знадвору третій раз:</p>
	<p>— Ще нема?</p>
	<p>А сей з хати каже:</p>
	<p>— Уже є.</p>
	<p>— Добре, що є, бо дуже добра планета тепер. Сей хлопчик буде дуже великий багач. Буде йому дуже добре. Буде все мати. А женитися буде на доньці того чоловіка, що гезди спить на стриху. Бо в сего чоловіка вродилася донька тої самої планети, що й сей хлопчик. І їм буде дуже добре жити.</p>
	<p>А король на стриху то все чув і дуже зажурився, бо він король, а бідного лісника син піде до него свататися. І до ранку не спить король і думає, що з сим хлопчиком зробити. А рано заходить він до хати і каже ґазді:</p>
	<p>— Ґаздо, продайте мені сего хлопчика. Каже ґазда:</p>
	<p>— Це ж не худоба, що я буду продавати. Це ж у мене перша дитина, та ще й хлопчик. Не продам.</p>
	<p>Але як зачав король припрошувати, як зачав багато грошей давати, вони погодилися продати того хлопчика. Дав він їм доста грошей і купив. Він хоче хлопчика десь дати, аби не сватав його дочку. Дав він гроші та й каже тим ґаздам так:</p>
	<p>— Я тепер хлопчика не беру, а когось за ним пришлю.</p>
	<p>Прийшов король додому, закликав людей, дав їм файний могорич і наказує:</p>
	<p>— Ідіть туди й туди в ліс. Там є хатчина, а в ній живе лісник. Я в того лісника купив хлопчика. Би-сте ви його взяли. І як будете того хлопчика нести і переходити мостом через річку, би-сте фурнули його в ту річку і би-сте не дивилися, де він упав. То я вам поставлю ще могорич файний.</p>
	<p>І ті пішли, найшли хатчину лісника, зайшли й кажуть:</p>
	<p>— Ми прийшли за хлопчиком.</p>
	<p>І ті хлопчика файно вповили та й дали — бо гроші взяли. Вони переходять з ним через річку, і хлопчика, як сказав король, кидають у воду. Прийшли вони до палацу, а король їх питає:</p>
	<p>— Взяли хлопця?</p>
	<p>— Взяли.</p>
	<p>— А де той хлопець?</p>
	<p>— Кинули в річку, як ви нам наказали.</p>
	<p>Король веселий. «Уже не прийде до мене лісників син сватати дочку. Уже його втопили».</p>
	<p>Кинули хлопці ту дитину в річку, вона й попливла за водою. А нижче по течії жив риболовець і того хлопчика злапав замість риби. Приносить він його додому.</p>
	<p>— Жінко, дивися, якого я файного хлопчика злапав на воді. А вони дітей не мали.</p>
	<p>— Добре, — каже жінка, — будем його годувати і будем мати сина. Погодували вони трохи дитину, та й каже чоловік до жінки:</p>
	<p>— Треба нам сего хлопчика записати на наше порекло. А жінка каже:</p>
	<p>— Най буде, охрестимо.</p>
	<p>Скликали кумів, ідуть до церкви хрестити дитину. А чоловік каже:</p>
	<p>— Жінко, яке б ми дали йому ім’я? А жінка:</p>
	<p>— Яке скажеш, таке буде. Ти приніс його, то ти й ім’я давай.</p>
	<p>— А ти знаєш, яке я ім’я надумав?</p>
	<p>— Яке?</p>
	<p>— Він плив за водою, то най буде йому ім’я Плавунчик.</p>
	<p>— То най буде.</p>
	<p>Пішли до церкви, охрестили хлопця і дали йому ім’я Плавунчик.</p>
	<p>Годують того Плавунчика, він росте, а вони тішаться. І росте хлопчик, як з води.</p>
	<p>А королеви хтось підказав, що в такім і такім лісі є хлопчик Плавунчик, дуже файний. Король, розумієте, стукнувся в голову. Чи не той то хлопчик? І знов зажурився король, бо він не хоче такого зятя. Він хоче якогось міністра. І що король робить? Він іде знов у мандрівку, іде обзирати свою країну. Ходив, ходив той король і добився до людей, в яких був хлопчик Плавунчик. Колись він приходив до сім’ї лісника уночі і просився на ніч, а до цих прийшов уднину. Зайшов він та й каже:</p>
	<p>— Я вас прошу, дайте мені води. А ґазда каже:</p>
	<p>— Біжи, Плавунчику, та принеси вуйкови води.</p>
	<p>Плавунчик пішов до керниці, вніс свіжої води і подав королеви. Король дивиться на него — парубок файний, але бідного роду. Так, це лісників син. І каже тому ґазді король:</p>
	<p>— Файний у вас хлопець, чемний, мудрий. А як він називається?</p>
	<p>— Плавунчик.</p>
	<p>— А чого ви йому дали ім’я «Плавунчик»? Я ще такого імени не чув. А ґазда каже:</p>
	<p>— Та так мені підійшло, таке ім’я мені сподобалося.</p>
	<p>Думає ґазда: «Цей чоловік чув, як я казав «Плавунчик», то чого ж він так допитується, чого він знов питає про ім’я?» Крутить ґазда, не каже, що хлопчик плив. А королеви вже стукнуло в голову, що се той хлопчик, якого кинули в воду. І подумав король: «Прийде до мене сватати». Файний хлопець, але не хоче король, щоб він був у него за зятя, бо се лісника син.</p>
	<p>Напився король води, зміряв хлопця очима від ніг до голови та й пішов додому. І добре він доглупався, що це лісників хлопець.</p>
	<p>Прийшов король додому і пише записку. Закликає свого прислужника і каже:</p>
	<p>— На тобі сей лист і йди в ліс до такого й такого ґазди. І скажи, щоб хлопець того ґазди прийшов з сим листом до мене. А розпечатувати і читати його невольно.</p>
	<p>Прислужник пішов з листом, допитався до тих людей, дав їм лист і сказав:</p>
	<p>— Звелів король, щоби ваш хлопець прийшов з цим листом до него.</p>
	<p>Хлопець трохи напудився, і ґазда напудився. Але треба йти, бо се приказ короля. Пішов хлопець з тим листом до короля. Ішов він, ішов та й заблудив. Зайшов у ліс. І захопила його в лісі ніч, і він не може з лісу вийти. І найшов у лісі хатчину. Прийшов під вікно, стукнув. Втворили йому. Зайшов, а там старенька сива бабка.</p>
	<p>— Йой, — каже, — молодику, що ж ти ходиш такої пізньої години? Тут же ліс. Як ти тут опинився?</p>
	<p>— Не питайте, бабко. Іду до короля з листом. Переночуйте мене, бабко.</p>
	<p>— А з яким ти, синку, листом їдеш до короля?</p>
	<p>— Я, — каже, — сам не знаю, але дав мені королівський прислужник лист і сказав не розпечатувати і не читати, а лиш іти з ним до короля.</p>
	<p>— Дай мені, синку, той лист, най я подивлюся, — каже баба хлопцеви.</p>
	<p>Він витягнув лист з кишени та й подав бабі. Баба пішла до хати, той лист розпечатала, витягла і читає. А там таке написано, в тім листі: «Я їду з дому, а нім я приїду, тут прийде хлопець з сим листом. Нім я вернуся додому, щоб цей хлопець був убитий. Ката я вже оплатив». Так написав король до свої жінки.</p>
	<p>Баба той лист прочитала, і зробився з него чистий папір. І пише на ньому баба свій лист. Написала так: «Хлопець прийде з цим листом. Нім я приїду додому, щоби ти зробила весілля, віддала за сего хлопця нашу дочку». Написала баба, файно запечатала і прибила печатку. Все зробила, як король.</p>
	<p>Хлопець прийшов до королівського двору з тим листом. Вже всі знають, що він має прийти. Вартові допустили його до королеви. Він не знав, що там перше було написано, і не знає, що баба написала. Питає королева:</p>
	<p>— Ти, хлопче, з листом?</p>
	<p>— Так, я з листом.</p>
	<p>— Давай його сюди.</p>
	<p>Взяла королева той лист, розпечатала, глип сюди-туди, а там написано: «Хлопець прийде з цим листом. Нім я приїду додому, щоби ти зробила весілля, віддала за сего хлопця нашу дочку».</p>
	<p>В короля є з чого весілля робити, не так, як у мене. Лагодиться вона на весілля. І злагодила все. Нім чоловік вернеться додому, щоби хлопець уже був його зятем. Зробила вона весілля, а король вертається додому. Глип, а Плавунчик — його зять. Входить він до жінки й каже:</p>
	<p>— Ти що зробила? Шлях би тебе трафив! Нащо ти весілля зробила? А вона каже:</p>
	<p>— Чоловіче, як ти написав, так я зробила.</p>
	<p>— Ну, а як я тобі написав? Я написав, щоби ти його вбила.</p>
	<p>— Ти не віриш? Ну то на свій лист і читай. Як ти мені написав, так я зробила.</p>
	<p>Взяв король той лист, прочитав і очам своїм не вірить — його почерк, його печатка. І сам не знає король, що сталося.</p>
	<p>— Я ж так не писав! Це якийсь великий обман, — каже король. — Що би то таке було?</p>
	<p>Але нічого не каже король жінці. А Плавунчика все одно за зятя мати не хоче, бо то — бідний з бідних, то — лісників син. Каже король:</p>
	<p>— Плавунчику, я тебе за зятя мати не хочу. А Плавунчик:</p>
	<p>— То дурне, що ви не хочете. Я вже ваш зять. Каже король зятеви:</p>
	<p>— Я тебе вб’ю.</p>
	<p>А Плавунчик відповідає:</p>
	<p>— Я не боюся. Як уб’єте, будете відповідати.</p>
	<p>Думає король, що робити, раз не хоче сего зятя. І придумав. Каже він зятеви так:</p>
	<p>— Іди до Діда-Всевіда і принеси три волоски золотих. Як принесеш, то будеш моїм зятем. А як не принесеш — то я тебе вб’ю.</p>
	<p>Так сказав король. Думає Плавунчик: «Треба йти». Зібрався і йде до Діда-Всевіда за трьома волосками.</p>
	<p>Приходить він до одного міста чи села — я же вам не годна то сказати, — а там так багато людей зійшлося. І старі, й сліпі, й криві — всякі. Всі посходилися докупи й плачуть. Молодик іде попри сі люди і питається їх:</p>
	<p>— Що сталося? А вони кажуть:</p>
	<p>— В нашім місті лижки води нема. Гинуть старі й малі, худоба гине. А ти де йдеш, молодику? — питають люди. — Куди тримаєш дорогу?</p>
	<p>Плавунчик каже:</p>
	<p>— Іду до Діда-Всевіда, аби принести королеви три золоті волоски.</p>
	<p>— Молодику, ми тебе будемо просити, аби ти спитав Діда-Всевіда, чи буде в нашім місті вода, чи ми вже пропадемо?</p>
	<p>А він каже:</p>
	<p>— Добре, спитаюся.</p>
	<p>І пішов Плавунчик далі.</p>
	<p>Іде він, іде, дивиться — знов зійшлися люди з цілого міста. І також плачуть. А йому дорога попри ті люди. Він проходить і знов питає:</p>
	<p>— Люди добрі, чого ви плачете?</p>
	<p>А межи тими людьми була велика деревина. І така суха, що хоть зрубуй до кухні. Але що то за дерево, не мож пізнати, бо воно сухе. Люди кажуть:</p>
	<p>— Це була яблінка, мала золоті яблука. А ми, ціле наше місто, мали з цего користь, ми з цего жили. А ти, молодику, де йдеш?</p>
	<p>— Іду до Діда-Всевіда, аби принести три волоски золоті.</p>
	<p>— Аби-с спитав Діда-Всевіда, чи будуть ще на нашій яблінці золоті яблука, чи ми так і пропадемо.</p>
	<p>— Добре, спитаюся Діда.</p>
	<p>І пішов він далі. Іде, іде, а там така річка велика. Треба переправитися. Там є перевізник, перевозить людей. Каже Плавунчик:</p>
	<p>— Перевези мене. А той питає:</p>
	<p>— Куди ти йдеш?</p>
	<p>— Іду до Діда-Всевіда, аби принести королеви три волоски золоті. Перевізник каже:</p>
	<p>— Слухай, молодику, я тебе буду просити, аби ти ще спитав Діда-Всевіда, доки я же буду перевозити на цім човні? Чи поки не вмру, чи поки світу-сонця? Аби ти спитався.</p>
	<p>Плавунчик каже:</p>
	<p>— Добре, спитаюся.</p>
	<p>Перевіз його перевізник на той бік, подякував Плавунчик та й пішов. Ішов він, ішов і вийшов на високу гору. Ходив він там, ходив і найшов маленьку хатку. Увійшов він до тої хатки, а там стара баба.</p>
	<p>— Молодику, де ти мандруєш, де ти ходиш світом так далеко?</p>
	<p>— Не питайте, бабко, я йду до Діда-Всевіда, аби принести королеви три волоски золоті.</p>
	<p>Баба йому на то каже так:</p>
	<p>— Дідо-Всевідо — то мій син. А мій син — то Сонце. Як прийде воно з роботи, то тебе спече.</p>
	<p>— Бабко, я вас прошу, якось мене сховайте.</p>
	<p>— Добре, я тебе сховаю.</p>
	<p>Дала баба Плавунчикови вечеряти, а він бабі розказує, що він і де видів по дорозі. А баба каже:</p>
	<p>— Добре, я буду свого сина питати. Може, ми залагодимо справу з тою водою і тою яблінкою. Я сховаю тебе під лужком і накрию там коритом. А в мого сина Сонця золота голова. Ти будеш під лужком, а я буду вимикувати з голови Діда-Всевіда волоски і тобі подавати. Мик! — і кину тобі під руку. А ти виставляй з-під корита руку і живенько лапай той волосок.</p>
	<p>Сидить баба коло того Сонця. А Сонце вже дрімає. Баба вимикнула оден волосок і кинула попри лужко. А Плавунчик простяг з-під корита руку та й той волосок досягнув.</p>
	<p>Сонце збудилося і питає:</p>
	<p>— Мамо, що ти мене дергаєш, не даєш мені спати?</p>
	<p>— Синку, я тебе за голову не дергаю, я сплю. А мені снився такий страшний сон.</p>
	<p>— Що тобі, мамо, снилося? А вона каже:</p>
	<p>— Снився, синку, такий сон, що я була в якомусь місті. А там зійшлися люди з цілого міста і так плакали, так плакали. Там нема води, в тім місті. А я напудилася, та й устала, та й сіла коло тебе. Але я тебе за голову не мацаю.</p>
	<p>А Плавунчик уже має волосок в руках.</p>
	<p>— Мамо, — каже Сонце, — якби трапився мудрий чоловік, вони би мали воду. Там і там є скала велика. Якби хтось такий найшовся і ту скалу підоймив, з-під тої скали вилізла би велика черепаха. Якби та черепаха вилізла, то була би вода в усьому місті. А як цего не зроблять, то місто пропаде.</p>
	<p>А баба знов микнула золотий волосок і кинула попри лужко. А Плавунчик простягнув руку з-під корита і злапав, і вже має другий волосок. А Сонце знов свариться:</p>
	<p>— Що мене, мамо, дергаєш, не даєш мені спати? А вона каже:</p>
	<p>— Мені сон снився.</p>
	<p>— А що тобі ся снило? — питає Сонце.</p>
	<p>— Що я була в місті, а там зійшлося багато людей, дуже вони плакали. Та було дерево сухе. Люди казали, що то була яблінка, мала золоті яблука. І люди плачуть: «Чи буде ще наша яблінка мати золоті яблука, бо ми не маєм з чого жити?». А я напудилася і сіла коло тебе. Але я тебе ніц за голову не мацаю.</p>
	<p>А Сонце каже:</p>
	<p>— Мамо, ішов змій і закопав під ту яблінку бочку золота. Аби найшовся такий мудрий чоловік і відкопав золото з-під тої яблінки, вона би зародила золотих яблук ще раз тілко, як було, бо свіжої би землі пригорнули.</p>
	<p>Сонце заснуло. Мама слухає, що воно заснуло, та й волосок з його голови мик! І кидає попри лужко. А Плавунчик з-під корита досягає рукою і має ще оден, третій волосок золотий. Сонце схопилося та й каже:</p>
	<p>— Мамо, чо’ ти мене дергаєш за голову, не даєш спати?</p>
	<p>— Я тебе ніц не дергаю. Мені такий, синку, сон снився, я ся напудила і сіла.</p>
	<p>— А що тобі, мамо, снилося?</p>
	<p>— Снилося мені, що я була там, де перевозять людей. Там було доста таких людей, і я була межи ними. А той перевізник каже: «Доки я буду перевозити? Доки не вмру чи поки світу-сонця?» А я напудилася, збудилася та й сіла коло тебе. А за голову я тебе не мацаю і ніц тобі не кажу.</p>
	<p>А Сонце каже:</p>
	<p>— Мамо, він буде перевозити, поки замість себе не покладе там іншого.</p>
	<p>Сонце рано встало і пішло по світі світити. Баба випустила Плавунчика з-під корита, дала йому поснідати і розказує, що Сонце казало. Плавунчик поснідав, подякував бабі та й пішов.</p>
	<p>Іде він попри те місто, де нема води. Приходить до тих людей, а вони далі плачуть. І питаються:</p>
	<p>— Молодику, ти питався у Діда-Всевіда, чи буде в нашім місті вода? А він каже:</p>
	<p>— Питався.</p>
	<p>— А буде вода?</p>
	<p>— Є така велика скала. Її ніхто не годен зрушити. Підважте ту скалу — і з-під неї вийде велика черепаха. Як ви її відти випустите, то буде вода в цілім місті.</p>
	<p>Зійшлися до тої скали люди з цілого міста — ніхто не годен її зрушити. Плавунчик каже:</p>
	<p>— Уступіться.</p>
	<p>Люди уступилися. А він має тих три волоски, то він дуже сильний зробився. Підоклав під ту скалу плече і підважив її самий, без нікого. І відти вилізла черепаха. І тоді цілим містом ринула вода. І в керницях, і в потоках, і в кожнім джерелі з’явилася.</p>
	<p>А люди за ту файдиґу дали йому карету золота і штири пари коней. Тепер їде він до тих людей, що під яблінкою плачуть. Він їх уже не питає, чого вони плачуть, а вони його питають, чи він питав Діда-Всевіда про яблінку. Він каже:</p>
	<p>— Питав.</p>
	<p>— І що Дід казав?</p>
	<p>— Казав, що йшов змій і закопав під тою яблінкою бочку золота. Відкопайте то золото і роздайте бідним людям. А під яблінку нагорніть свіжої персти. І яблінка зародить ще раз тілко яблук, як родила.</p>
	<p>Вони так і зробили, ті люди. І яблінка зародила ще раз тілко яблук, як було. І йому знов дали карету золота й штири пари коней.</p>
	<p>Їде Плавунчик, їде і приїхав до того перевозу через річку. А перевізник до него:</p>
	<p>— Чи ти питався в Діда-Всевіда, доки я буду тут перевозити? А він каже:</p>
	<p>— Питався.</p>
	<p>— Ну й що Дід казав?</p>
	<p>— Казав, що будеш перевозити, доки не покладеш на своє місце другого.</p>
	<p>І перевізник його перевіз, і не хотів брати від него плати, перевіз його і все. Файно подякував Плавунчик перевізникови і їде додому. До короля вже їде. Має вісім пар коней, дві кареті золота і три золотих волоски.</p>
	<p>А королеви вже сказали, що їде зять його Плавунчик. І король виходить аж до воріт стрічати зятя. А зять уже багатший від короля. І король зажурився: «Мій зять багатіший від мене».</p>
	<p>— Ну що, приніс три золотих волоски? — питає король зятя. Зять каже:</p>
	<p>— Приніс. Ади, гезди-о. Але не тобі приніс, а собі. А хочеш три волоски золотих мати, — каже зять королеви, — іди там, де я був, і принеси собі.</p>
	<p>І вже він короля ніц не боїться, цілого світу не боїться. Він уже не такий, як був.</p>
	<p>Розвантажив Плавунчик дві кареті золота, загнав вісім пар коней. Король дивиться — сильно маючий уже його зять. Задумався король, дуже завидує зятеви, що він такий багач. І він цего хоче, король, а Плавунчик не дає, бо це його щастя, а не королеве. І збирається король іти за тими волосками там, де був зять, до того Діда-Всевіда.</p>
	<p>Іде він, а в місті, де люди плакали, вже не плачуть, бо є вже вода. І в місті, де яблінка, то саме. Люди не плачуть, яблінка родить. Король уже не здибає нічого того, що було. Приходить він до тої річки, до перевізника, і просить:</p>
	<p>— Перевези мене. А той питає:</p>
	<p>— Куди ти їдеш?</p>
	<p>— Їду до Діда-Всевіда за трьома волосками золотими, — каже король перевізникови.</p>
	<p>А перевізник каже:</p>
	<p>— Сідай перевезу.</p>
	<p>Король сів, файно примістився, а перевізник з човна вискакує, кидає весла на короля і каже:</p>
	<p>— Я доста перевозив. Тепер перевозь ти.</p>
	<p>І король, може, ще й ниньки на тім човні перевозить, а Плавунчик з його дочкою ґаздують на його королівстві. Пішов король зі свої діднини.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Пробабин, Городенківського району, Івано-Франківської області 14 листопада 1987 року Дуб’як Катерина Дмитрівна (1908 року народження)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Покуття/">Фольклор Покуття</a></li>
	</ul>
</footer>
<!--#include virtual="/-/inc/general__page_end.inc" -->
