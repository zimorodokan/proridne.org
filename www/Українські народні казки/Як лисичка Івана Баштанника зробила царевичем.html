<!--#include virtual="/-/inc/general__page_start.inc" -->
<title>Як лисичка Івана Баштанника зробила царевичем ☼ Українська народна казка ☼ Народна творчість</title>
<meta name="Description" content="Українська народна казка Подніпров’я (Наддніпрянщини) «Як лисичка Івана Баштанника зробила царевичем» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Як лисичка Івана Баштанника зробила царевичем.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Як лисичка Івана Баштанника зробила царевичем <br><span class="article__headerDescription">Українська народна казка Подніпров’я (Наддніпрянщини)</span></h1>
	<p>У якомусь-то царстві, в якомусь государстві жив собі багатий пан. От треба тому панові наймита — нікому свиней пасти. Посилає пан прикажчика шукать свинаря.</p>
	<p>— Тільки, — каже, — з такою умовою, що, як вибуде рік, то дам йому шмат поля на рік, а не вибуде, то нічого не плачу.</p>
	<p>Пішов прикажчик по селу, розпитує:</p>
	<p>— Чи нема де якого нетяги?</p>
	<p>— А там і там, — кажуть, — живе дуже убогий парубок, він піде.</p>
	<p>Ото й найняли того парубка. Вибув він рік і дали йому день поля на рік. Іде парубок від пана та й думає: «Служив я,— думає,— рік, вислужив день поля на рік,— що мені з ним робить?»</p>
	<p>Думав-думав:«Посію баштан... чи не розбагатію?» Думав-думав: «А чим же я,— каже,— те поле виорю, що в мене ні волів, ні плуга?»</p>
	<p>А далі й надумавсь: «Піду до пана». Приходить і каже:</p>
	<p>— Пане, — любий, пане, милий! Служив я у вас рік, вислужив день поля на рік, та нічим мені зорать його. Чи не зорали б ви мені? Я б уже вам відробив.</p>
	<p>Пан зглянувсь на нього:</p>
	<p>— Добре,— каже,— виорю!</p>
	<p>Зорали ту нивку, посіяв він баштан. І як уродив же той баштан! Кавуняччя — от таке! А дині — от такі!</p>
	<p>Поставив собі парубок курінь серед баштана, там і живе та баштан стереже. Тільки як стали пристигати дині, помічає він, що оце вдень лежала така гарна динька, а на ранок устане: сама шкаралущина! «Ну,— думає,— я ж таки пристережу, хто мої дині переводить,— я йому дам!»</p>
	<p>От настала ніч. Сів він у курені, стереже. Коли чує — хрум-хрум! Він потихесеньку туди, аж там лисичка. Він підкрався та — хап її за хвіст! Та й піймав.</p>
	<p>— Ага! — каже. — Я тобі дам динь!</p>
	<p>Та як замахнеться.</p>
	<p>— Ой чоловіче-голубчику, — каже лисичка, — не бий мене, я тобі у пригоді стану.</p>
	<p>— А дині їстимеш? — каже.</p>
	<p>Та її ціпком... А вона проситься:</p>
	<p>— Хоч живу, — каже, — пусти мене, я й то тобі у великій пригоді стану!</p>
	<p>Бив-бив, а далі питає:</p>
	<p>— У якій же ти мені пригоді станеш?</p>
	<p>— Я, — каже, — тобі висватаю царівну!</p>
	<p>— Ну, гляди!</p>
	<p>Та й пустив: «Ото хитра! — думає. — За царівну сватає...». Побігла лисичка до царя. Там її не пускають, виганяють.</p>
	<p>— Треба мені самій царя бачити, пустіть! Я щось йому скажу.</p>
	<p>Її гонять, а вона у дворець преться. Цар і пустив.</p>
	<p>— Що там за лемент? — питає.</p>
	<p>— Та тут, — кажуть, — волоцюга припленталась.</p>
	<p>— Впустіть,— каже цар.</p>
	<p>Її й пропустили. А вона цареві в ноги:</p>
	<p>— Царю-государю, — каже, — змилуйся, що я до тебе з недоброю вістю прийшла!</p>
	<p>— З якою недоброю вістю? — питає цар.</p>
	<p>— Так і так, — каже, — була я у змія, хвалився він мені, що буде твоє царство воювати — дочку твою візьме за себе. Так я оце прийшла тобі розказати...</p>
	<p>— Ох, мені лихо! — ухопився цар за голову. — А в мене ж і військо не готове!</p>
	<p>Та на царедворців:</p>
	<p>— Га, сякі-такі!.. Мене хочуть воювати, а ви нічого не знаєте!</p>
	<p>Лаяв їх, лаяв...</p>
	<p>— Кличте раду! — гукнув.</p>
	<p>Тут де не взялись генерали, сенатори, панства усякого поназбігалось. Радяться, як їм того змія повоювати? Радились, радились — нічого не врадять: нема війська! А лисичка знов цареві в ноги:</p>
	<p>— Царю-государю! Змилуйся, — каже. — Що я тобі пораджу: є в мене цар курінний. Як віддаси за нього дочку, він того змія звоює!</p>
	<p>Цар і сюди кинувсь, і туди кинувсь — нічого робити:</p>
	<p>— Як звоює, — каже, — то вже віддам!</p>
	<p>Прибігає лисичка до куреня:</p>
	<p>— Здоров, курінний царю!</p>
	<p>— Здорова була, лисичко-сестричко!</p>
	<p>— Я тобі добру вість принесла.</p>
	<p>— Кажи.</p>
	<p>— Була я в царя, за тебе царівну сватала. Так цар сказав: як звоює, змія, то віддам. Ходім воювати!</p>
	<p>— Тю-тю, дурна! — каже парубок. — Як же мені його звоювати?</p>
	<p>— Нічого, звоюєш, мене слухай, все гаразд буде! Одягайся, ходім.</p>
	<p>— А баштан, — каже, — на кого покину?</p>
	<p>Вона як почала його вмовляти, то пішли. Ідуть та йдуть: лисичка попереду біжить, парубок позаду йде. Коли назустріч іде змій, так і сипле іскри, так і сяє!</p>
	<p>— То, — каже лисичка, — змій їде. Ти, постій тут під копицею (на луці були), а я побіжу вперед до нього.</p>
	<p>Став той парубок під копицею, думає: «Пропав же я!» А лисичка побігла до змія.</p>
	<p>— Здоров, змійку-братику!</p>
	<p>— Здорова, лисичко-сестричко!</p>
	<p>— Що я тобі скажу, змійку-братику! — каже лисичка. — Біжу я оце до тебе з недоброю вістю: іде на тебе цар війною; хоче тебе звоювати і все твоє багатство відняти!</p>
	<p>— Де ж він? Далеко? — питає змій.</p>
	<p>— Якби, — каже, — далеко, а то близько!</p>
	<p>— Що ж мені тепер робити? — питає.</p>
	<p>— А що робити? — каже лисичка. — Он, під копицею, стоїть чоловік. Віддай йому все своє — і коні, і коляску, й одежу, а сам уберись у його одежу та й іди собі додому, цар тебе не пізнає. А то пропав!</p>
	<p>Змій мерщій одежу з себе, а свиту на себе та бігом звідти! «Спасибі лисичці, від смерті врятувала!» — думає.</p>
	<p>Тоді той баштанник убрався в золоту одежу,— і такий став гарний, що хоч не схочеш, то полюбиш! Сів у коляску, поїхали з лисичкою.</p>
	<p>— Бач,— каже вона,— а ти боявся!</p>
	<p>Приїхали до царя. Лисичка цареві в ноги:</p>
	<p>— Царю-государю, — каже, — кланяється тобі цар курінний і шле подарунки. Він звоював змія, просить дочку твою за себе!</p>
	<p>Цар зрадів, цариця зраділа, царівна теж. Повискакували, беруть його, ведуть. А через тиждень і весілля справили. І я там був, мед-вино пив; у роті не було, а по бороді текло.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>225 (5532). Як лисичка Івана Баштанника зробила царевичем. СУС —. Записав Сорочинський Денис (11 клас) 2008 року. Гудименко Ольга Степанівна (1933). Черкаська область, Кам’янський район, Вербівка</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Наддніпрянщини/">Фольклор Подніпров’я (Наддніпрянщини)</a></li>
	</ul>
</footer>
<!--#include virtual="/-/inc/general__page_end.inc" -->
