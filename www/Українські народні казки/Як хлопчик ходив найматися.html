<!--#include virtual="/-/inc/general__page_start.inc" -->
<title>Як хлопчик ходив найматися ☼ Українська народна казка ☼ Народна творчість</title>
<meta name="Description" content="Українська народна казка Гуцульщини «Як хлопчик ходив найматися» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Як хлопчик ходив найматися.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Як хлопчик ходив найматися <br><span class="article__headerDescription">Українська народна казка Гуцульщини</span></h1>
	<p>Був маленький хлопчик. Вмер його тато, вмерла мама. Він лишився маленьким, не годен був сам жити. Пішов світом просити, бо ще не годен був робити. Ішов, ішов, а там ліс, а в лісі маленька хатка. Зробився вечір. Зайшов він до тої хатки проситися на ніч, а там стара баба.</p>
	<p>— Бабусько, прийміть мене на ніч, бо ніч, а я маленький, і нема більше хат, лиш ваша.</p>
	<p>Бабуся каже:</p>
	<p>— Я би тебе, хлопчику, приймила, але в мене дідо лихий. А хлопчик далі проситься. Баба каже:</p>
	<p>— Лізь, хлопчику, на піч і сховайся в клоччя. Там будеш спати. Аби тебе дідо не видів. Бо як прийде дідо та тебе вздрить, то буде бити тебе та й мене.</p>
	<p>Спить хлопчик у клоччі, чує, іде дідо. Гримить, кричить, співає. Входить п’яний дідо до хати і лізе на піч спати. Баба каже:</p>
	<p>— Не лізь, діду, на піч, бо там кіт спить у клоччі. А дід лізе і б’є по клоччі руками.</p>
	<p>— Атпрусь!</p>
	<p>— Не бий, діду, там є хлопчик малий, — каже баба.</p>
	<p>— Ану, хлопчику, вилазь! — кричить дідо. Хлопчик вилазить. Боїться діда. Дід питає:</p>
	<p>— Ти їв?</p>
	<p>— Ні, не їв, — відповідає хлопчик.</p>
	<p>— Бабо, а чого ти не дала йому їсти?</p>
	<p>— Та не маю що.</p>
	<p>— Вставай, бабо, роби пироги.</p>
	<p>Баба встала, наробила велику мидницю&nbsp;<sup>*</sup> пирогів, зварила їх. Дідо кличе хлопчика їсти. Хлопчик їсть, а дід сів з макогоном і каже хлопчикови, що мусить з’їсти всі пироги. А хлопчик маленький, не годен ті пироги з’їсти, один пиріг у рот кидав, а другий у пазуху. Та й «з’їв» хлопчик усі ті пироги.</p>
	<p>— Попоїв? — питає дідо.</p>
	<p>— Попоїв.</p>
	<p>Сідає дідо на поріг, починає грати в сопілку і каже хлопчикови, би брав бабу в танець.</p>
	<p>— Баба тобі зварила пирогів, наївся. Танцюй з бабою. Хлопчик проситься, каже, що не вміє, а дідо йому:</p>
	<p>— Танцюй, лайдаку&nbsp;<sup>*</sup>. Хлопчик танцює.</p>
	<p>— Як танцюєш? Сідай гайдука! Ти попоїв, мусиш танцювати! Як сів хлопчик гайдука! А він був заперезаний. Курманчик&nbsp;<sup>*</sup> урвався, пироги повипадали. А дідо хлопчика макогоном та макогоном! Набив його добре, і пішов хлопчик уночі темним лісом.</p>
	<p>А як зійшло сонце, найшов хлопчик другого ґазду, і той ґазда наймив його служити.</p>
	<p>Служив хлопчик сім років за сім зерен пшенички. Відслужив тих сім років і виріс великий. І вже йде додому. Ішов, ішов, і знов захопила його ніч. І приймив його один ґазда на ніч. Хлопчик ліг спати, а свої сім зерен пшенички поклав коло себе. А коло него були курятка. Та й з’їли вони йому ту пшеничку. Сім рік служив за пшеничку, і курятка з’їли. А чоловік каже:</p>
	<p>— Не плач.</p>
	<p>Та й дав йому двоє куряток. Хлопчик тішиться, що вже має двоє курят. Подякував ґазді та й іде додому. І знов захопила його ніч, а до хати йому було ще далеко. Знов проситься на ніч, і один ґазда приймив його. А він питає, де має свої курятка покласти.</p>
	<p>— Іди до стайні. Там є банти&nbsp;<sup>*</sup>. Най там твої курятка сідають та й сплять.</p>
	<p>Рано виходить він, а його курятка попадали з бантів, і їх потолочили&nbsp;<sup>*</sup> баранчики. Немає куряток. Хлопчик у плач. І ґазда дав йому за двох куряток два баранчики. Хлопчик тішиться — баранчики має. Зробив собі батіг і гонить їх додому.</p>
	<p>Гонить він їх, і знов захоплює його ніч. Хлопчик побачив маленьку хатку під лісом. Далі нема йому куди йти, бо вже ніч та й ліс. Заходить він у ту хатку, а там баба та й дівка.</p>
	<p>— Бабо, прийміть на ніч.</p>
	<p>— Ходи, хлопчику, будеш у нас спати, — каже баба. А хлопчик каже:</p>
	<p>— Я два баранчики маю, треба їх десь загнати.</p>
	<p>А в них стайні не було, лиш хата та й сіни. Баба каже:</p>
	<p>— Заганяй баранчиків до сіней. Переночуєш та й поженеш. Хлопчик увійшов до хати, а то нема де спати. Ні лавки, ні ліжка нема, лиш піч. Бідно баба з дівкою жили. Лягли вони спати на піч, а хлопчика поклали в запічок.</p>
	<p>Пробудився хлопчик — днина. Баби нема, дівки нема, лиш він сам у хаті. Виходить він до сіней, а бабині руки приросли до баранчика. А дівка мацнула бабу, і її руки приросли до баби. Хлопчик здивувався. Що це таке? А то вони хотіли постригти баранчиків та й мати собі вовну. А це був гріх, бо хлопчик бідний і тяжко служив. Не можна красти в бідних дітей.</p>
	<p>Хлопчик хотів відорвати їх від баранчика, але бабині руки так приросли, що ніяк не міг він їх відорвати. Узяв хлопчик батіг та й гонить їх усіх до себе додому. То баранчиків ударить батогом, то бабу, то дівку. І гонить він їх попри млин. Та й далі поганяє їх батогом. А в млині багато людей. Повибігали всі й сміються. А мельник вибіг з тою лопаткою, що муку вигрібав. Плеснув він лопаткою дівку по заду, і лопатка приросла до дівки, а рука до лопатки. Вже й мельник з ними йде. Хлопець уже мав що гонити додому.</p>
	<p>Гонить він їх дорогою попри панський двір. Там було багато робітників, та й зачали вони з того сміятися. А того дідича жінка була враз&nbsp;<sup>*</sup> сумна, ніколи не сміялася. І дідич сказав, що хто його жінку розсмішить, тому дасть капелюх грошей. Робітники живо побігли і сказали дідичці, аби йшла подивитися на чудо. А дідичка як вийшла, як подивилася, то так засміялася! І дідич виніс хлопцеви капелюх грошей. Як узяв він тоти гроші, мельник зразу відорвався та й утік у млин. А баба з дівкою теж відорвалися та й побігли додому.</p>
	<p>Хлопчик пригнав додому баранчики та й приніс гроші. Та й купив за ті гроші поля і побудував собі файну хату. Та сів на столець, та й байці конець.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__footnotes">
			<p><sup>*</sup> Ми́дниця — велика лужена миска (для миття).</p>
			<p><sup>*</sup> Лайда́к — уживається як лайка.</p>
			<p><sup>*</sup> Курма́н — мотуз.</p>
			<p><sup>*</sup> Ба́нта — поперечина.</p>
			<p><sup>*</sup> Толочи́ти — товкти.</p>
			<p><sup>*</sup> Враз — тут: постійно, весь час.</p>
		</div>
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Село Горішній Спас, Косівського району, Івано-Франківської області 15 липня 1987 року Іванюк Марія Василівна (1925 року народження)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Гуцульщини/">Фольклор Гуцульщини</a></li>
	</ul>
</footer>
<!--#include virtual="/-/inc/general__page_end.inc" -->
