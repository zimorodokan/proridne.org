<!--#include virtual="/-/inc/general__page_start.inc" -->
<title>Попелинник — королівський зять ☼ Українська народна казка ☼ Народна творчість</title>
<meta name="Description" content="Українська народна казка Бойківщини «Попелинник — королівський зять» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Попелинник — королівський зять.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Попелинник — королівський зять <br><span class="article__headerDescription">Українська народна казка Бойківщини</span></h1>
	<p>Господар мав трьох синів — двох мудрих, а третього дурного. Той дурний сидів на печи в ганчір’ю.</p>
	<p>А їх батько посіяв під лісом пшеницю. І ту пшеницю щоночі щось спасало. Він посилав щоночі одного сина, аби пильнував. Пішов оден — не допильнував, щось пшеницю спасло. Другої ночі пішов другий і теж не допильнував. Третьої ночі посилають того дурного. Він каже:</p>
	<p>— Я допильную.</p>
	<p>Вийшов на то поле і сидить, чекає. Коли чує — щось хрупає, пасе щось пшеницю. Коли приближилося до него, узяв він свій ремінь і накинув йому на шию.</p>
	<p>— Гов! Стій! А то — кінь.</p>
	<p>— Ти все пшеницю спасаєш! — каже до него. А кінь:</p>
	<p>— Відпусти мене, і на тобі цю вуздечку. Коли буде щось треба, вийдеш, три рази вдариш нею по вербі, свиснеш два рази — і я буду коло тебе.</p>
	<p>Той вуздечку заховав, а коня пустив. Прийшов додому і каже:</p>
	<p>— Я допильнував пшеницю.</p>
	<p>— Ти дурний! Допильнував! Попелиннику ти!</p>
	<p>— Іди подивися, чи допильнував. Вийшли подивилися — пшениця ціла.</p>
	<p>Говорять, що якась королівна хоче вийти заміж. Така чутка скрізь пішла. А та королівна — на високій горі, що до неї не мож дістатися. Хто до неї дістанеться, то вона за того вийде заміж. Тоти мудрі браття збираються їхати до тої королівни. Мама їм їсти рихтує. А той каже:</p>
	<p>— Може, би й я пішов?</p>
	<p>— Ти такий десь підеш? Тебе там треба?</p>
	<p>Вони пішли, вже зо два тижні минуло. Він за два дні зібрався, вийшов надвір, вдарив три рази вуздечкою по вербі, свиснув два рази. Слухає — кінь летить.</p>
	<p>— Що є, — каже, — пане?</p>
	<p>— Хочу їхати на свадьбу до королівни. Кінь йому:</p>
	<p>— Подивися ми в праве вухо.</p>
	<p>Подивився він, вийняв золотий мундур, вбрався і сів на коня. Кінь питає:</p>
	<p>— Як тебе нести? Чи низько, чи попід хмари?</p>
	<p>— Низько. А кінь каже:</p>
	<p>— Як догониш своїх братів, би-с добре скропив їх.</p>
	<p>Догонив він братів, вибив їх бичем і полетів далі. Вилетів на ту гору, три рази облетів кругом неї і під’їхав т’королівні. Поцілувалися, і вона дала йому на заручини свою хустину.</p>
	<p>— За три тижні би ся готував до весілля.</p>
	<p>Поїхав він назад, коня пустив, а сам за своєю старою звичкою пішов на піч. А десь за два дни браття прийшли додому і розказують батькови:</p>
	<p>— Якийсь до тої королівни виїхав. Найшовся такий лицар. Вона буде за него віддаватися.</p>
	<p>А той з печі:</p>
	<p>— Я видів, як вас добре скропив якийсь.</p>
	<p>— Ти, — каже, — видів? Відки ти видів? Він їм:</p>
	<p>— Я на грушку виліз.</p>
	<p>Вони ту грушку і зрізали, щоб він більше не лазив і не видів.</p>
	<p>Минуло три тижні, король посилає післанців, шукає за тим женихом. Бо той не приїжджає. Всюди ходять, а того нема. Браття кажуть:</p>
	<p>— Щось наш дурний Попелинник коло себе має і на щось там дивиться.</p>
	<p>Браття сказали то на вулиці, і приходять до него ті післанці від короля. Приходять і до дурного говорять:</p>
	<p>— То, певно, ти.</p>
	<p>І сказали, щоб показав ту хустку.</p>
	<p>— Як не схочеш іти — силою візьмем. А він їм:</p>
	<p>— Ви йдіть, а я приїду за вами.</p>
	<p>Вийшов надвір, знов ударив три рази вуздечкою у вербу, два рази свиснув. Летить кінь.</p>
	<p>— Чо’ ти хоч’?</p>
	<p>— Їдем на весілля.</p>
	<p>— Подивися ми в ліве вухо, вийми дияментовий мундур, вбирайся й поїдем.</p>
	<p>Приїхали на то весілля. Покликав король усі свої бояри. Всі подивилися на него — такого ще не було. Вони ще не виділи так убраного і такого файного хлопця. Вона дала йому свій перстень, відгуляли весілля. А тоді він вийшов, коня пустив, мундур скинув і став такий самий, як був. І королівні нічого не помагає, і нема в королівни нічого. А король свариться:</p>
	<p>— Ти собі такого вибрала!</p>
	<p>Якась держава виповіла королеви війну. Король пішов воювати, а його донька плаче і каже свому чоловікови:</p>
	<p>— Би-с пішов татови помагати. Ти спиш, а татови нема кому помогти.</p>
	<p>Вийшов він надвір, ударив вуздечкою по вербі, свиснув — кінь летить.</p>
	<p>— Що скажеш, пане?</p>
	<p>— Їдем на війну. Треба тестеви помагати.</p>
	<p>— Подивися ми в ліве вухо.</p>
	<p>Подивився він у ліве вухо коня, вийняв мундур, зброю.</p>
	<p>— Сідай на мене, їдем воювати.</p>
	<p>Приїхав він на війну, все гаратає, мечем рубає. А там якийсь скалічив йому руку, палець розрубав. Король виймив свою хустину та й завив йому руку. І виграв король війну.</p>
	<p>А зять вернувся, пішов на своє старе місце і став таким, як був. Король приїхав додому і розказує, що якийсь поміг йому виграти війну. Тільки він не знає, що то за оден.</p>
	<p>А той ляг спати і звісив руку. А рука забинтована. Питається в него жінка:</p>
	<p>— Чого в тебе скалічена рука? Він їй:</p>
	<p>— Я врізався ножем.</p>
	<p>— А чого то рука твоя завита в татову хустину? Пішла вона до батька і сказала:</p>
	<p>— В мого чоловіка завита рана вашою хустиною.</p>
	<p>Король пішов подивився, розбудив його і поцілував. І сказав:</p>
	<p>— Тепер я виджу, зятю, що можу передати на тебе своє королівство та й спокійно вмирати.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Урич, Сколівського району, Львівської області 17 грудня 1990 року Богенчук Тетяна Олексівна (1922)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Бойківщини/">Фольклор Бойківщини</a></li>
	</ul>
</footer>
<!--#include virtual="/-/inc/general__page_end.inc" -->
