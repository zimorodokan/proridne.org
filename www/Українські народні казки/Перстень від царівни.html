<!--#include virtual="/-/inc/general__page_start.inc" -->
<title>Перстень від царівни ☼ Українська народна казка ☼ Народна творчість</title>
<meta name="Description" content="Українська народна казка Буковини «Перстень від царівни» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Перстень від царівни.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Перстень від царівни <br><span class="article__headerDescription">Українська народна казка Буковини</span></h1>
	<p>Було в їдного чоловіка три хлопці. Два вчилися в школі, а їден не хтів. І батько сказав, що він — Іванко-дурник. Ті, що вчилися, стали розумними людьми, а Іванко-дурник все дурницями займався. Купив собі свинку і держав її багато років. А брати його були нежонаті. Чують вони, що є в одного царя дуже файна дочка. Їдуть вони до того царя своїми кіньми верхами, а там уже є багато таких женихів. Цар завдав таке завдання. Зробив коло брами високу трибуну, посадив там свою дочку, а на пальці у неї золотий перстень. І сказав цар: «Хто доскочи до тої трибуни конем і зніме перстень з пальця моєї дочки, за того дам дочку».</p>
	<p>Ті всі по черзі скакали кіньми — ніхто не може доскочити. А Іванкові брати походили, подивилися, що й не такими кіньми інші не могли доскочити, та й не скакали. Так і поїхали додому. І такі сумні поприходили. Батько питає їх, а вони й кажуть:</p>
	<p>— Нема що й говорити, цар таке завдав, що його ніхто не зробить. Батьки нічого на це не сказали. А Іван з цего діла засміявся:</p>
	<p>— Мамо, готовте мені сумку, я завтра на свої свинці їду.</p>
	<p>Мама цего не хоче слухати, батько сварить: «Що ти говориш дурне. Не роби такого, бо ще й ми будемо винні». А Іван нікого не слухав, поїхав. Їде він, їде, вже далеку дорогу проїхав на свинці, дивиться — свинка сама звертає з дороги вліво, на лісову стежку. Він їй нічого не каже. Думає, що це вона до царя йде. Привозить його свинка в ліс, а там хатка на курячій лапці. А під хаткою сидить дідок, махає до него рукою й кричить: «Здрастуй, Іванку, давно я тебе тут чекаю!» Під’їхав Іван. Дідок каже: «Пускай свинку, най пасеться». Пустив він свинку пастися, а дідок питає:</p>
	<p>— По якій причині ти прийшов сюди, аж до мене. А він каже:</p>
	<p>— Я був би не прийшов. Це моя свинка звернула з дороги і завезла мене аж до вас.</p>
	<p>— Ти знаєш, хто я? — каже дідок. — Я той дідок, що жиє в хатці на курячій лапці. Тепер скажи, чого ти приїхав.</p>
	<p>А він каже:</p>
	<p>— В мене є два брати. Вчені й розумні. Ходили до царя дочку сватати та й не посватали, бо цар поставив дочку на трибуні коло брами і сказав доскочити до неї конем та взяти перстень з руки.</p>
	<p>— То ти хочеш, Іване, собі її посватати?</p>
	<p>— Так, я думав, що найду щось добре в світі. І видю, що найшов. Дідок побив його по плечу і каже:</p>
	<p>— Іване, зробим усе.</p>
	<p>Витягає дідок з кишені коробочку від сірників: на однім сірникови змотана шерсть із сивого коня, на другому — з чорного, а на третьому — з гнідого. Каже дід:</p>
	<p>— Подивися, Іване, оце мої коні. Я ними командую. Не коні, а змії. Якого ти хочеш коня з цих трьох побачити?</p>
	<p>— Най буде, — каже, — сивий. Дід узяв черкнув сірником і припік шерсть з сивого коня. Чує: шумить ліс. Прибігає сивий кінь. Заіржав той кінь і питає:</p>
	<p>— Чого, діду, хочете?</p>
	<p>— Повези Івана до царя, щоб він дістав з царевої дочки перстень. Іване, скачи коневи в вухо.</p>
	<p>Іван скочив у вухо, а другим вискочив — такий панич красивий, що на світі нема більше такого. Каже дід:</p>
	<p>— Їдьте!</p>
	<p>Поїхали вони. Приїхали до царя, а там уже є багато женихів, як і тоді, коли брати були. Побачив його цар і крикнув:</p>
	<p>— Ану дайте того, що приїхав на сивім коні! Іван під’їхав. Цар каже:</p>
	<p>— Як скочиш і достанеш перстень, будеш мій зять.</p>
	<p>Кінь розігнався, вискочив передніми ногами аж на браму — і взяв Іван перстень з пальця царівни.</p>
	<p>Цар тих усіх відправив, а Івана з конем закликає на подвір’я. І по бесіді зрозумів цар, що тут щось підроблене. Запирає цар коня в одну сторону, а Івана — в другу. Поговорив з Іваном та й каже своїм слугам:</p>
	<p>— Його треба спалити, бо тут щось підроблене.</p>
	<p>А кінь виривається і тікає до діда. Дід посилає туди трьох хлопців на конях. Їден хлопець називався Голод, другий — Мороз, третій — Вогонь. Приїжджають вони до того царя і кажуть йому:</p>
	<p>— Такий був договір, щоб доскочити до вашої дочки і взяти перстень. І ви мали віддати дочку. Хлопець доскочив, а ви тепер шукаєте принежди якоїсь.</p>
	<p>Цар сказав своїм слугам:</p>
	<p>— Привезіть у таке-то приміщення два складометри дров і бочку нафти. Пустіть туди їх усіх чотирьох і спаліть!</p>
	<p>Коли їх заперли в тій кімнаті, запалили і всі повтікали, Мороз увидів, що припікає, потиснув добре морозом, і вогонь той потух, і то все потухло. Каже цар:</p>
	<p>— Ідіть туди подивіться. Якщо вони погоріли, то викиньте, що там від них осталося.</p>
	<p>Слуги приходять, а вони живі. То все затлілося трохи та й не згоріло. Прийшли слуги до царя та й кажуть:</p>
	<p>— Вони не згоріли і кричать, що їсти хтять. Цар каже:</p>
	<p>— Заготовте їм три столи. І кожен стіл щоб мав три метри. І щоб там було злагоджено всього багато: хліба, м’яса і всього іншого. І скажіть їм, щоб то все з’їли, а як не з’їдять то все за сніданок — постинайте їм голови.</p>
	<p>Ті злагодили три столи по три метри і сказали:</p>
	<p>— Як не з’їсте це все за раз, то вам голови постинають. Та й пішли слуги. А Голод піднімається та й каже:</p>
	<p>— Це ще мало.</p>
	<p>Зачинають вони їсти. Іванко і ті два, Мороз і Вогонь, їдять як люди, а Голод їсть по-голодному. Ті наїлися, а Голод лиш кришки зазбирує із столів. Все чисто поїли. Прийшов цар і каже:</p>
	<p>— Візьміть їх у холодильник і най вони вимерзнуть. А завтра викиньте їх відти.</p>
	<p>Вкинули їх у холодильник, дали їм морозу — яких там сорок градусів, а Вогонь як потиснув жаром, аж стіни стали мокрі. А на другий день каже цар:</p>
	<p>— Ідіть подивіться, що там з ними. Якщо замерзли, викиньте їх у рипу.</p>
	<p>Слуги пішли подивилися, а вони всі живі. І тепло їм, аж повпрівали. І цар сказав, щоб їх відти вигнати, най собі їдуть. А перстень у Івана. Їдуть вони всі до діда в ліс. Розказали йому все, як було, а дід каже:</p>
	<p>— Най Іван їде додому з перснем на свині, так, як приїхав. Приїхав Іван додому й показує батькам своїм і братам перстень.</p>
	<p>А цар почув, що Іван узяв той перстень туманом, прислав людей і той перстень у Івана відобрали. А батька викликали до влади і почали питати. Та батько відговорився, що Іван дурний.</p>
	<p>— Куди він ходив, що робив, я того не знаю. І старого пустили. Забанував Іван.</p>
	<p>— Я все одно заберу від них той перстень, — каже він. Та й іде знов до того дідика в ліс. Всідлав свинку та й їде. Приїхав, дід увидів його і врадувався.</p>
	<p>— Що, Іване, не виходи тобі в царя доньку взяти? А він каже:</p>
	<p>— Не хочу я нічого, але мені за тим перснем жаль.</p>
	<p>Дідок має в катруці маленького котика. Бере він того котика і посилає за перснем:</p>
	<p>— Поки Іван побуде в мене, щоб ти той перстень приніс.</p>
	<p>І пішов котик. Їдного разу пізненько нявкає котик під порогом у царя. Вийшла цариця. Бере його на руки, вноси до хати. Зачали всі з ним гратися. Дочка взяла його на руки, бо молоді все котиків люблять. Кілко вони там бавилися, бавилися, лягають спати. А котик слідкує, де царева дочка поставить перстень. Вона зняла його з пальця і поставила на стіл. А котик то бачив і, як полягали вони спати, взяв перстень.</p>
	<p>Якимось способом вийшов надвір і пішов додому. Йшов через поля, через ліси, бо боявся, щоб ніхто його не піймав і не відобрав перстень.</p>
	<p>Плив він через їдну річку. Річка була широка, і напав на него серед річки орел, ударив його в голову — і він упустив той перстень.</p>
	<p>Вертається котик назад і лізе на велику вербу. Сидить на ній і думає: «Пропав перстень. Не годен я його дістати, бо річка й глибока, й широка». Дивиться: лізе у воду краєм річки рак. Скочив котик з верби, піймав того рака і тягне його з води на берег. Рак каже:</p>
	<p>— Братчику, пусти мене живого, не витягай мене з води. Котик питає:</p>
	<p>— Куди ж ти так лізеш понад край?</p>
	<p>— Сьогодні, — каже, — в одного рака весілля, а я — старший дружба.</p>
	<p>Прийшло багато раків і кричать:</p>
	<p>— Пусти його, бо це ж дружба! Сьогодні в нас весілля. Котик каже:</p>
	<p>— Не пустю, доки не прийдуть молодий і молода. Приходять молодий і молода. І кажуть:</p>
	<p>— Котику-голубчику, пустіть нам цего рака. Бо в нас сьогодні весілля, а це ж старший дружба. Що ж ви такі напасні, за що ви його мучите?</p>
	<p>А котик каже:</p>
	<p>— Я потеряв перстень свого хазяїна. Як ви його найдете, я відпускаю його.</p>
	<p>Молодий скомандував усім ракам, підняв то все весілля, і пішли раки дід воду тим слідом, який котик показав. Найшли перстень і принесли його котикови. А котик відпустив того рака і поніс перстень Іванови.</p>
	<p>Дав дід Іванови той перстень і відправив його в путь-дорогу додому. І на цім конець.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Кулішівка, Сокирянського району, Чернівецької області 5 серпня 1984 року Бендус Семен Микитович (1908 року народження)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Буковини/">Фольклор Буковини</a></li>
	</ul>
</footer>
<!--#include virtual="/-/inc/general__page_end.inc" -->
