<!--#include virtual="/-/inc/general__page_start.inc" -->
<title>Гарасим і його сто братів ☼ Українська народна казка ☼ Народна творчість</title>
<meta name="Description" content="Українська народна казка Гуцульщини «Гарасим і його сто братів» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Гарасим і його сто братів.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Гарасим і його сто братів <br><span class="article__headerDescription">Українська народна казка Гуцульщини</span></h1>
	<p>Жили дід з бабою. Дітей у них не було. Їм то докучило. Каже баба до діда:</p>
	<p>— Діду, як нам жити без нікого? Піди в місто та купи яєць. Я посиджу на них, як квочка. Курка висиджує курчат, то, може, й я щось висиджу.</p>
	<p>Дід на це погодився і пішов до міста. І купив сто одно яйце. Приносить додому та й каже:</p>
	<p>— Ти будеш, бабо, гріти яйця, а я буду тебе обходжувати, все тобі подавати і все помагати.</p>
	<p>Сидить баба, що сидить, і нарешті вийшов з тих яєць сто один хлопець. І каже дід до баби:</p>
	<p>— Що ми тепер будемо з цим робити, як будемо годувати? А баба каже:</p>
	<p>— Іди, діду, до царя і проси в него помочі.</p>
	<p>Пішов дід до царя і розказує це цареви. А цар не вірить цему.</p>
	<p>— Відки в тебе може бути сто один хлопець?</p>
	<p>А дід бере розказує цареви про ті яйця. Цар посилає з дідом свого заступника перевірити, чи то правда. Прийшли, сконтролювали — правда. І цар дав поміч. І каже цар:</p>
	<p>— Ви маєте нам доповідати, як ростуть ці діти і як вони виховуються.</p>
	<p>Потому, як уже хлопці підросли, цар забрав їх під свою опіку зовсім. І був межи ними хлопець самостарший, звали його Гарасим. Коли хлопці виросли, цар дав їм сто один мундур, сто одного коня і сто одну шаблю.</p>
	<p>І була в їхній державі баба над морем, що дуже велику шкоду робила тій державі, дуже багато війська знищила. Кого цар не посилав на той острів, ніхто відти не вертався. І посилає цар того сто одного хлопця на той острів, у наступ на ту бабу.</p>
	<p>А в тої баби була сто одна дочка. І ніхто її не міг побідити, бо вона всіх перехитрювала. Тоді каже Гарасим до своїх братів:</p>
	<p>— Браття, коли ми прийдемо до тої відьми, щоб ви не на ню дивилися, а на мене. І що я буду робити, то би ви робили.</p>
	<p>Рушили вони на той острів, а баба вийшла напроти них з вогнем. І каже:</p>
	<p>— Якщо ви мене не послухаєте, то я вас усіх живцем вогнем попалю.</p>
	<p>Вони їй нічого не казали і всі позаходили. Тоді вона сказала їм усім роздягнутися і свої шаблі почепити на клинки. І сказала:</p>
	<p>— Розкладіться, столи! Розкладіться, їди, пиття на столах! Мої дорогі гості, сідайте за столи, а всі мої дочки, виходьте, бо я вам женихи привела.</p>
	<p>І повиходили її дочки. І всі одна від одної краща. І позасідали за столи. І зачала стара відьма пити до них усіх. Вона думала, що напоїть хлопців і знищить їх. А Гарасим лиш кліпнув на своїх братів. А вони всі були вусаті. І що мали в рот лити, то пустили то пиття по своїх вусах. А баба напилася добре, і ті її дівчата напилися. Тоді баба сказала:</p>
	<p>— Заграйте, самограйці, най мої дочки з цими вояками погуляють.</p>
	<p>І як нагулялися дівчата, то попадали куди котра. А хлопці не напилися, вони лиш притаїлися. Гарасим сказав їм, щоб вони свої мундури одягли на дівчат, а одяг дівчат на себе. І вони так зробили. Гарасим був віщуном і наперед знав, що має бути.</p>
	<p>Баба пробуджується і каже:</p>
	<p>— Ану, шаблі з клинків злізайте і цим воякам голови постинайте.</p>
	<p>А шаблі позлазили та й позрубували голови її донькам. А баба з тої втіхи каже:</p>
	<p>— Заграйте мені, самограйці, бо я вже своїх ворогів понищила.</p>
	<p>І самограйці заграли, і баба нагулялася. Та як лягла, та як заснула! А хлопці забирають від баби її добро — і той стіл розкладний, і ті самограйці — і давай тікати, поки вона спить. Лише вони встигли забрати ті речі, сіли на коні і почали з острова до берега добиратися, а баба схопилася і з вогнем за ними. Але вже нічого не могла їм зробити, тільки крикнула:</p>
	<p>— Гарасиме, курячий сине, я знала, що ти маєш вродитися, тільки не знала, як з тобою обходитися!</p>
	<p>Приходять вони з тим усім добром до царя. Цар дуже втішився, що вони побороли ту бабу, бо баба дуже великі шкоди робила, і ніхто не міг її побідити. І кладе цар Гарасима своїм полководцем, а діда й бабу бере до себе, під свою опіку. І жили вони, і до цих пір жиють. І набуваються, їдять, п’ють. І мене в гості запрошували, і я пила, по бороді текло, а в роті сухо було.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Село Старі Кути, Косівського району, Івано-Франківської області 10 лютого 1985 року Фединчук Марія Григорівна (1925 року народження)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Гуцульщини/">Фольклор Гуцульщини</a></li>
		<li><a href="/Українська міфологія/Відьма.html">Відьма в українській міфології</a></li>
	</ul>
</footer>
<!--#include virtual="/-/inc/general__page_end.inc" -->
