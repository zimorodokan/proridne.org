<!--#include virtual="/-/inc/general__page_start.inc" -->
<title>Мрія вовченяти ☼ Українська народна казка ☼ Народна творчість</title>
<meta name="Description" content="Українська народна казка Чернігівщини «Мрія вовченяти» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Мрія вовченяти.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Мрія вовченяти <br><span class="article__headerDescription">Українська народна казка Чернігівщини</span></h1>
	<p>В одному лісі жив собі старий вовк. Був у нього синочок-вовченя Чук. Усі вовченята, як вовченята змалку вчаться полювати, здобич собі шукати. А цей квітами милується, пестить їх і мріє стати садівником. Якось увечері батько завів серйозну розмову.</p>
	<p>— Синочку, ти вже підріс, треба подумати про майбутнє. Ким ти хочеш стати?</p>
	<p>— Садівником, — не задумуючись, відповів той.</p>
	<p>— Як це так? — розсердився старий. — Усі наші предки були хижаками. Ти не повинен знеславити рід.</p>
	<p>— А я буду садівником, — уперто відповів малий вовчисько, — мені квіти дуже подобаються. Я буду їх вирощувати і дарувати всім мешканцям лісу. Це моя мрія!</p>
	<p>Бідолашний вовк не знає, що й казати синові. «Хай повтішається, — думав він, — а завтра поведу його на полювання. Може, тоді неслухняний зрозуміє, що йому робити і забуде про ці, нікому не потрібні квіти».</p>
	<p>Уранці батько й каже:</p>
	<p>— Сьогодні ми з тобою підемо на справжнє полювання.</p>
	<p>— Добре тату, — сказав Чук, — вирушаймо.</p>
	<p>Довго вони блукали лісом. Раптом побачили зайчика. Вовк тільки націлив на нього свою рушницю, а вовченя як закричить:</p>
	<p>— Тікай, тікай, пухнастику, мерщій! Рятуйся!</p>
	<p>Подивився батько на сина, тяжко зітхнув і поплентався голодний додому.</p>
	<p>— Ну, що, — каже сердито, — пообідали? Наїлися. Все ти, садівник. Від твого садівництва ніякої користі.</p>
	<p>— Не засмучуйся, тату, — заспокоїв його малий, — зараз я тобі доведу, що і моє садівництво може стати в пригоді.</p>
	<p>Побіг Чук на галявину, назбирав кульбабок, лободи, щавлю і зварив чудовий смачний зелений борщ.</p>
	<p>— І справді смачно, — промовив сам до себе вовк, вилизуючи свою тарілку, — хай уже буде садівником. Бачу, що ніяка сила не зламає силу твого бажання, сину.</p>
	<p>Так і здійснилася мрія вовченяти вирощувати квіти.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>132 (4271). Мрія вовченяти. СУС —. Записано 2008 року. Чорногор Ольга Олександрівна. Чернігівська область, Новгород-Сіверський район, Зеленівка</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Чернігівщини/">Фольклор Чернігівщини</a></li>
	</ul>
</footer>
<!--#include virtual="/-/inc/general__page_end.inc" -->
