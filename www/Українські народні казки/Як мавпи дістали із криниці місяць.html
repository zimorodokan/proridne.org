<!--#include virtual="/-/inc/general__page_start.inc" -->
<title>Як мавпи дістали із криниці місяць ☼ Українська народна казка ☼ Народна творчість</title>
<meta name="Description" content="Українська народна казка Подніпров’я (Наддніпрянщини) «Як мавпи дістали із криниці місяць» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Як мавпи дістали із криниці місяць.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Як мавпи дістали із криниці місяць <br><span class="article__headerDescription">Українська народна казка Подніпров’я (Наддніпрянщини)</span></h1>
	<p>В лісі, на схилі гори, жила ватага мавп. Одного місячного вечора спустилися вони до підніжжя, щоб удосталь погратися на великій галявині. Бігають собі поміж деревами та кущами, стрибають з цікавістю, розглядають довкола. Одне маленьке мавпеня видряпалось на дерево і побачило внизу під собою криницю. Хутко спустилося воно на цямрину і зазирнуло всередину. Ой, лишенько! Там на самому дні сяяв повнолиций місяць. Злякалося мавпеня, адже коли місяць потоне, то в лісі стане зовсім темно. Щодуху кинулося до ватаги.</p>
	<p>— Біда! Біда! — гукало мавпеня. — Місяць упав у криницю!</p>
	<p>Велика мавпа підбігла до криниці і зазирнула всередину. Ясне коло місяця справді виблискувало на дні. Скликала вона всю свою ватагу й каже:</p>
	<p>— Справа кепська! Місяць упав у криницю. Треба якось дістати його звідти, поки він не потонув.</p>
	<p>— Лізьмо на дерево, — запропонувало мавпеня, — почіпляємося один за одного і довгим ланцюгом спустимося прямо в криницю. Так витягнемо його звідти.</p>
	<p>Порадилися мавпи і вирішили, що пропозиція слушна. Позалазили на дерево. Одна мавпа міцно вхопилася задніми лапами за гілку, що простяглася над криницею, і повисла вниз головою. До неї причепилася друга мавпа, взявшись своїми задніми лапами за попередню. Так, тримаючись одна за одну, мавпи повисли довгим ланцюгом над криницею. Останнім у цьому довгому ланцюгу було мавпеня.</p>
	<p>— Чудово! — закричало воно з криниці. — Зараз дістану!</p>
	<p>Спустило передні лапи вниз та замість місяця зачерпнуло повну пригорщу води. У криниці колами пішли хвилі. Місяць розпався на дрібні цятки і розплився в усі боки.</p>
	<p>— Ой лишенько! Місяць порвався! — заголосило мавпеня.</p>
	<p>Велика мавпа почула це і сердито мовила:</p>
	<p>— Оце так помічники! Коли такої дрібниці нездатні зробити! Порвали на шматки місяць! Що ж нам тепер робити?</p>
	<p>Невдовзі у криниці хвилі уляглися і ясне коло місяця знову опинилося на своєму місці.</p>
	<p>— Не хвилюйтеся, — зраділо мавпеня. — Місяць знову цілий.</p>
	<p>Воно ще раз простягло лапи вниз, та й цього разу в жмені замість місяця була вода, а світле коло розділилося на кілька світлих плям. Лапи мавпеняти ще кілька разів пірнали у воду, щоб виловити хоч уламки місяця, та даремно.</p>
	<p>— Що ж мені робити? — запхикало в розпачі мавпеня. — тільки торкнешся цього місяця, а він враз розпадається, ніяк його в руки не візьмеш.</p>
	<p>— Доки ми висітимемо? Вже лапи болять! — почали ремствувати інші мавпи. Велика мавпа задерла голову й глянула на небо. Звідти до неї усміхався ясний повний місяць.</p>
	<p>— Погляньте! — звернулася вона до всієї ватаги. — місяць спокійнісінько висить собі на небі, а там, у криниці, певно, його відображення. Вилазьте, дурні, мерщій сюди!</p>
	<p>Усі мавпи послухали і хутко повилазили з криниці. Потім посиділи на розлогому гіллі і, весело сміючись, позирали на ясне коло повного місяця.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>132 (5172). Як мавпи дістали з криниці місяць. СУС —. Записано 2008 року. Рибоцька Анастасія Петрівна (1949). Черкаська область, Жашківський район, Жашків</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Наддніпрянщини/">Фольклор Подніпров’я (Наддніпрянщини)</a></li>
	</ul>
</footer>
<!--#include virtual="/-/inc/general__page_end.inc" -->
