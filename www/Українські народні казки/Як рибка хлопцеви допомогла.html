<!--#include virtual="/-/inc/general__page_start.inc" -->
<title>Як рибка хлопцеви допомогла ☼ Українська народна казка ☼ Народна творчість</title>
<meta name="Description" content="Українська народна казка Бойківщини «Як рибка хлопцеви допомогла» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Як рибка хлопцеви допомогла.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Як рибка хлопцеви допомогла <br><span class="article__headerDescription">Українська народна казка Бойківщини</span></h1>
	<p>Був у селі бідний чоловік, і не мали вони з жінкою з чого жити. Мали одного сина, ще малого. Ходив батько і ловив рибу. Продавав, купував харчі, і так жили. Але батько помер, і лишився хлопець з мамою. Пішов на річку дивитися і так робити, як його батько робив — пішов ловити рибу. Ловить він, та й раз не йде йому, другий раз не йде, третій раз нічого. Став він і заплакав. Закинув сіть четвертий раз — витягає рибку. Витягає, а рибка каже йому:</p>
	<p>— Пусти мене. Я дам тобі таке, що ти не будеш рибу ловити і будеш добре жити. Ти лише подумаєш, що хочеш, і все будеш мати. Пусти мене.</p>
	<p>Він так і зробив — пустив рибку. Прийшов додому і каже мамі:</p>
	<p>— Мамо, я зробив так і так. Зловив рибку, рибка сказала, аби я її пустив. Я й пустив. Тепер думаймо, що нам треба, і рибка нам дасть.</p>
	<p>А мама каже:</p>
	<p>— Та коби, синку, галамбець був, то сіли б ми та попоїли. Подивилися вони — є галамбець на столі. Попоїли вони та ще й на вечір мали. А ввечір мама каже:</p>
	<p>— Ану, скажи, синку, аби були пироги. Є пироги! А на другий день мама каже:</p>
	<p>— Ану, скажи, синку, аби м’ясо було.</p>
	<p>Та й що ліпше, та й що ліпше, та й що ліпше — все ліпшого хочуть. Та й мають всього в достатку. Що люблять, тото й мають.</p>
	<p>А хлопець ще малий, ходить до школи. Діти санкуються санками, то й він санкується. Діти з гори женуть, а він їде рівною дорогою, бо попросив рибку, аби його санки так ішли по рівному, як їхні згори. І санки так ішли, що він аж підскакував на них.</p>
	<p>А дочка короля то побачила, плескала в долоні і сміялася, що він так підскакує і буде падати. Він розсердився на неї і побажав їй, щоб вона завагітніла. Так потім і сталося, як він сказав. Зачала вона вагітніти. Батько притис її:</p>
	<p>— Розказуй, як це сталося, відки це?</p>
	<p>А вона каже, що не знає. Батько її просив, уговорював:</p>
	<p>— Нічого тобі за то не буде. Я тобі все дарую, лише скажи, хто, аби я знав, котрий тато дитини.</p>
	<p>А вона далі каже, що нічого не свідома, нічого не знає. Тоді король оголосив: аби ся признав той, хто це зробив. Король й тому дарує. Але ніхто ся не признав, бо такого не було. Тоді король зібрав молодих хлопців. Їх багато. А та дитина, тої королівни син, уже був величенький і сидів на ґанку. Привели до него усіх тих хлопців, і на кого дитина скаже «тато», того й зроблять татом. Хлопці оден за другим переходять, а дитина мовчить. А як той, що йому рибка допомагала, переходив, дитина сплескала в долоні та й каже:</p>
	<p>— Тато! Тато!</p>
	<p>Взяли його до королівського саду, вбрали та й питають:</p>
	<p>— Що ти за єден? Він признався:</p>
	<p>— Я такого й такого рибака син. Може, мій тато до вас рибу приносив.</p>
	<p>— Ага, ти бідний чоловік.</p>
	<p>Оженився він з королівною, але батько побудував їм хати збоку, та й сидять вони з жінкою у тій хаті. Їсти мають що, вбрати мають що. Лише подумав — та й тото все є.</p>
	<p>А королі, як то й нині є, нападали єден на другого, і видали війну цему королеви. Зачалася війна, а зять каже:</p>
	<p>— Жінко, іди кажи татови, що й я би пішов на війну.</p>
	<p>Сказала вона королеви, а той собі подумав: «Най іде. Може, вб’ють його та й не буде».</p>
	<p>Пішов він. Дали йому найпущого коня. Все військо на конях жене, а він каже:</p>
	<p>— Ге, аби я не лишився всіх.</p>
	<p>Рибка так і зробила, що він жене, не лишається. Приходить на пляц того бою. Військо починає бій, а він скочив у лісок, а відтак вискакує з ліска жовнір — убраний, на файнім кони. Та й каже:</p>
	<p>— Хочу, аби я всіх побив.</p>
	<p>Зачався бій, вони все чуже військо побили, ті й розбіглися. А через два дни знов прийшли. І знов він то все військо побив. Той не дарує, і через два місяці знов напав. А королів зять так побив його, що він уже не мав чим воювати. Та й зовсім здався.</p>
	<p>Їдуть усі з війни, співають, раді, що виграли війну. А він виїхав з корчів на тім найпущім кони та й співає:</p>
	<p>— Я закінчив війну! З него сміються.</p>
	<p>Але як воювали, то якийсь ударив йому шаблею по чоботі, розтяв чобіт і поранив ’му ногу, і пішла кров. Король скочив з коня і своєю хустинкою завив йому ногу. А хустинка була підписана.</p>
	<p>Та й тот прийшов уже домів та й каже:</p>
	<p>— Ми вже війну виграли, більше не буде.</p>
	<p>Розібрався, роззувся і ляг відпочити. Та й наставив ногу, аби жінка ввиділа ту хустинку. Жінка ввиділа, пішла до тата та й каже:</p>
	<p>— Тату, ви кажете, що мій чоловік нічого не воював?</p>
	<p>— Нічого, його ніхто не видів. Було три бої, а його ніхто не видів.</p>
	<p>— Ну, а де ваша хустинка?</p>
	<p>— Та там був жовнір на такім кони, що у мене в цілому війську таких коней нема. Та й той побив ворогів і виграв війну.</p>
	<p>— Та бо ваша хустинка в мого чоловіка на нозі, тату.</p>
	<p>— Не може бути.</p>
	<p>— Йдіть подивіться.</p>
	<p>Той прийшов, подивився — йо! Та й каже до него:</p>
	<p>— Сину! Ти мені прости. Я, — каже, — помилився. А тепер ти мені син. Зять і син. І все моє добро — твоє. Я забираю тебе до себе.</p>
	<p>Тоді зачинають робити весілля наново. Погодилися, і той лишився вже там жити. Та на тім і казці кінець.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Ріпне, Рожнятівського району, Івано-Франківської області 23 липня 1994 року Литус Іван Миколайович (1906 року народження)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Бойківщини/">Фольклор Бойківщини</a></li>
	</ul>
</footer>
<!--#include virtual="/-/inc/general__page_end.inc" -->
