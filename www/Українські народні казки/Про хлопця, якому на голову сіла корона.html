<!--#include virtual="/-/inc/general__page_start.inc" -->
<title>Про хлопця, якому на голову сіла корона ☼ Українська народна казка ☼ Народна творчість</title>
<meta name="Description" content="Українська народна казка Буковини «Про хлопця, якому на голову сіла корона» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Про хлопця, якому на голову сіла корона.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Про хлопця, якому на голову сіла корона <br><span class="article__headerDescription">Українська народна казка Буковини</span></h1>
	<p>Був цар і цариця, і коротке життя мали. Повмирали вони, і лишилися від них хлопець та дівчина. Дівчина була дуже гарна. Брат не хтів дати її заміж. І народився від брата в сестри хлопець. Зібралися пани, почали їх судити. Дали його на війну, і там його убили. А малого хлопчика забили в бочку. В ту бочку мати поклала багато грошей, а хлопчикови на шию вчепила табличку. І було там написано, що як хто пійме хлопчика, то половину грошей хай візьме собі, а половину на те, щоб його виростити.</p>
	<p>Та бочка пливла морем. Над’їхав корабель, капітан побачив бочку і сказав піймити її. Розбив ту бочку — хлопець є. І записка коло него, і гроші. Прочитав капітан ту записку. Привіз його додому, а жінка каже:</p>
	<p>— Де ти взяв цего хлопця?</p>
	<p>— Я був на базарі та здибався з родичами. А в них багато дітей — вони й сказали, щоб я взяв цего хлопця і виростив.</p>
	<p>Жінка повірила. А потому пішла вона на базар, зустріла тих родичів та й каже:</p>
	<p>— Ви будете плодити діти, а ми будем вам кормити? Та жінка й каже:</p>
	<p>— Мої діти всі коло мене.</p>
	<p>Капітанова жінка приходи додому та й до чоловіка:</p>
	<p>— Що ти мені говориш, що дитина від родичів? То ж неправда.</p>
	<p>І сказав він їй, що піймив хлопця на морі, лиш не хотів зразу казати.</p>
	<p>І ріс у них той хлопець. А в сім’ї того капітана був такий самий віком свій хлопець. Ходили обидва хлопці разом у школу, разом вчилися. Одного разу вони йшли з школи додому, засварилися і побилися. І той, що його в морі піймили, набив хазяйського сина. Той поскаржився матері. Мати й каже:</p>
	<p>— Що ти б’єшся? Ти знаєш, що ти не мій? Тебе годуємо, а ти ще б’єшся?</p>
	<p>А хлопець і каже:</p>
	<p>— Як я не ваш, то забираюся і не буду у вас. Приходи додому капітан, а він говори:</p>
	<p>— Я забираюся від вас.</p>
	<p>— А чого?</p>
	<p>— Раз я не ваш — йду. Дайте мені, що належить, і я йду. Капітан узяв собі половину грошей, як було написано в записці, а то, що залишилося з другої половини, віддав хлопцеви. Хлопець каже:</p>
	<p>— Спасибі, що ви мене доглядали. Та й пішов собі.</p>
	<p>Наймився він у коваля. Робив у него, виробляв зброю. І винайшов таку нову зброю, що як пішов з нею на війну, то дуже добре воював.</p>
	<p>А його мама була царицею і правила своєю державою. Прийшов він з тої війни в одне село і наймився в одного чоловіка. Одного разу оре він з тим дідом у полі. А пани зібрали раду, щоб вибрати царя. І врадили кидати вверх царську корону. На кого сяде корона, той буде царем. А хлопець каже:</p>
	<p>— Вуйку, гай ідем і ми туди. Може, на котрого з нас корона впаде, може, з нас хто буде царем.</p>
	<p>А вуйко каже:</p>
	<p>— Що? Коли цей истик зацвите, тоді хтось з нас буде царем.</p>
	<p>Вткнув дід той истик у землю, і поорали вони далі. Вертаються вони з того краю поля, а истик уже цвітом зацвив. Каже вуйко:</p>
	<p>— Як таке, сину, то випрягаймо воли та й ідім. Котрийсь з нас буде цар.</p>
	<p>Прийшли вони туди. Починають кидати ту корону. Кинули раз — корона літає й літає і на того хлопця сідає. А то ж молодий хлопець. Кинули вони ще раз. Корона літає, літає і знов на того хлопця сідає. Кидають вони третій раз, а корона знов на того хлопця сідає. Нема що більше робити, лиш він має бути царем. Зібралися вони на раду і рішили так: він ще молодий, ще не може сам правити державою. Його ще треба вчити. А цариця не має чоловіка. Хай він бере царицю за жінку й править разом з нею.</p>
	<p>Так вони й зробили. Взяв він царицю за жінку, але соромився її. А вона й каже:</p>
	<p>— Що ж ти мені за муж? Давай я тебе скупаю.</p>
	<p>— Най буде.</p>
	<p>Як він скинув з себе шмаття до голого, вона глипнула, а в него на шиї табличка. Тоді вона пізнала, що то її син. І вони не жили як чоловік з жінкою. Сказала вона йому, що вона його мати. А як він трохи постаршав, передала на него царство.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Василівці, Сокирянського району, Чернівецької області 10 серпня 1985 року Данилов Олекса Степанович (1915 року народження)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Буковини/">Фольклор Буковини</a></li>
	</ul>
</footer>
<!--#include virtual="/-/inc/general__page_end.inc" -->
