<!--#include virtual="/-/inc/general__page_start.inc" -->
<title>Малий Іванко ☼ Українська народна казка ☼ Народна творчість</title>
<meta name="Description" content="Українська народна казка Буковини «Малий Іванко» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Малий Іванко.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Малий Іванко <br><span class="article__headerDescription">Українська народна казка Буковини</span></h1>
	<p>Іванко був сиротою. Пішов він з татом орати. Тато волики поганяє, а Іванко у волика сидить. Аж тут їде пан.</p>
	<p>— Хто тобі ці воли погони, що вони так добре ходя? — питає пан.</p>
	<p>— А в мене погонич є, — каже чоловік. — Він у вухови в вола сидить.</p>
	<p>— Покажи його. Хочу видіти, який він.</p>
	<p>Покликав чоловік сина, і той вийшов з волячого вуха.</p>
	<p>— Продай його мені, — каже пан. А батько не хоче продавати.</p>
	<p>— Тату, най він дасть вам шапку грошей, і продайте мене. Я все одно ваш, — тихо сказав хлопчик.</p>
	<p>Продав чоловік свого сина. Дав йому пан шапку грошей, поклав хлопчика в сумку і поїхав. Іде й тішиться, що купив такого хлопця. Приїхав додому та й хвалиться перед панькою:</p>
	<p>— Подивися, що я купив.</p>
	<p>— Нічого ти доброго не купив, — каже паня.</p>
	<p>— А ось!</p>
	<p>Відчинив пан сумку, а там нічого нема — Іванко втік. Втік він аж на друге село і попросився жити в попа.</p>
	<p>— Я буду служити у вас, — каже попови.</p>
	<p>— А що будеш такий малий робити?</p>
	<p>— Що хочете, — каже Іванко. — І воли нагодую, і хазяйство догляну.</p>
	<p>Приймив його піп.</p>
	<p>А в того попа було два наймити і дві наймички. І стара баба варила їм їсти. А Іванко хоче щось попови виробити. Встав уночі і зв’язав попових наймитів чупринами докупи. Тоді взяв розчину і вилляв межи попа й попадю. А бабі, що варила наймитам їсти, поклав у рот пищик. А сам ляг межи дівками-наймичками та й ніби плаче помежи ними: «Ковев, ковев...».</p>
	<p>Їдна наймичка прокинулася та й питає другу:</p>
	<p>— Це твоя дитина плаче?</p>
	<p>— Нє, це твоя.</p>
	<p>— Нє, твоя.</p>
	<p>Та й відсуваються дівки від него, і їдна на другу звертає. Піп пробудився та й питає:</p>
	<p>— Наймитя, що таке?</p>
	<p>А було тоді темно, світла не було. Спробуй добути світло губкою й кремнєм. Пробудився їден наймит, встає і тягне за собою другого.</p>
	<p>— Чого ти мене тримаєш? — кричить їден наймит.</p>
	<p>— То ти мене тримаєш! — кричить другий.</p>
	<p>А баба викрешує вогонь. Поки іскра впала на губку, поки баба роздула, а пищик в її зубах все свище. Роздула баба світло, подивилася та й каже:</p>
	<p>— Це все Іванко наробив.</p>
	<p>— Іванку, що ти наробив?! — кричить піп. А Іванко в мишачу дірку заховався.</p>
	<p>— Виходь і забирайся від мене! — кричить піп.</p>
	<p>— Заплатіть, то піду, — каже Іванко з мишачої діри. Прослужив він у попа недовго, а грошей хоче багато. А піп не хоче дати.</p>
	<p>Знов полягали всі спати. А Іванко вийшов з нори та кочає діжечку з сиром. Викочує її надвір і кричить:</p>
	<p>— Браття, ходіть візьмемо цю діжку!</p>
	<p>Там не було більш нікого, лиш їден Іванко, а піп думає, що їх багато. «Заплатю я йому, най їде звідси», — думає піп.</p>
	<p>— Іван, кілко грошей хочеш? — питає він.</p>
	<p>— Дайте шапку золота, то піду від вас.</p>
	<p>Дав піп шапку золота і так збувся Іванка. Взяв Іванко то золото та й пішов до їдного бадіки.</p>
	<p>— Будеш мені воли поганити, — каже той чоловік. Приходи чоловік додому та й каже жінці:</p>
	<p>— Я наймив наймита, щоб помагав нам.</p>
	<p>— Нащо нам наймит? — питає жінка. Але чоловік наймив — таки Іванка.</p>
	<p>Пішли вони в поле орати. А як прийшло полуднє, Іванко не хоче їсти, лише ґедзкається. Прийшов він з поля додому та й каже жінці того чоловіка, своїй хазяйці:</p>
	<p>— Бадіка дали волам їсти, а я прийшов до вас, щоб помогти щось.</p>
	<p>— А що ж ти поможеш?</p>
	<p>— Бадіка казали, що ви маєте вовну парити.</p>
	<p>— Та. я сама попарю, — каже хазяйка.</p>
	<p>— Нє, ви не годні, я попарю.</p>
	<p>Взяв баняк з окропом і вилив у кадку з вовною. А під ту вовну жінка сховала попа. Піп як вискочи та як крикне:</p>
	<p>— Тебе що, Іване, дідько сюди приніс?!</p>
	<p>— Нє, то вас дідько приніс. Я скажу хазяїнови, що ви ходите до його жінки.</p>
	<p>— Не кажи, Іванку, — проси піп.</p>
	<p>А хазяйка нагодувала його добре і обдарувала. Той Іванко не сказав хазяїнови, що був піп. А на другий день жінка каже чоловікови:</p>
	<p>— Ви йдіть у поле орати. Хоч я слаба, але, може, винесу сьогодні вам обід.</p>
	<p>Вона так каже, бо не хоче, щоб Іванко йшов додому. «Може, прийде піп», — думає жінка.</p>
	<p>На другий день зварила вона для чоловіка борщу з крупами, а для попа вареників. Та й думає: «Винесу їсти чоловікови, винесу й попови». У попа були рябі воли, а в її чоловіка — чорні. Іванко каже хазїнови:</p>
	<p>— Бадіко, скидаймо білі штани і перев’яжім воли. Най і наші будуть такі рябі, як попові.</p>
	<p>— А нащо?</p>
	<p>— Так треба, — каже Іванко. Та й послухав чоловік Іванка.</p>
	<p>Зварила жінка їсти і несе. Дивиться — і ті воли рябі, і ті рябі. І не знає вона, куди нести борщ, а куди — вареники. Та й думає: «Вареники сховаю, а борщ понесу. Як то буде піп, то вернуся за варениками». Підійшла, а то чоловік її оре.</p>
	<p>— Не треба було нести. Ти ж, — каже, — не годна. Сідай, Іванку, їсти.</p>
	<p>— Я не хочу, — каже Іванко. — Поґедзкаюся трохи, а ви їжте. Пішов Іван на сусідське поле до попа та й каже попови:</p>
	<p>— Батюшка, як буде мій хазяїн іти до вас з сокирою, то тікайте, куди видите. Я повів, що ви ходите до тети. А хазяїн сказав: «Я зарубаю його».</p>
	<p>Як ішов Іванко від попа, найшов у кущах вареники й варену курку. З’в він курку, а вареники не годен з’їсти. Сир виїсть, а вареницю кине, сир виїсть, а вареницю кине. Приходи він до свого хазяїна та й каже:</p>
	<p>— Бадіко, казав піп, щоб ви взяли сокиру та прийшли полагодити йому плуг.</p>
	<p>Той узяв сокиру та й пішов до попівського поля. А піп як глянув, що бадіка йде з сокирою, та й до села тікати. Бадіка побачив, що піп побіг, та й вернувся. І попав на ту стежку, де Іванко їв вареники і кидав варениці. Збирає чоловік варениці та й їсть. А жінка питає Іванка:</p>
	<p>— Що він там збирає?</p>
	<p>— Каміння.</p>
	<p>— Нащо?</p>
	<p>— Щоб вас бити. За те, що піп до вас ходи.</p>
	<p>— А ти що, сказав?</p>
	<p>— Сказав.</p>
	<p>Як почула то жінка, кинула все і давай тікати до села. Піп уперед, а жінка — за ним. Чоловік приходи та й питає:</p>
	<p>— А чого вони так побігли, піп і наша хазяйка?</p>
	<p>— Бо йшов якийсь чоловік і сказав, що ваша хата горить. Чоловік і собі побіг до села. Прибіг, дивиться, а хата його не горить.</p>
	<p>Та й вернувся.</p>
	<p>А Іванко прибіг на подвір’я свого хазяїна, виліз на тополю і сидить. А жінка ходи по подвір’ю і плаче. Та й говорить:</p>
	<p>— Що робити? Чоловік прийде з поля і буде бити. А Іванко з тополі говори до неї грубим голосом:</p>
	<p>— Заріж чорну курку. І вареники щоб у маслі пливали. Та дай їм горівки, хазяїнови й Іванкови — то й не буде хазяїн бити. Як вони вип’ють і то все поїдять, то поглухнуть і посліпнуть. Тоді що схочеш, то й будеш з ними робити.</p>
	<p>Принесла хазяйка горівки, зварила добру вечерю. А Іванко пішов у поле до хазяїна та й каже:</p>
	<p>— Бадіко, як прийдем увечері додому, то ви робіть то, що я. Що я, то й ви.</p>
	<p>Приїхали вони, а жінка виходи надвір.</p>
	<p>— Добре, що ви приїхали. Якраз вечеря готова.</p>
	<p>Входять вони до хати. Ніколи ще не мав хазяїн такої доброї вечері. А піп теж прийшов, але жінка сховала його. Наїлися добре хазяїн з Іванком.</p>
	<p>— Бадіко, я щось не видю, — каже Іванко.</p>
	<p>— Та й я не видю, — каже йому хазяїн. — Та й не чую.</p>
	<p>А хлопець — бах! Та й упав з ослона. Чоловік і собі впав. Попадали та й лежать. А вона взяла за ногу їдного, а тоді другого та й повитягала їх до сіней. Та й каже:</p>
	<p>— Що-м хтіла, то зробила, бог мені допоміг. Батюшка, гай, ідіть. Піп виходи, сіли вони пити. Та й починає піп гуляти по хаті. Танцює та й приспівує:</p>
	<p>— Рум-то-рум, то-рум-тадря!</p>
	<p>А хлопець тихо каже хазяїнови:</p>
	<p>— Бадіко, ви чуєте?</p>
	<p>— Чую.</p>
	<p>Пішов надвір, узяв арапник від волів і вертається до хати. Та як дасть жінці й попови! Жінці раз, попу два, най не каже «рум-тадря». Та й розбіглося їхнє весілля.</p>
	<p>А Іванко прийшов назад до тата. І стали вони знов разом жити. Може, й тепер жиють.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Ломачинці, Сокирянського району, Чернівецької області 21 липня 1979 року Андрейцов Михайло Іванович (1893)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>


<article class="articleMain">
	<h1 class="articleMain__header">Малий Іванко <br><span class="article__headerDescription">Українська народна казка Буковини</span></h1>
	<p>У Іванка померла мама. Пішов він із татом орати. Тато волики поганяє, а Іванко у вусі у волика сидить. Аж тут їде пан.</p>
	<p>— Хто тобі ці воли поганяє, що вони так добре ходять? — питає пан.</p>
	<p>— А в мене погонич є, — каже тато, — він у вусі у вола сидить.</p>
	<p>— Покажи його, який він.</p>
	<p>Покликав тато сина, і той вийшов з волячого вуха.</p>
	<p>— Продай його мені, — каже пан.</p>
	<p>Батько не хоче продати. «Тату, най він дасть вам шапку грошей, то продайте мене. А я вернуся до вас», — тихо сказав хлопчик. Та й продав його батько за шапку грошей. Пан поклав хлопчика в сумку і поїхав.</p>
	<p>Приїхав пан додому та й хвалиться перед жінкою:</p>
	<p>— Подивися, що я купив.</p>
	<p>— Нічого ти доброго не купив, — каже паня.</p>
	<p>— А ось!</p>
	<p>Відчинив сумку, а там нічого нема — Іванко втік. Втік він аж у друге село. І прийшов до попа.</p>
	<p>— Я буду служити у вас, — каже Іванко попові.</p>
	<p>— А що будеш такий малий робити?</p>
	<p>— Що хочете, — каже Іванко. — І воли нагодую, і хазяйство догляну.</p>
	<p>Приймив його піп.</p>
	<p>У того попа було два наймити і дві наймички та стара баба, що варила їм їсти. Встав Іванко вночі і зв’язав попових наймитів чупринами докупи, а бабі, що варила їсти, поклав у рот пищик. І ліг спати межи дівками-наймичками. Та й ніби плаче помежи ними: «Ковев, ковев». Одна наймичка прокинулась та й питає другу:</p>
	<p>— Це твоя дитина плаче?</p>
	<p>— Ні, це твоя.</p>
	<p>— Ні, твоя,</p>
	<p>Та й відсуваються дівки від нього, і одна на другу звертає. Піп пробудився та й питає:</p>
	<p>— Наймити, що там таке?</p>
	<p>А тоді світла не було. Спробуй добути його губкою й кременем!</p>
	<p>Пробудився один наймит, встає і тягне другого. — Чого ти мене тримаєш?! — кричить один наймит.</p>
	<p>— То ти мене тримаєш! — кричить другий. А баба викрешує вогонь. Поки впала іскра на губку, поки баба роздмухала, у її губах усе свистів пищик. Роздмухала баба вогонь, подивилася та й каже:</p>
	<p>— Це все Іванко наробив.</p>
	<p>— Іванку, що ти наробив?! — кличе піп. А Іванко заховався в мишачу дірку і мовчить. — Виходь І забирайся від мене! — кричить піп.</p>
	<p>— Заплатіть, то й піду, — каже Іванко з мишачої дірки.</p>
	<p>Прослужив він у попа недовго, а грошей хоче багато. Піп не хоче дати.</p>
	<p>І знов полягали всі спати. А Іванко вийшов з нори та й котить діжку з сиром. Викочує її надвір та й кричить: «Браття, ходіть візьмемо цю діжку!» Там не було більш нікого, лиш один Іванко, а піп думав, що їх багато. «Заплачу я йому, най лиш іде звідси», — думає піп.</p>
	<p>— Іване, скільки грошей хочеш? — питає він.</p>
	<p>— Дайте шапку золота, то піду від вас. Дав піп шапку золота і збувся Іванка.</p>
	<p>Узяв Іванко те золото і пішов до одного бадіки.</p>
	<p>— Будеш мені воли погонити, — каже бадіка Іванкові.</p>
	<p>— Добре.</p>
	<p>Приходить чоловік до хати і каже жінці:</p>
	<p>— Я наймив наймита, щоб допомагав нам.</p>
	<p>— Нащо нам наймит? — питає жінка. Але чоловік-таки взяв Іванка.</p>
	<p>Пішли вони в поле орати. Настало полуднє. Іванко не хоче їсти, а лиш ґедзкається. Прибіг він із поля додому та й каже жінці того чоловіка:</p>
	<p>— Бадіка дали волам їсти, а я прийшов, щоб вам помогти щось.</p>
	<p>— А що ж ти поможеш?</p>
	<p>— Бадіка казали, що ви маєте вовну парити.</p>
	<p>— Та я сама попарю, — каже хазяйка.</p>
	<p>— Ні, ви не годні, я попарю.</p>
	<p>Та взяв баняк з окропом і вилив у кадіб з вовною. А під тою вовною сидів піп. Жінка сховала його, коли побачила у вікно Іванка. Обпарив Іванко попа. А піп як вискочить та як крикне:</p>
	<p>— Тебе що, Іване, дідько сюди приніс?!</p>
	<p>— Ні, то вас дідько приніс. Я скажу хазяїнові, що ви ходите до його жінки.</p>
	<p>— Не кажи, Іванку, — просить піп. А хазяйка нагодувала наймита добре і обдарувала.</p>
	<p>Іванко нічого не сказав хазяїнові про попа. На другий день говорить жінка чоловікові:</p>
	<p>— Ви йдіть у поле орати. Хоч я слаба, але, може, я сьогодні винесу вам обід.</p>
	<p>Вона каже так, бо не хоче, щоб Іванко йшов додому. «Може, прийде піп», — думає жінка.</p>
	<p>На другий день зварила вона для чоловіка борщ із крупами, а для попа вареники й курку, та й думає: «Винесу їсти чоловікові, винесу й попові».</p>
	<p>У попа були рябі воли, а в її чоловіка чорні. Іванко каже хазяїнові:</p>
	<p>— Бадіко, скидаймо білі штани і перев’яжім воли. Най і наші будуть такі рябі, як попові.</p>
	<p>— А нащо?</p>
	<p>— Так треба, — каже Іванко. І послухав чоловік Івана.</p>
	<p>Несе жінка їсти. Дивиться, і ті рябі воли, і ті рябі. І не знає вона, куди нести борщ, а куди вареники. Та й думає: Вареники й курку сховаю, а борщ понесу. Як то буде піп, то вернуся за варениками». Підійшла, а то її чоловік.</p>
	<p>— Не треба було нести обід. Ти ж, — каже, — не годна. Сідай, Іванку, їсти.</p>
	<p>— Я не хочу, — каже Іванко. — Погедзкаюся трохи, а ви їжте.</p>
	<p>Побіг Іванко на сусідське поле та й каже попові: «Батюшка, як буде мій хазяїн іти до вас з сокирою, то тікайте, куди видите. Я сказав, що ви ходите до тети. А хазяїн каже: «Зарубаю його».</p>
	<p>Як ішов Іванко від попа, знайшов у кущах вареники й варену курку. З’їв він курку, а вареники вже не годен з’їсти. Сир виїсть, а вареницю кине, сир виїсть, а вареницю кине. Приходить він до свого хазяїна та й каже:</p>
	<p>— Бадіко, просив піп, щоб ви взяли сокиру та прийшли полагодити йому плуга.</p>
	<p>Той узяв сокиру та й пішов до попівського поля. А піп глянув, що бадіка йде з сокирою, та й до села тікати. Бадіка побачив, що піп побіг, та й вернувся. І попав на ту стежку, де Іванко їв вареники і кидав варениці. Збирає чоловік варениці та й їсть. А жінка питає Іванка:</p>
	<p>— Що він там збирає?</p>
	<p>— Каміння.</p>
	<p>— А нащо?</p>
	<p>— А вас бити. За те, що піп до вас ходить.</p>
	<p>Як почула це жінка, то кинула все і побігла до села.</p>
	<p>Піп уперед, а жінка за ним. Приходить чоловік та й питає:</p>
	<p>— А чого вони так побігли, піп і наша хазяйка?</p>
	<p>— Бо йшов якийсь подорожній і сказав, що ваша хата горить.</p>
	<p>Чоловік і собі побіг до села. Прибіг, дивиться, хата його не горить. Та й вернувся назад.</p>
	<p>А Іванко поґедзкався та й прибіг на подвір’я свого хазяїна. Виліз на тополю і сидить. А жінка ходить по подвір’ю і плаче:</p>
	<p>— Що робити? Чоловік прийде з поля та й буде бити. А Іванко з тополі промовляє грубим голосом:</p>
	<p>— Заріж чорну курку. І вареники щоб у маслі плавали. Як хазяїн та Іванко усе поїдять і вип’ють, то поглухнуть і посліпнуть. Тоді що схочеш, те й будеш робити з ними.</p>
	<p>Зварила хазяйка добру вечерю. А Іванко пішов у поле до хазяїна та й каже:</p>
	<p>— Бадіко, як прийдем увечері додому, то робіть те, що я. Що я буду виробляти, те й ви виробляйте.</p>
	<p>— Добре.</p>
	<p>Приїхали вони, а жінка виходить надвір. «Добре, що ви приїхали. Якраз вечеря готова».</p>
	<p>Входять вони до хати. Ніколи ще не мав хазяїн такої доброї вечері. А піп теж прийшов. Але жінка сховала його.</p>
	<p>Наїлися добре хазяїн з Іванком.</p>
	<p>— Бадіко, я щось не видю, — каже Іванко.</p>
	<p>— Та й я не видю, — каже хазяїн.</p>
	<p>Хлопець бух! — та й упав з ослона. Чоловік і собі впав. Попадали та й лежать. А вона взяла за ногу одного, а тоді другого, повитягала обох до сіней та й каже:</p>
	<p>— Що-м хотіла, то зробила. Бог мені допоміг. Батюшка, гай ідіть.</p>
	<p>Піп виходить, сіли вони їсти й пити. Та й починає піп гуляти по хаті. Танцює й приспівує: «Рум-то-рум, рум-та-дря!» А хлопець тихо каже хазяїнові:</p>
	<p>— Бадіко, ви чуєте?</p>
	<p>— Чую.</p>
	<p>Та пішов хазяїн надвір, узяв гарапник від волів і вертається до хати. Та як дав жінці й попові! Жінці раз, попу два, най не каже «рум-та-дря». Та й розбіглося їхнє весілля.</p>
	<p>А Іванко повернувся до тата. І відтоді вони вже разом жили. Може, й тепер ще живуть.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p>Малий Іванко. Невказані сюжети + Сравнительный указатель сюжетов: Восточнославянская сказка. Составитель Л. Бараг, И. Березовский, К. Кабашников, Н. Новиков. — Л.: Наука, 1979 700 (епізод) + 1725 (епізод). Записано 21 липня 1979 року в селі Ломачинцях Сокирянського району Чернівецької області від Михайла Івановича Андрейцова (1893 року народження).</p>
			<p>Чарівна квітка: Українські народні казки з-над Дністра. Запис, упорядкування, примітки та словник М. А. Зінчука; Художники: Н. В. Кирилова і П. А. Гулін. — Ужгород: Карпати, 1986. — 301 с: іл.</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Буковини/">Фольклор Буковини</a></li>
	</ul>
</footer>
<!--#include virtual="/-/inc/general__page_end.inc" -->
