<!--#include virtual="/-/inc/general__page_start.inc" -->
<title>Милосердна пані ☼ Українська народна казка ☼ Народна творчість</title>
<meta name="Description" content="Українська народна казка Подніпров’я (Наддніпрянщини) «Милосердна пані» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Милосердна пані.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Милосердна пані <br><span class="article__headerDescription">Українська народна казка Подніпров’я (Наддніпрянщини)</span></h1>
	<p>Була собі пані. Та така ... така ... От побачите самі яка! Одного разу прийшов до неї дід милостиню просити. Молиться під дверима і просить:</p>
	<p>— Подайте, Христа раді! Подайте для спасіння душі, милосердна пані!</p>
	<p>Недовго пані думала і вирішила дати старцеві яєчко, а той, щоб помолився за спасіння її душі. От вона кличе діда до себе й каже:</p>
	<p>— На тобі, дідусю, яєчко, з’їж та помолися за мене богові!</p>
	<p>Дід узяв яйце, подякував і пішов. А пані й думає: „От добре, що я дала йому те яєчко, що вже жалувати! Тільки якби він не забувся!» Та й гукає на діда:</p>
	<p>— Діду, діду! Вернися!</p>
	<p>Дід подумав, що пані ще щось йому хотіла дати. Вернувся, кланяється, а пані питає:</p>
	<p>— Діду, діду! Чи ж тобі дала яєчко?</p>
	<p>— Дали, пані, — нехай господь спасе вашу душу! Нехай вам і вашим діточкам здоров’я.</p>
	<p>— Добре, йди собі, — каже пані, бо зрозуміла, що дід не забувся, що вона йому подарувала.</p>
	<p>Але подумала-подумала пані та й знову гукає діда:</p>
	<p>— Агов, діду, вернися!</p>
	<p>„Що ж таке?» — думає дід, вертаючись. А пані знов його питає:</p>
	<p>— Діду, діду! Чи ж я тобі дала яєчко?</p>
	<p>— Дали, пані, — нехай господь спасе вашу душу! Нехай вам і вашим діточкам здоров’я! Нехай вам панувати!</p>
	<p>„Ну, добре, — думає пані. — Нехай же молить бога, нехай пам’ятає!»</p>
	<p>Пішов дід швидесенько.</p>
	<p>„Ой, забуде, забуде!» — думає вона та й знов його гукає:</p>
	<p>— Діду, діду! Вернися!</p>
	<p>Вертається знов дід, пані не дала йому і з двору вийти. Підійшов, а пані знов питає:</p>
	<p>— Чи я тобі, діду, дала яєчко?</p>
	<p>Дід зрозумів у чому справа та й розсердився:</p>
	<p>— Та дали, — каже, — бодай вам дихати не дало! Подарували те жалюгідне яєчко, та все мені очі вибиваєте! Заберіть його!</p>
	<p>Та й кинув пані яєчко. «О-о-о! — думає пані. — Через того діда і спасіння душі пропало і яєчко розбилось».</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>88 (7239). Милосердна пані. СУС -1567G*. Записала Шаркун Діана 2009 року. Шаркун Тетяна Анатоліївна (1973). Дніпропетровська область, Новомосковський район, Новомосковськ</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Наддніпрянщини/">Фольклор Подніпров’я (Наддніпрянщини)</a></li>
	</ul>
</footer>
<!--#include virtual="/-/inc/general__page_end.inc" -->
