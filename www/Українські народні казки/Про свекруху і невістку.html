<!--#include virtual="/-/inc/general__page_start.inc" -->
<title>Про свекруху і невістку ☼ Українська народна казка ☼ Народна творчість</title>
<meta name="Description" content="Українська народна казка Полтавщини «Про свекруху і невістку» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Про свекруху і невістку.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Про свекруху і невістку <br><span class="article__headerDescription">Українська народна казка Полтавщини</span></h1>
	<p>Була собі в одному селі вдова, і мала вона три сини. Всі три гарні собою, розумні та роботящі, всі три доброї вдачі і всі однаково любі матері.</p>
	<p>Ось уже прийшла пора одружуватися старшому синові. Знайшов він собі і дівчину, та не досить хорошу для нього, не досить роботящу, не досить вродливу. І брови в неї не такі чорні, як в нього, і стан не гнучкий, і руки дуже тендітні — не сподобалась вона матері. Так і зостався син нежонатий.</p>
	<p>Пройшов час. І вирішив середульший син засилати сватів у сусіднє село.</p>
	<p>— Нащо тобі чужа заблуда? — питається мати. — Чи тобі своїх дівчат мало? Тож її, мабуть, ніхто з місцевих брати не хоче.</p>
	<p>Одговорила і цього. Аж ось приходить до неї найменший син та просить поблагословити. І як не старалася відмовити його вдова, він не одступається.</p>
	<p>— Ми любимо одне одного, мамо, і кращої жінки мені не треба.</p>
	<p>— Ну добре, сину! Тільки ж дивися, потім не скаржся.</p>
	<p>От привів він у дім молоду дружину. Переночували. Зранку брати поїхали в поле, а свекруха й невістка залишилися вдвох коло печі. Мати встала вдосвіта, схопила віника, замела хату, розтопила піч, поставила борщ і кашу, замісила тісто. Напекла хліба, а до невістки ні слова, ні півслова і до роботи її не допускає.</p>
	<p>А як прийшли на обід робітники, стала мати їх пригощати та на невістку жалітися, що ледача. Почервонів найменший брат, та тільки скоса поглянув на жінку. А та від сорому та образи й слова не може сказати.</p>
	<p>Як пішли чоловіки знову на роботу, невістка вибігла в двір та до криниці, наносила води, замела перед порогом, зайшла в горницю та й знов сіла й сидить. Глипнула свекруха, далі взяла віника та й мете знов поріг.</p>
	<p>— Нащо ж ви метете, мамо? — питається невістка.</p>
	<p>— Це я вчу тебе, як треба, — одказує та.</p>
	<p>А далі виливає ту воду, що вона наносила.</p>
	<p>— Посуд перше треба мити…</p>
	<p>І вже жаліється сусідці:</p>
	<p>— Півдня лежала, ні за холодну не бралася невісточка, а тепер як узялася за віника, то тільки кіптяву здійняла. От послав господь нещастя!</p>
	<p>Невістка почула те та в хату, кинулася геть од сорому та й заплакала, а далі забрала свого вузлика і гайда до матері, додому.</p>
	<p>— А чи я ж тобі не казала, сину, що каятимешся ти? — каже мати синові. — Отакого сорому напустила на тебе твоя дружина.</p>
	<p>А він знову — глип та й мовчить. А зранку пішов забирать її назад.</p>
	<p>— Не піду, — аж плаче та, — твоя мати мене не жалує, вона мене зі світу зживе.</p>
	<p>— Ти на мою матір недоброго слова не смій казати! — гримнув на неї чоловік. — Збирайся зараз же і ходімо.</p>
	<p>Забрав.</p>
	<p>— Оце дивіться, мамо, не будете в мирі жити, побудую собі хату і будемо жити окремо.</p>
	<p>— Та чи я ж що? Я ж нічого…</p>
	<p>А ранком знов невістки ніби не помічає. А як та береться за якусь роботу, так і дорікає їй, що не так та не туди, що невістка знову аж плаче.</p>
	<p>— Як не вмієш, так не берись! — гримає свекруха. — А ні — так учись! Як мати не навчила, так я навчу.</p>
	<p>Вернувся син, а мати на печі «хвора» лежить.</p>
	<p>— Оце ж, бач, цілий день не присідала та всю роботу за твоєю дружиною переробляла. А вона тільки й знала, що скаржитись.</p>
	<p>Тоді він до жінки та за коси її:</p>
	<p>— Що ти, така-сяка, знов мене соромиш?</p>
	<p>Поплакала бідолашна та й пішла до церкви, просити бога, щоб заступився за неї, коли й рідний чоловік не заступився. От на другий день прокидаються й бачать, що немає матері, а замість неї стоїть на печі здоровенна діжа, повна кислиць.</p>
	<p>Ждали-ждали сини повернення матері та так і не діждалися, тільки невістка не ждала, а місила собі спокійненько тісто в тій діжі та пекла пироги.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>240 (4913). Про свекруху і невістку. СУС —. Записала Федірко Вікторія 2008 року. Шепітько Є. К. (1927). Полтавська область, Шишацький район, Яреськи</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Полтавщини/">Фольклор Полтавщини</a></li>
	</ul>
</footer>
<!--#include virtual="/-/inc/general__page_end.inc" -->
