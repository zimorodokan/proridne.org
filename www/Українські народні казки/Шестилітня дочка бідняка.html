<!--#include virtual="/-/inc/general__page_start.inc" -->
<title>Шестилітня дочка бідняка ☼ Українська народна казка ☼ Народна творчість</title>
<meta name="Description" content="Українська народна казка Покуття «Шестилітня дочка бідняка» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Шестилітня дочка бідняка.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Шестилітня дочка бідняка <br><span class="article__headerDescription">Українська народна казка Покуття</span></h1>
	<p>Був бідний чоловік. У него було семеро дітей. І він не мав ніякого виходу, не мав чим ті діти годувати. І собі подумав: «Піду я до пана заробити, може би мені дав корову межи діти». Пішов він до пана і сказав:</p>
	<p>— Коло мене біда. Може би ви мені нагилили яку роботу, аби я дістав у вас за роботу корову і діти мої мали молоко.</p>
	<p>Пан з ним ся погодив.</p>
	<p>— Добре, Йване, будеш у мене пасти худобу. В кінци року я тобі дам корову.</p>
	<p>Скінчився рік, Іван пана запитує:</p>
	<p>— Коли ви мені корову дасте?</p>
	<p>— Добре, Іване, корову тобі дам, але ще мені відгадай три загадки. А Йван запитує пана:</p>
	<p>— Які загадки?</p>
	<p>А пан йому каже:</p>
	<p>— Що на світі найсолодше, що на світі найситіше і що найпрудкіше? Іван дуже задумався. «Аби се шлях трафив, — думає дорогою. -</p>
	<p>Рік у пана худобу перепас, а пан ще мені задає якісь загадки. Я навіть не знаю, що йому на се відповісти».</p>
	<p>Приходить він додому дуже задуманий. А наймолодша дівчинка, сема, питає його:</p>
	<p>— Дєдю, чо’ ви так задумалися?</p>
	<p>Він їй говорить, що рік відпас у пана худобу і думав, що пан дасть корову, а пан якісь загадки загадує.</p>
	<p>—...А я не знаю, що йому на сі загадки відповісти. Та й через то я так задумався.</p>
	<p>А дівчинка питає дєдю:</p>
	<p>— А які він вам загадки завдав? Тато відказує їй:</p>
	<p>— Що на світі найситіше? Що найсолодше? Що найпрудкіше? Такі три загадки.</p>
	<p>А дівчинка йому каже:</p>
	<p>— Дєдю, та це прості загадки.</p>
	<p>І дєдя дуже ся втішив, що його дівчинка розумніша, як він. Каже дівчинка:</p>
	<p>— Перша загадка — що найситіше? Це наша українська земля. Друга загадка — що найсолодше? Найсолодший людині сон. Третя загадка — що найпрудкіше? Найпрудкіша думка людини.</p>
	<p>Вертається він до пана, а пан його запитує:</p>
	<p>— Ти надумав тих три загадки?</p>
	<p>— Надумав, — каже.</p>
	<p>Та й каже він панови, що найситіша наша українська земля, найсолодший для людини сон, а найпрудкіша думка. А пан Івана запитує:</p>
	<p>— Хто тобі це підказав? Ти се не сам надумався. А Іван каже панови:</p>
	<p>— В мене є маленька дівчинка, яка ще до школи не ходить. Се вона мені сказала.</p>
	<p>А пан не міг собі уявити, що така маленька дівчинка могла відгадати його загадки. Ще до школи не ходить, а така мудра. І подумав собі пан: «У мене є вже велика дівчина, а вона того не знає». Та й каже пан до Івана:</p>
	<p>— Що, в тебе така мудра дівчина?</p>
	<p>А то колись пани думали, що все панське мудре, а хлоп на селі дурний. Дає пан Іванови варене яйце і каже:</p>
	<p>— Аби ти приніс з сего яйця куря.</p>
	<p>Іван приносить се яйце додому і знов задумався. І каже свої дівчинці:</p>
	<p>— Дав мені пан варене яйце, аби з сего яйця вийшло куря. А вона каже:</p>
	<p>— Дєдю, та це не страшне. Дістаньте в когось трошки пшона. Зваримо з него кашку, і понесіть її панови, най ту кашку посіє. Аби ся вродило і було чим куря годувати.</p>
	<p>Приніс він панови то пшоно зварене, а пан йому каже:</p>
	<p>— Як твоя дівчина аж така мудра, най виконає моє завдання.</p>
	<p>Як виконає, я тобі даю не одну корову, а половину маєтку. Щоби вона вночі, в дванадцятій годині, принесла мені подарунок. Аби я видів той подарунок, але не мав. І аби вона йшла й не йшла, їхала й не їхала. І була не взута і не боса. І була в мене в дванадцятій годині ночі, як дзиґарок.</p>
	<p>Пан собі подумав, що її роздеруть пси. А дедя знов задумався: «Пропав мій рік роботи, пропала моя корова. Дівчина моя тут нічого не видумає». Приходить він додому, і знов дівчинка питає: — Чого, дєдю, задумані?</p>
	<p>— Як мені, доню, не задуматися, як я рік у пана худобу пас, аби заробив вам коровку і молоко би-сте мали, а пан видумує то загадки, то думки його відгадувати. Та й сказав таке, що ти, дитино, не годна його виконати.</p>
	<p>І сказав він їй, що хоче пан. А вона й каже:</p>
	<p>— Дєдю, то не страшне. Вона сказала дєдеви:</p>
	<p>— Дістаньте мені живого воробця і живого зайця. І ми з вами пана перехитруємо. Він думає, що мене мають пси роздерти, а то його колись мають роздирати.</p>
	<p>Дєдя дістав їй воробця, злапав у сільце живого зайця. Бере дівчина воробця в пазуху, а зайця в мішок. Подивилася на дзиґарок, аби вона точно в дванадцятій годині була в пана. І бере мішок з зайцем і воробця і йде до пана. Взяла вона довгий патик і сіла на него, гей як то діти сідають «на коня». Се так вона не їхала й не йшла. Одна нога була в неї боса, а одна взута.</p>
	<p>А пан наказав своїм слугам:</p>
	<p>— Ниньки рівно в дванадцятій годині ночі має прийти до мене дівча мале. Аби ви до того, перш ніж буде дванадцята, за п’ять-десять хвилин поспускали всі пси. Коли дівча буде пукати в браму, аби ви пустили його досередини. І пси його розірвуть на шматки.</p>
	<p>Була за дві хвилини дванадцята, як вона загримала в браму, сторожі пустили її до середини. Дівча зробило два кроки від брами, дивиться, летять пси. Добігають пси до неї, а вона витрясає з мішка зайця, і всі пси полетіли за зайцем. А вона за той мент вбігла до панського покою.</p>
	<p>Пан спав, і форточка у вікні була відкрита. Пан прокинувся, а вона витягає з пазухи воробчика і подає панови.</p>
	<p>— Маєте подарунок від мене.</p>
	<p>Пан посягнув рукою, щоб того воробчика взяти, а вона пустила його, і він вилетів форточкою надвір. Тоді пан підоймається з постелі і дивиться, як вона їхала і в чім убрана. Дивиться, одна нога взута, а друга боса. І сидить вона на патику. І подумав пан: «Вона йшла й не йшла». Так, як він сказав. І він собі подумав, що дівча все виконало, що він сказав дєдеви. І собі подумав, що з цим дівчам нема що далі заводити. «...Бо я програю всю господарку свою». І наказує дівчині, щоби прийшов дедя до него на розправу.</p>
	<p>Прийшов дєдя, і каже йому пан:</p>
	<p>— Слухай, Іване, може, би ми погодилися так? Аби ти мені віддав цю малу дівчину, і я взяв її за свою. А на ті діти, що в тебе дома, я тобі даю добру корову. І як тобі буде чого бракувати, прийдеш до мене, і я тобі допоможу. Але би ти віддав мені цю дівчинку.</p>
	<p>Іван з паном на все погодився.</p>
	<p>— Най буде дівчина у вас.</p>
	<p>Дівчина приходить до пана, пан убирає її у нове вбрання.</p>
	<p>— Я буду тобі татом, а моя жінка мамою. А як я десь поїду, а хтось прийде на якусь пораду, аби ти заступала мене.</p>
	<p>Бо колись люди йшли до пана радитися, що їм робити. На другий день пан виїхав з дому по своїх потребах. Залишається за него се дівча.</p>
	<p>А три гендляри купили три кобилі. І їхали вночі та й стали відпочити, і одна кобила вродила лоша. Вони пробудилися і стали сваритися. Той каже:</p>
	<p>— Се моя кобила вродила. Другий каже:</p>
	<p>— Нє, моя. А третій:</p>
	<p>— Моя.</p>
	<p>Та й нарешті вони подумали: «Що будем сваритися? Підем до пана на пораду». Приходять до пана, дивляться, маленька дівчинка бігає по подвір’ю. Питають вони її, чи є дома пан. А вона каже:</p>
	<p>— Пан поїхав туди й туди. І питає вона:</p>
	<p>— А що ви хотіли від пана? Може, я вам поможу в ті справі? Вони собі думають: «Що ти, дівча, можеш нам сказати?»</p>
	<p>— А я менше від пана не знаю, — каже дівчина, — а може, й більше. Скажіть, яка у вас справа.</p>
	<p>А вони їй розказують:</p>
	<p>— Нас три, ми купили на ярмарку кожний по кобилі. Їхали з ярмарку, були дуже трудні, зупинилися, дали коням їсти, а сами лягли відпочити. За той час, коли ми спали, народилося лошатко. І ми не знали, чия кобила лошатко вродила, і стали перечитися.</p>
	<p>А дівчина їх запитує:</p>
	<p>— З вас кожний знає, котра чия кобила?</p>
	<p>— Знаєм, — кажуть вони.</p>
	<p>Заїдьте на подвір’я, запріть браму, відведіть лоша на двадцять метрів і порозсилюйте кобили. Котра кобила побіжить д’лошаті, отого й буде лоша.</p>
	<p>І так вони зробили. І поїхали відти. І дивувалися:</p>
	<p>— Нас три таких великих не могли сами собі порадити. Аж порадила така маленька дівчинка.</p>
	<p>І на цім конець.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Кулачківці, Снятинського району, Івано-Франківської області 6 вересня 1987 року Ільницький Петро Миколайович (1923)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Покуття/">Фольклор Покуття</a></li>
	</ul>
</footer>
<!--#include virtual="/-/inc/general__page_end.inc" -->
