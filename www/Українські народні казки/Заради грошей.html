<!--#include virtual="/-/inc/general__page_start.inc" -->
<title>Заради грошей ☼ Українська народна казка ☼ Народна творчість</title>
<meta name="Description" content="Українська народна казка Кіровоградщини «Заради грошей» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Заради грошей.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Заради грошей <br><span class="article__headerDescription">Українська народна казка Кіровоградщини</span></h1>
	<p>Жив собі піп. Та такий вже ласий на гроші був, що й не сказати. Ось одного разу в пана здохла собака. А пан той багатий був і дуже любив свою собаку. Подумав і вирішив:</p>
	<p>— Похороню, — каже, — свого улюбленого пса з попом, та ще й коло церкви на цвинтарі.</p>
	<p>Узяв торбу грошей і до попа.</p>
	<p>— Так і так, хочу, щоб ви собаку похоронили коло церкви з молитвами, як християнина.</p>
	<p>Піп так розгнівався, що аж ногами затупав.</p>
	<p>— Бог за це вас покарає!</p>
	<p>Тоді пан усміхнувся і показав торбу грошей. Піп аж слину пустив, углядівши стільки грошей.</p>
	<p>— І не подобає коло церкви собаку хоронити, — промимрив піп, жадібно поглядаючи на гроші.</p>
	<p>Та що зробиш, грошей жаль. Зізвав піп півчу і похоронили собаку коло церкви. Пройшов місяць і до попа дійшла чутка, що із синоду має приїхати сам владика оглядати його церкву.</p>
	<p>Злякався піп. «Біда буде, — думає, — як дізнається владика, що я собаку коло церкви похоронив». Та й люди вже подейкують, що він святе місце осквернив.</p>
	<p>Думає-гадає, а далі пригадав собі, що недалеко від церкви живе такий собі Іван Нещасний. Метикуватий був на голову. От і пішов піп до його за порадою.</p>
	<p>Увійшов, поздоровкався. Іван Нещасний якраз цапа годував. Розказав піп про свою біду-горе. Іван усміхнувся, а далі каже:</p>
	<p>— Дайте торбу грошей, я поїду до владики і все буде добре.</p>
	<p>Попа аж скривило від таких слів. Та що поробиш, владика страху нагнав. Заплакав піп і віддав Іванові торбу грошей. Іван налигав цапа за роги і пішов з ним у Київ.</p>
	<p>Відшукавши владику, Іван прямо з цапом зайшов до преосвященного.</p>
	<p>— Що ти хотів, раб Божий? — гнівно запитав владика Івана, вглядівши, що з ним і цап стояв.</p>
	<p>— Прийшов, владико, — почав несміливо Іван, — щоб оцю тварину в попи посвятити.</p>
	<p>Владика аж спалахнув увесь, затупав ногами.</p>
	<p>— Геть звідси! — крикнув не своїм голосом.</p>
	<p>Тоді Іван витяг торбу грошей і показав владиці. Побачивши стільки грошей, той аж голову в плечі втягнув.</p>
	<p>«Аби гроші, гріха не буде», — подумав. А далі й каже:</p>
	<p>— Не подобає цапа в попи висвячувати, та що зробиш.</p>
	<p>Забрав владика гроші в Івана, висвятив цапа в попи та ще й документ дав.</p>
	<p>Привів Іван цапа-попа додому, надів йому хреста на шию і жде. Через невеличке врем’я у село приїхав той самий владика, що цапа в попи висвятив. Приїхав і того ж дня довідався, що коло церкви піп собаку похоронив. Розсердився, аж побілів увесь. Ззиває він тоді із сусідніх сіл попів, щоб суд вчинити над попом.</p>
	<p>З’їхалися попи. Владика вже й рота відкрив, щоб винести страшний вирок над попом-безбожником, коли почув, як поблизу десь цап замекав. Глянув і ледве не впав.</p>
	<p>Іван Нещасний почувши, що владика скликає попів, і свого «попа» налигав за роги, документ в руки і до церкви. Коли Іван вже був недалеко від церкви, владика його побачив.</p>
	<p>— Собаку теж Бог створив, — заспівав владика глухим голосом, — а тому гріха ніякого не буде, як її коло церкви похоронено.</p>
	<p>Після цих слів розпустив попів, сів на фаетон і такий був!</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>117 (8000). Заради грошей. СУС 1842. Записала Протасям Євгенія 2010 року. Шелест Лідія Лукашівна (1940). Кіровоградська область, Олександрійський район, Володимирівка</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Кіровоградщини/">Фольклор Кіровоградщини</a></li>
	</ul>
</footer>
<!--#include virtual="/-/inc/general__page_end.inc" -->
