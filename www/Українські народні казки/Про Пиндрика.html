<!--#include virtual="/-/inc/general__page_start.inc" -->
<title>Про Пиндрика ☼ Українська народна казка ☼ Народна творчість</title>
<meta name="Description" content="Українська народна казка Подніпров’я (Наддніпрянщини) «Про Пиндрика» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Про Пиндрика.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Про Пиндрика <br><span class="article__headerDescription">Українська народна казка Подніпров’я (Наддніпрянщини)</span></h1>
	<p>Жили собі дід і баба, було у них три дочки. Одного разу посіяли вони просо на своїй землі, що біля лісу була. Побачив дід, що горобці те просо випивати почали, та й каже до баби:</p>
	<p>— Треба просо йти сторожувати, бо все горобці вип’ють!</p>
	<p>Вирішили послати старшу дочку. От вона ходить та й каже:</p>
	<p>— Пір’я, горобчики, не їжте нашого проса! Пір’я, горобчики, не їжте нашого проса!</p>
	<p>Коли це з лісу виходить дідок старенький та й каже:</p>
	<p>— Дівко, дівко, що ти робиш?</p>
	<p>— Просо сторожую.</p>
	<p>— Йди звідси, бо як візьму за волоса, та як потягну в тьомні ліса, та як почну бить та м’ять, то не буде кому оборонять.</p>
	<p>Схопив її за коси та й поволік у ліс. Їжу поїв, що їй дід з бабою давали, а дівку в погріб укинув.</p>
	<p>Чекали-чекали дід з бабою на дочку та й вирішили другу послати. Пішла вона. Ходить собі, ходить. Дивиться, з лісу дідок старенький виходить, та й каже:</p>
	<p>— Дівко, дівко, що ти робиш?</p>
	<p>— Просо сторожую.</p>
	<p>— Йди звідси, бо як візьму за волоса, та як потягну в тьомні ліса, та як почну бить та м’ять, то не буде кому оборонять.</p>
	<p>Схопив і цю. Поволік у ліс та й вкинув у яму. На третій день пішла і третя дочка і та не повернулася. На четвертий день пішла вже баба просо сторожувати. Ходить собі, просо сторожує, бачить аж з лісу дідок старенький виходить. Прийшов та й каже:</p>
	<p>— Дівко, дівко, що ти робиш?</p>
	<p>— Просо сторожую.</p>
	<p>— Тікай, бо як візьму за волоса, та як потягну в тьомні ліса, та як почну бить та м’ять, то не буде кому оборонять.</p>
	<p>Та тільки хотів бабу за коси схопити, а баба його ціпком по плечах, по плечах. Ледве дідок утік.</p>
	<p>Прийшла баба додому та й каже дідові:</p>
	<p>— Знаю я, діду, хто наших дочок покрав. Пиндрик то.</p>
	<p>Тут дід став у дорогу збиратися, каже бабі:</p>
	<p>— Піду, бабо, Пиндрика бити, та наших дочок визволяти.</p>
	<p>— Йди.</p>
	<p>Наклала баба дідові у торбинку їжі, та й пішов він. Йде собі полем, йде. Дивиться довбня котиться та й питається:</p>
	<p>— Діду, діду, куди йдеш?</p>
	<p>— Пиндрика бити, дочок визволяти.</p>
	<p>— Візьми мене з собою.</p>
	<p>— Пішли.</p>
	<p>Йдуть уже вдвох. Проходять вони біля річки, коли дивляться, з води рак визирає. Рак і питає:</p>
	<p>— Діду, довбне, куди це ви йдете?</p>
	<p>— Пиндрика бити.</p>
	<p>— Візьміть і мене.</p>
	<p>— То пішли.</p>
	<p>Вже їх троє. Зайшли вони в ліс густий. Дивляться, під дубом жолудь лежить, та й каже:</p>
	<p>— Діду, діду, куди це ти йдеш?</p>
	<p>— Пиндрика бити, дочок визволяти.</p>
	<p>— А це хто з тобою?</p>
	<p>— Та це вони попросилися зі мною.</p>
	<p>— То візьми і мене.</p>
	<p>— Пішли.</p>
	<p>От їх уже й четверо. Йдуть далі. Коли це дивляться, півень на гілці сидить, та й питається:</p>
	<p>— Діду, діду, куди йдеш?</p>
	<p>— Пиндрика бити.</p>
	<p>— Візьми й мене.</p>
	<p>— Пішли.</p>
	<p>Зайшли вже в такий ліс густий, непролазний, аж дивляться, хатинка. Дід каже:</p>
	<p>— Оце тут і Пиндрик живе. Але його дома немає. Будемо дожидати. Ти, довбне, лізь на горище. Ти, півню, на жердку, ти, раку, у відро з водою, а ти, жолудю, у піч.</p>
	<p>А сам за дверима став. Чекали-чекали, вже й обридло. Коли це Пиндрик вернувся. Та відразу до печі, бо голодний був. А там жолудь нагрівся та як стрельне йому в лоба. Пиндрик злякався, пече йому, та у відро. А там рак як вщипне за носа. Пиндрик з хати, а довбня з горища як впаде, та на Пиндрика, звалила його. Тут півень як скочить із жердки, та до Пиндрика, та клювати його, клювати. Дід тоді з-за дверей вийшов та й каже:</p>
	<p>— Признавайся, де мої дочки?</p>
	<p>— У ямі, в погребі моєму сидять.</p>
	<p>— А не будеш більше мені шкоди завдавати?</p>
	<p>— Ні, не буду, я тобі сам просо сторожувати буду.</p>
	<p>— Ну, гляди мені.</p>
	<p>Визволив дід своїх дочок. А довбню, жолудя, півня та рака вони до себе запросили. Тепер живуть дружно. А Пиндрик їм добром служить — просо сторожує.</p>
	<p>Тут і казочці кінець, а хто слухав — молодець!</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>211 (5407). Про Пиндрика. СУС —. Записано 2008 року. Тищенко Андрій Михайлович (1938). Черкаська область, Чорнобаївський район, Москаленки</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Наддніпрянщини/">Фольклор Подніпров’я (Наддніпрянщини)</a></li>
	</ul>
</footer>
<!--#include virtual="/-/inc/general__page_end.inc" -->
