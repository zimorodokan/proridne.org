<!--#include virtual="/-/inc/general__page_start.inc" -->
<title>Про нерозумну жінку і передачу на той світ ☼ Українська народна казка ☼ Народна творчість</title>
<meta name="Description" content="Українська народна казка Бойківщини «Про нерозумну жінку і передачу на той світ» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Про нерозумну жінку і передачу на той світ.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Про нерозумну жінку і передачу на той світ <br><span class="article__headerDescription">Українська народна казка Бойківщини</span></h1>
	<p>Були собі двоє газдів, чоловік і жона. Мали дві корови. Єдного разу каже чоловік:</p>
	<p>— Може, будемо єдну корову продавати.</p>
	<p>А господиня каже:</p>
	<p>— Котру?</p>
	<p>— За котру більше грошей буде.</p>
	<p>Чоловік пішов десь на роботу, а жона стала коло дороги, і кого увидить, каже:</p>
	<p>— Купіть у мене корову.</p>
	<p>А єден питає:</p>
	<p>— Яка в тебе корова? Хочу увидіти.</p>
	<p>Пішов, подивився на корови і питає:</p>
	<p>— Котру продаєш?</p>
	<p>— Котру ви собі хочете, тоту продаю.</p>
	<p>Він бибрав собі корову, котра ліпша і каже:</p>
	<p>— Скільки ти за ню хочеш?</p>
	<p>Вона сказала. А він:</p>
	<p>— Я тобі тото даю, що ти хочеш, але, — каже, — я коровку беру домів тепер, а грошей я тепер не маю. Гроші я тобі принесу.</p>
	<p>Увидів він у неї красний кожушок.</p>
	<p>—…Ти мені, — каже, — дай свій кожух, а я тобі свій плащ даю, і ти мене на Ярмарку спізнаєш у своїм кожусі, а я тебе по своїм плащі спізнаю.</p>
	<p>Каже жона:</p>
	<p>— Ба як я вас не спізнаю?</p>
	<p>— А я тобі лишаю другу корову в застав. І ти не програєш.</p>
	<p>— Добре.</p>
	<p>І взяв той корову та й пішов.</p>
	<p>Приходить ґазда з роботи, а жона каже:</p>
	<p>— Я продала корову.</p>
	<p>— За скільки ти продала?</p>
	<p>— За стільки й за стільки.</p>
	<p>— Ой, то ти добре продала корову. А де гроші суть? Покажи мені.</p>
	<p>— Грошей не є, грошей ще не дав.</p>
	<p>— А чи знаєш ти того чоловіка, котрому-сь продала?</p>
	<p>— Я його, — каже, — не знаю, я його ще-м не виділа.</p>
	<p>— А як же ти дала йому корову? Як же ти будеш знати, кому корову дала. Корова, — каже, — пропала.</p>
	<p>— Та він другу корову лишив у заставу. І ми помінялися, я йому дала свій кожушок, а він мені свій плащ. І я піду на ярмарок і спізнаю його в своїм кожусі, а він мене в своїм плащі.</p>
	<p>І він сказав:</p>
	<p>— Дурна жоно. Корова вже пропала. Але ще до того ярмарку я чекаю. А як не буде грошей, то по ярмаркові я тебе заб’ю.</p>
	<p>Прийшов той день ярмарковий, пішла жона на ярмарок. Загорнулася в той плащ. Ходить по ярмарку і ніде свого кожуха не спізнає. Вийшла з ярмарку домів, а чоловік питає:</p>
	<p>— Но, чи найшла ти того?</p>
	<p>— Не найшла.</p>
	<p>Каже ґазда:</p>
	<p>— Що мені тепер з тобою робити? Чи тебе забити, чи що зробити? Але ніт. Піду, — каже, — в світ. Як найду таку дурну, як ти, то ті подарую, а як не найду, то тя заб’ю.</p>
	<p>І зібрався й пішов у світ.</p>
	<p>Іде він світом, іде єдного заранку, дивиться, газдиня носить міхи з пшеницею на фуру. Він каже:</p>
	<p>— Дай Боже, щастя!</p>
	<p>Вона відповіла:</p>
	<p>— Дай Боже здоровля! А відки ви, чоловіче? — питається вона.</p>
	<p>Він каже:</p>
	<p>— Я з усього світу.</p>
	<p>А вона не розчула та й питає:</p>
	<p>— Як, ви з тамтого світу?</p>
	<p>— Так, я з тамтого світу.</p>
	<p>— Чи виділи ви мого Івана там, на тамтім світі?</p>
	<p>— Ой видів я, видів Івана.</p>
	<p>— Що мій Іван там робить?</p>
	<p>— Вівці пасе.</p>
	<p>— Йой-йой, може би ви йому дащо туди взяли?</p>
	<p>— Та нич не возьму, хіба грошей би взяв, якби ви дали.</p>
	<p>Скільки грошей мала, стільки вона й дала, аби «Іванови передав на тамтой світ».</p>
	<p>— Більше, — каже, — не маю, але їду на ярмарок, везу пшеницю. Якби-сьте там були, я пшеницю продам і тоти гроші вам дам.</p>
	<p>— Я, — каже, — буду на ярмарку. Я доста маю нести на тамтой світ передач, але ще возьму вашому Іванові гроші.</p>
	<p>Продала жінка пшеницю, продала воли, продала віз і всі гроші передала «на той світ своєму Іванови».</p>
	<p>Вернувся газда додому та й каже:</p>
	<p>— Жий, жіночко, спокійно, бо таких дурних, як ти, доста є на світі.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>9 (1694). Про нерозумну жінку і передачу на той світ. СУС 1540. 9 січня 1988 р. Файкун Павло Петрович (1911). Львівська область, Турківський район, село Либохора</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Бойківщини/">Фольклор Бойківщини</a></li>
	</ul>
</footer>
<!--#include virtual="/-/inc/general__page_end.inc" -->
