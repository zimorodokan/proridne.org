<!--#include virtual="/-/inc/general__page_start.inc" -->
<title>Місяць за свідка ☼ Українська народна казка ☼ Народна творчість</title>
<meta name="Description" content="Українська народна казка Бойківщини «Місяць за свідка» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Місяць за свідка.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Місяць за свідка <br><span class="article__headerDescription">Українська народна казка Бойківщини</span></h1>
	<p>Були собі у селі Іван і Мошко. Жили по сусідству і були оба бідні. І порадилися вони піти десь на заробітки, заробити трохи грошей. І пішли оба. Пішли далеко та й стали на якусь роботу. Та й заробили там грошей. Робили там по рокові чи по два, заробили та й ідуть оба додому. Ідуть вони, зайшли в ліс, і подумав собі Іван: «Я Мошка заб’ю, заберу гроші та й буду мати доста. А Сурі дам трохи грошей, скажу, що Мошко передав. І повім їй, що Мошко лишився робити далі, і він потому прийде.</p>
	<p>Так подумав він, так і зробив. Почав Мошка бити, й Мошко говорить:</p>
	<p>— Слухай, Іване, ти мене не бий, мені місяць свідком буде, кугут на сміттю вигребе.</p>
	<p>— Який ти, Мошку, дурний. Та як він тебе вигребе, як я тебе заб’ю та й тебе тут пригребу?</p>
	<p>Та й забив Мошка. Пригріб його, гроші забрав та й прийшов домів. Та й дав Сурі трохи грошей. А сам добре жиє, бо має гроші.</p>
	<p>Єдного разу в неділю ранейко лежить він собі, та й місяць так світить йому у вікно. А він усміхнувся. А жінка питає:</p>
	<p>— Що ти смієшся?</p>
	<p>— А нащо тобі знати? Тобі не треба то знати.</p>
	<p>— Та як не треба? Ти що, боїшся повісти? Та скажи, чого смієшся?</p>
	<p>— Та я би, — каже, — тобі повів, але то не можна.</p>
	<p>— Та не бійся, — каже, — чого ти боїшся? Та скажи.</p>
	<p>— Та, — каже, — я Мошка забив та забрав гроші. Та казав гін, що буде місяць свідком. А місяць світить у вікно, та й я усміхнувся. Та як йому місяць буде свідком, як він світить мені у вікно? Та й тому я сміявся.</p>
	<p>— Ага.</p>
	<p>І більше нічого не сказала вона.</p>
	<p>Рано повставали, а то неділя. А вона варить пироги, І наварила пирогів. А кури ходять та й кугут з ними. Та й гребуться кури на сміттю. А Іван знов сміється.</p>
	<p>— А чого ти смієшся? — питається жінка.</p>
	<p>— Ий, та то кури гребуться. А як я Мошка бив, та він казав: «Мене кугут на сміттю вигребе». Та де його вигребе, як його тут нема?</p>
	<p>Вона варить пироги. Та й зварила все красно. Та й поклала у велику миску. А сама десь вийшла. А він собі ще в постели лежать. А кури як кури, забігли до хати. Та й кугут раз! Скочив на ту миску та й усі пироги перевернув, посипалися пироги по хаті.</p>
	<p>Жінка входить, в чоловік каже:</p>
	<p>— Йо-йой, та ти лишила та й тепер дивися, що зробилося. Кури знищили всі пироги, та й що тепер їсти будеме?! Та й чому ти не пильнуш?! Та й що тепер істи будеме? — другий раз повторює. — Як вариш, то вари й пильнуй!</p>
	<p>Та й жінку поза вуха. А вона вибігла надвір і кричить:</p>
	<p>— Йо-йой! Забив Мошка та й мене хоче забити!</p>
	<p>Ну та й то вчули сусіди, та й помалу, помалу, та Я дізналася міліція. Та й прийшли, та його забрали. Та посадили до криміналу. Та й так вийшло, що місяць посвідчив і кугут вигріб на сміттю.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>156 (2190). Місяць за свідка. СУС 960А. 30 березня 1990 р. Гладиш Іван Дмитрович (Сулимів) (1912). Львівська область, Турківський район, село Яворів</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Бойківщини/">Фольклор Бойківщини</a></li>
	</ul>
</footer>
<!--#include virtual="/-/inc/general__page_end.inc" -->
