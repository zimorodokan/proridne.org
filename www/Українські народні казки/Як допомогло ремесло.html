<!--#include virtual="/-/inc/general__page_start.inc" -->
<title>Як допомогло ремесло ☼ Українська народна казка ☼ Народна творчість</title>
<meta name="Description" content="Українська народна казка Покуття «Як допомогло ремесло» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Як допомогло ремесло.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Як допомогло ремесло <br><span class="article__headerDescription">Українська народна казка Покуття</span></h1>
	<p>Був цар і мав одного сина. І дуже його любив. А всі його товариші вже ся поженили, та й нема йому з ким компанувати. І каже він: — Пора мені, тату, женитися. Але ходив він по панах, по царях і ніде йому ніяка дівчина не вдавалася. Ніяка нічуть. Та й каже він:</p>
	<p>— Іду я в місто.</p>
	<p>Приходить у місто, а там така дівчинка файна продає віники. Так вона йому вдалася. А він зачав з нею говорити і не лишає її, іде з нею, і все. Вона собі простенька така, в хустинці простій, у спідничці, а він її сподобав, та й усе. Іде він з нею, а вона каже:</p>
	<p>— Йой-йой, там у нас таке капарство, тато віники робить. І баба стара є. Що там буде, йой!</p>
	<p>А він приходить з нею і каже:</p>
	<p>— Я царський син і хочу сватати вашу донечку. А вони що скажуть?</p>
	<p>Приходить він додому та й каже:</p>
	<p>— Я сподобав собі дівчину.</p>
	<p>— Яку? — питає цар.</p>
	<p>— Вона віники продає.</p>
	<p>— Ого! — каже. — Як віники продає, то вона не для тебе. Забідкався старий, зайойкав, а він таки хоче її брати. Та й гайда її сватати. Прийшов, а дівчина каже, щоби він навчився якогось ремесла. Якого-небудь.</p>
	<p>— Нащо мені ремесло? Я царський син.</p>
	<p>— Як не навчишся ремесла, то я за тебе не піду. Швець, кравець, коваль — що би не було, а мусить якесь ремесло бути.</p>
	<p>Прийшов він до коваля — два роки треба вчитися. Забагато. Прийшов до шевця — два роки, забагато. А до кравця пішов і за півроку навчився всього. І вже гай! Прийшов додому і каже:</p>
	<p>— Вже ту дівчину я беру.</p>
	<p>Бере він ту дівчину. А вона простенька і нічого не має. Але дуже файна на вроду. Цар як побачив, що така файна, то аж здивувався.</p>
	<p>Оженився той царський син, і жиють вони собі. А старий цар заслаб і за рік помер. І найшлися такі, що їх обох з царського двору прогнали і посадили на престол іншого. І сказала йому жінка:</p>
	<p>— Видиш, якби ти не знав ніякого ремесла, з чого би ми тепер жили? На кусок хліба не могли би заробити. А ти маєш у руках ремесло, машинка є, будеш шити та й будем заробляти.</p>
	<p>Та й він шив і заробляв, та й так вони жили. Та й пішла я до Черновець, купила горнець і байці конець.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Зібранівка, Снятинського району, Івано-Франківської області 11 червня 1990 року Стус Єлена Андріївна (1915)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Покуття/">Фольклор Покуття</a></li>
	</ul>
</footer>
<!--#include virtual="/-/inc/general__page_end.inc" -->
