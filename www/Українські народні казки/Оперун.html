<!--#include virtual="/-/inc/general__page_start.inc" -->
<title>Оперун ☼ Українська народна казка ☼ Народна творчість</title>
<meta name="Description" content="Українська народна казка Бойківщини «Оперун» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Оперун.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Оперун <br><span class="article__headerDescription">Українська народна казка Бойківщини</span></h1>
	<p>То було дуже давно. В одному селі жила бідна родина, в ті родині було три доньки. Землі вони свої не мали і тяжко заробляли на хліб, ходили на заробітки по панах, по ґаздах.</p>
	<p>І ніхто до тих дівок не сватався, бо вони були бідні. Одного разу говорить батько своїм дітям:</p>
	<p>— Пішли би ви десь помежи людей, на вечорниці.</p>
	<p>Бере найстарша куделю і йде на вечорниці. Приходять хлопці, жартують, а до неї не підходить ніхто.</p>
	<p>На другий вечір ідуть сестри на вечорниці всі три. Приходять хлопці, жартують. І приходить молодий хлопець, сідає коло наймолодшої сестри та й сидить до дванадцятої години. Вже дівки йшли би спати, вже й вечорниці кінчаються, а хлопець не встає і не йде геть. Прийшла дванадцята година, хлопець устає, виходить до сіней і говорить з нею. І коли вона обняла його і стала йому на ногу — дуже напудилася, бо у нього не нога, а кінське копито.</p>
	<p>На другий вечір старша й середуща сестри пішли на вечорниці, а вона не пішла. Питає батько:</p>
	<p>— Чого ти, дочко, не йдеш на вечорниці?</p>
	<p>Вона батькови нічого не сказала, лише розібралася і пішла спати. У дев’яті годині вечора той самий хлопець, що приходив від’ні на вечорниці, заходить до хати і каже:</p>
	<p>— Збирайся, підемо на вечорниці. А вона йому каже:</p>
	<p>— Я хвора, не можу.</p>
	<p>Борониться, як може, бо не хоче йти на вечорниці — має страх. Але все ж таки мусила йти.</p>
	<p>Прийшли вони на вечорниці, дівки жартують, що до тої приходить пан в довгім плащі, що вона вже згоноріла. Він знов сидів до дванадцятої дитини, а тоді пішов геть. Коли вона вийшла з ним до сіней і хотіла доторкнутися його ніг, він не дався. Пішли вони з тим парубком, він проводив її додому.</p>
	<p>А рано батько встав та й каже до неї:</p>
	<p>— Звідки той хлопець? Чи знаєш ти його? А вона відповідає батькови:</p>
	<p>— Я не знаю, звідки він і що він за оден, але мені здається, що в него не людські ноги, а кінські копита.</p>
	<p>А батько каже:</p>
	<p>— Я бачив сліди кінських копит на нашім подвір’ю.</p>
	<p>Там недалеко була ворожка, стара баба, що дівкам ворожила про хлопців. Каже батько:</p>
	<p>— Бери курку і йди до ворожки. Щось вона тобі вповість. Прийшла вона до баби-ворожки, ворожка розкинула карти та й каже їй:</p>
	<p>— Це великий багатир. Як ти за него вийдеш, то пропадеш, тому що він не з цего світу.</p>
	<p>А вона питає:</p>
	<p>— А чого, бабцю, ви так кажете? Бабця їй:</p>
	<p>— Іди додому, напряди великий клубок нових ниток і поклади той клубок у сінях. Коли вийдеш і будеш з ним говорити, прив’яжи конець нитки від того клубка до його плаща. А рано, до схід сонця, підеш за тою ниткою, за тим клубком, і будеш знати, куди він пішов: якщо пішов у ліс, то можеш за него виходити заміж, а якщо пішов у цвинтар — то аби-с на вечорниці більше не йшла, аби згасила вдома світло і лягала спати, а як він прийде, аби-с ся нічого не обзивала. А сьогодні аби-с пішла на вечорниці, притулилася до него і послухала, чи б’ється в него серце. І аби-с добре придивилася, чи в него ноги, чи кінські копита.</p>
	<p>Приходить вона додому і нікому нічого не каже. Мала великий клубок, що вже напряла, сіла й пряде далі. Увечері йдуть дівки на вечорниці, а вона сумна сидить, і приходить їй на думку: «Як буду прясти, то буду пускати веретено і веретено буде падати, а я нагнуся за веретеном і побачу його ноги».</p>
	<p>Але скільки веретено не падало, він піднімав його сам. Вона згинається, аби підняти веретено, а він уже підняв його. І так до дванадцятої години.</p>
	<p>Коли вийшла надвір і з ним говорила, взяла шпильку і пришпилила до плаща конець нитки. А рано, ще дня нема, встає вона, дивиться на клубок — він далеко не розритий. Значить, далеко він не пішов. Слід пішов на цвинтар. Вона дістала великий страх, підходить до одного гробу — а там горить ватра, і він на вилах пече дитину. Вона дуже напудилася, скричала і втекла додому. А ввечері, як зачало смеркати, загасили вони світло і полягали спати.</p>
	<p>Точно в дванадцяті годині ночі підходить він до вікна і говорить до неї:</p>
	<p>— Ти була сьогодні вранці на цвинтарі? Вона не відзивається. Він питає другий раз:</p>
	<p>— Скажи. А як ти була на цвинтарі і признаєшся мені, то нічого тобі не буде. А як ти була на цвинтарі, а не признаєшся, то на завтра твоя середуща сестра вмре.</p>
	<p>Та вона нічого не сказала, і він пішов геть. А рано сестра померла. Три дні ніхто не приходив. Коли поховали сестру, закликали сусідів. Приходить він у дванадцяті годині ночі і говорить до неї:</p>
	<p>— Як ся признаєш, що ти була на цвинтарі, то сестра воскресне, а як ся не признаєш — вмре найстарша сестра.</p>
	<p>Вона нічого не сказала, і на другий день умерла друга сестра, найстарша.</p>
	<p>Коли мертвець лежав у хаті, ніхто не приходив. А коли сестру поховали, точно у дванадцяті годині підходить він знов під вікно і говорить до неї:</p>
	<p>— Признайся, що ти була на цвинтарі, то найстарша сестра воскресне, а як не признаєшся — на завтра вмре батько.</p>
	<p>Вона нічого не сказала, і він пішов геть. А рано помер батько.</p>
	<p>Тут зійшовся народ, і зачали радити, що то робити. Одні говорять, би вона тікала десь у світ, другі радять іти до ворожбитів, а треті говорять, аби наймити у дванадцятьох церквах служби, аби разом молилися і відмолили диявола. А оден старий чоловік каже:</p>
	<p>— Я піду до ворожбита, я знаю, куди йти. І він мені все скаже. Приходить він до ворожбита та й ту всю історію розказує. А ворожбит йому на те:</p>
	<p>— То є Оперун, чоловік, який має два серця і два рази вмирає. Він помер, його поховали, а він ожив і буде жити ще дев’ять років. І як вона ся не признає, то він буде нищити всю її рідню аж до дев’ятого покоління. Ви поховайте батька, а коли помре вона сама, зробіть першого дня труну, положіть у труну її тіло, зірвіть у хаті підлогу і викопайте яму, аби можна було пронести труну попід оба пороги — хатній і сінній. Аби через пороги труну не нести. Відвезете її за дванадцяте село і поховаєте в цвинтарі за воротами у праву руку.</p>
	<p>Іде той чоловік додому, приходить, батька вже поховали, народу повна хата. Ночують там люди, а він приходить у дванадцяті годині і говорить до неї:</p>
	<p>— Як ти не признаєшся, що ти була на цвинтарі, то я буду нищити твій рід до дев’ятого покоління.</p>
	<p>Вона нічо’ не відзивається, устає і світить свічку — свічка гасне. Вона світить три свічки — всі три загасли, прийшла туча, всі двері й вікна повідбивалися, такий вітер звіявся, що аж хата трясеться. А вона кричить. Люди її тримають, а він з-під вікна говорить:</p>
	<p>— Признайся, що ти була на цвинтарі, то дам спокій тобі й твойому родови.</p>
	<p>Вона йому нічого не відказала. Тоді він каже:</p>
	<p>— То на завтра помреш ти.</p>
	<p>Коли вона рано померла, зробили труну, зірвали в хаті підлогу, викопали яму попід оба пороги, сінній і хатній, і аж на чуже подвір’я. Поклали її в труну, обсмолили труну смолою, аби не парувала, спустили труну в хаті у яму і винесли попід оба пороги, хатній і сінній, і через чуже подвір’я ямою несли, і повезли її за дванадцяте село на цвинтар. Вернулися додому, засипали ями, поклали на місце підлогу і замкнули хату. Та й сторожують люди навколо хати, чекають, хто то прийде.</p>
	<p>Підходить він у дванадцяті годині і питає застійного вікна:</p>
	<p>— Через тебе несли мерця? Голос з хати відповідає:</p>
	<p>— Ні.</p>
	<p>Питає поличного вікна:</p>
	<p>— Через тебе несли мерця? Голос з хати відповідає:</p>
	<p>— Ні.</p>
	<p>Питає хатнього порога:</p>
	<p>— Через тебе несли мерця? Голос з хати відповідає:</p>
	<p>— Ні.</p>
	<p>Питає сіннього порога:</p>
	<p>— Через тебе несли мерця? Голос з хати відповідає:</p>
	<p>— Ні.</p>
	<p>Питає подвір’я:</p>
	<p>— Сюди несли мерця? Голос йому відповідає:</p>
	<p>— Ні.</p>
	<p>Тоді він каже:</p>
	<p>— Є хтось ще сильніший за мене. Але доти не ляжу спати, поки її не знайду і не спечу на вилах.</p>
	<p>Перемінився він на коня і пішов на цвинтар пасти, три дні й три ночі пас — з її родини ніхто не виходив. Перемінився він на голуба і пішов літати по всіх цвинтарях, щоби її відшукати. А коли натрапив на її слід, на ту дорогу, якою її везли, і вже доходив до цвинтаря, повстала велика туча-буря, ударив грім і на самих воротах цвинтаря його вбив. Потекла з него ропа, і червоний огонь його спалив.</p>
	<p>Зійшовся народ і дуже дивувався, що таке чудо сталося. Прийшла Божа сила, що може всіх дияволів і злих духів ізгладити з землі.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Перегінське, Рожнятівського району, Івано-Франківської області 25 жовтня 1994 року Максимець Василь Онуфрійович (1929 року народження)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Бойківщини/">Фольклор Бойківщини</a></li>
	</ul>
</footer>
<!--#include virtual="/-/inc/general__page_end.inc" -->
