<!--#include virtual="/-/inc/general__page_start.inc" -->
<title>Скрута ☼ Українська народна казка ☼ Народна творчість</title>
<meta name="Description" content="Українська народна казка Поділля «Скрута» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Скрута.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Скрута <br><span class="article__headerDescription">Українська народна казка Поділля</span></h1>
	<p>Жили собі на світі два брати. Старший, Степан, був багатий, а молодший, Гаврило — бідний. У багатого — бенкети та гулянки, а у бідного — повна хата дітей і ні крихти хліба. Вирішив Гаврило піти до Степана попросити мішок борошна. Взяв з собою дружину та й вирушив у дорогу. Шлях проходив через ліс. Коли ж йдуть, дивляться на пеньочку стоїть бабуся, зростом з лікоть, вся в лахмітті. Він і вигукнув до неї:</p>
	<p>— Хто ти така і чого мерзнеш на вітрі?</p>
	<p>А вона відповідає:</p>
	<p>— Я твоя Скрута, тебе чекаю.</p>
	<p>— Тоді сідай у мішок, понесу тебе.</p>
	<p>Залізла стара у мішок, бідняк зав’язав його міцніше, закинув на плече і пішли вони далі.</p>
	<p>В той день у Степана був бенкет. З’їхались гості з усіх усюд: і купці, і попи, і багаті пани. Сидять вони, вино попивають і всякою всячиною заїдають. Привітався молодший брат з дружиною та й просять:</p>
	<p>— Дай, Степане, мішок хліба, немає чим діточок нагодувати. Осінь прийде — розрахуємось.</p>
	<p>Виніс багач черству буханку, дав та й каже:</p>
	<p>— Береш черству — віддаси дві свіжих, та ще й відпрацюєш у мене на ниві у жнива.</p>
	<p>До столу брата з дружиною не покликав, нічим не пригостив. Образився молодший брат але нічого не вдієш. Так з тим і пішли назад додому. Довечеряли черствим хлібом, поклали дітей спати, аж Гаврило згадав про свій мішок. Сів, подумав та й вирішив:</p>
	<p>— 3анесу я свою Скруту до лісу, залишу там, може краще жити стане.</p>
	<p>Як вирішив так і зробив. Прийшов до лісу, поклав мішок на пеньок, тільки завернув іти додому — аж блись! щось у кущах. Нагнувся, подивився — кусок золота лежить. Взяв його і додому повернувся. Потім пішов до міста, продав там золото та й купив коня, корову, хліба зо три вози, одежину справив собі, жінці, дітям, та ще й грошей доволі залишилось.</p>
	<p>Став він працювати, жити-поживати та лихі часи забувати. Прийшла удача до Гаврила, а Степан — багач дивиться та й заздрить:</p>
	<p>— Був злидень, по чужих людях працював, а тепер господарство своє має. Чи не в мене що поцупив?</p>
	<p>Не втерпів, прийшов до молодшого брата і питає:</p>
	<p>— Як так сталося, що був ти найбіднішим у селі, а зараз справний господар?</p>
	<p>Розповів йому Гаврило все про свою знахідку у лісі. Побіг Степан до лісу — від заздрощів не терпиться йому. Знайшов торбу з Скрутою, випустив її на волю і каже:</p>
	<p>— Іди, Скруто, до мого молодшого брата, будеш у нього добре жити.</p>
	<p>А Скрута викрутилась та й вискочила Степану на шию.</p>
	<p>— Ні, твій брат мене в торбу сховав, а ти добрий, випустив на волю! Я від тебе тепер нікуди не піду!</p>
	<p>Та й залишилась Скрута у старшого брата. Біднів він з кожним днем все більше, поки зовсім ні з чим не залишився.</p>
	<p>А мораль цієї казки така: чи в бідності, чи в багатстві завжди потрібно залишатись людиною!</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>94 (6495). Скрута. СУС 735А. Записала Піроженко Альона 2008 року. Вінницька область, Калинівський район, Калинівка</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Поділля/">Фольклор Поділля</a></li>
	</ul>
</footer>
<!--#include virtual="/-/inc/general__page_end.inc" -->
