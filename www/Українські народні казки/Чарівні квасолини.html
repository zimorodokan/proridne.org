<!--#include virtual="/-/inc/general__page_start.inc" -->
<title>Чарівні квасолини ☼ Українська народна казка ☼ Народна творчість</title>
<meta name="Description" content="Українська народна казка Полтавщини «Чарівні квасолини» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Чарівні квасолини.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Чарівні квасолини <br><span class="article__headerDescription">Українська народна казка Полтавщини</span></h1>
	<p>Жили собі двоє бідних людей — чоловік і жінка. Був у них один син. Настав час синові женитися. Мати зібралася і пішла до ворожки, аби та сказала, котру дівчину її син візьме за жінку. Ворожка сказала їй, щоб пішла до сусіднього села і взяла з поля три стручки квасолі. Потім нехай понесе їх до води і з кожного вилущить по одній квасолині.</p>
	<p>Жінка так і зробила. Коли вона вилущила першу квасолину, біля неї постала гарна дівчина, яка мала на чолі місяць.</p>
	<p>— Дай мені води напитися, — попросила вона.</p>
	<p>Жінка так перелякалася, що й за річку забула, яка була перед нею.</p>
	<p>— Нема в мене води, — ледь вимовила вона.</p>
	<p>І дівчина відразу ж померла. Пішла жінка далі берегом і вилущила другу квасолину. Яке ж було її здивування, коли побачила перед собою другу, ще кращу, ніж перша, дівчину. На чолі у дівчини теж був місяць.</p>
	<p>Ледве вона розтулила вуста, аби попросити води, як жінка щодуху кинулася до потічка і набрала повні пригорщі води. Напилася дівчина і стала ніби ще кращою.</p>
	<p>— Не буду я вже третю квасолину лущити, нехай ця дівчина зостанеться моєю невісткою, — подумала собі жінка.</p>
	<p>Вона швиденько побігла додому, аби принести їй одяг, бо дівчина мала дуже поганеньке плаття із гілок вербових та листя.</p>
	<p>А поки вона ходила за одягом, розбійники вкрали красуню та й кинули її в криницю, а замість неї залишили свою погану та стару дівку. Прийшла жінка з одягом, дивиться, а перед нею стоїть чорна і бридка дівка.</p>
	<p>— Чому ти така чорна? — питає жінка.</p>
	<p>— Тебе довго не було, а сонце дуже сильно гріло та й мене припекло, — відповіла дівчина.</p>
	<p>Повела жінка розбійницю до своєї хати. Дівчина виявилася дуже лінивою, робити нічого не хотіла, тільки іншим наказувала.</p>
	<p>Якось таки згодилася принести матері води з криниці. Коли набирала воду, то помітила в криниці гарну маленьку рибку. Хотіла її зловити, але не змогла. Тоді пішла додому і наказала старому батькові негайно зловити ту рибку.</p>
	<p>Мучився старий довго, поки нарешті впіймав її і приніс додому. Невістка наказала рибу спекти, але коли будуть чистити її, щоб жодна лусочка не пропала. Та одна луска все ж впала на землю. Мати підмела хату, а сміття винесла в городець. Незабаром на тому місці виросла груша. Невістка наказала, аби ту грушу зрубали, і щоб жодна трісочка з неї не відскочила убік.</p>
	<p>Довго рубали дерево, поки воно впало, але одна тріска таки відлетіла і впала в сусідній садок. А там жили старий дід з бабою. Вони не мали дітей і були дуже бідними. Щодня ходили в ліс по гриби та ягоди.</p>
	<p>От одного разу назбирали вони гілочок у садку, занесли до хати, аби трохи просохли, а самі пішли до лісу. Коли ж повернулися, здивуванню їхньому не було меж: у хаті чисто прибрано, а на печі парує смачна страва.</p>
	<p>Баба з дідом поїли добре, а потім пішли до сусідки, аби спитати, чи не бачила вона когось у дворі.</p>
	<p>— Я бачила у вас дуже гарну дівку, — сказала та.</p>
	<p>На другий день дід пішов у ліс, а баба лишилася вдома. Вона сховалася біля криниці. Раптом почулися чиїсь кроки. Дивиться, а до криниці прямує гарна дівчина. Підійшла вона, а баба міцно вхопила її за волосся.</p>
	<p>Дівчина хотіла втекти, перекидалася різними звірами, але баба міцно тримала її, і дівчина знову стала чудовою красунею.</p>
	<p>— Живи у нас, дочко. Ми самотні, тобі буде в нас добре.</p>
	<p>І почала дівчина жити в хаті дідуся і бабусі. Вона допомагала їм, лише соромилася на вулицю виходити, бо на чолі мала місяць.</p>
	<p>Одного разу сусідка, у якої була стара погана невістка, покликала бабу з її названою дочкою пір’я пороти. Дівчина зав’язала голову хусткою і пішла.</p>
	<p>Коли почали дерти пір’я, хустка розв’язалася і впала. Тут усі побачили, що у дівчини на чолі місяць. Тепер та жінка, що лущила квасолини, впізнала красуню. Вона прогнала розбійницю, а син оженився на цій вродливій і лагідній дівчині.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>121 (4832). Чарівні квасолини. СУС 408. Записав Хміловець Сергій 2008 року. Угрин Ганна Іванівна (1944). Полтавська область, Кременчуцький район, Червона Знам’янка</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Полтавщини/">Фольклор Полтавщини</a></li>
	</ul>
</footer>
<!--#include virtual="/-/inc/general__page_end.inc" -->
