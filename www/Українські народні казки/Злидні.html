<!--#include virtual="/-/inc/general__page_start.inc" -->
<title>Злидні ☼ Українська народна казка ☼ Народна творчість</title>
<meta name="Description" content="Українська народна казка Гуцульщини, Поділля «Злидні» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Злидні.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Злидні <br><span class="article__headerDescription">Українська народна казка Гуцульщини</span></h1>
	<p>Були два брати. Один був бідний, а один багатий, навіть дуже багатий. У того бідного було ще п’ятеро дітей. А в багача все народиться дитина і вмирає. Прийшов він, цей багач, до бідного й каже:</p>
	<p>— Братчику, прийди до мене в куми, У мене народився хлопчик. А ти маєш щастя на діти. Може би, й моє жило.</p>
	<p>— Най буде, я прийду. Коли це?</p>
	<p>— Та в неділю, від полудня.</p>
	<p>— Добре.</p>
	<p>Цей зичить грошей у сусідів, бо він навіть не мав за що крижмо&nbsp;<sup>*</sup> купити. Пішла жінка купила біле полотенце на крижмо, свічку. Прийшла неділя, він іде до брата. Приходить туди, а там уже таких багачів. Наїхало фірами повне подвір’я. Він прийшов, сів на лавицю й сидить. А брат навіть до него не говорить. Не хоче признатися, що він брат. Бо він бідненько вбраний, а цей багатир&nbsp;<sup>*</sup>.</p>
	<p>Нарешті поприходили всі запрошені багачі. Господар усе каже братови:</p>
	<p>— Посунься туди на край, посунься.</p>
	<p>Його досунули аж до шафи, і він там сидить. Жінка наклала все на стіл. Позасідали всі куми. А йому навіть ніхто не каже, аби він сідав. А він такий голоден, але не піде сам за стіл. Нарешті якась бабка піднесла йому крадьки щось попоїсти. А він обернувся і їсть, аби ніхто не видів.</p>
	<p>Посидів він, посидів та й уже йшов би додому. Та встидно йому йти вдень додому, бо всі знали, що він прийшов у куми. Він же йшов гонорово, з крижмом. А тепер сховав він то крижмо в пазуху, аби ніхто не видів, що він кум.</p>
	<p>Сидів він так до ночі. Наколи&nbsp;<sup>*</sup> стемнілося, він поволеньки в двері та й пішов. Брат навіть не видів, коли він вийшовші нічого не казав, бо не було що казати.</p>
	<p>А жінка дома не має що варити. Є лиш мисочка барабулі.</p>
	<p>— Але, — каже, — я, діточки, зварю це завтра. А сьогодні тато прийде від вуйка і щось нам принесе.</p>
	<p>Тато в подвір’я, діти плещуть у долоні.</p>
	<p>— Йой, татко йде, татко йде, зараз будемо їсти. Він двері втворяє — нічого нема. Жінка йому:</p>
	<p>— Та як, — каже, — він нічого тобі не дав? Що за брат?</p>
	<p>— Я, — каже, — й сам не їв. Діти в плач. А вона каже:</p>
	<p>— Чекайте, діточки, я зараз зварю цю барабульку та й будете їсти.</p>
	<p>Поклала варити. Та доки воно ще звариться, а діти плачуть.</p>
	<p>А він колись був музикантом. Але вже віджило то. Висіла скрипка на клинку. Він здоймив ту скрипку та й зачав грати. А діти втішилися, що він грає, та й зачали сюди-туди гуляти. Діти гуляють, горить каганчик, як то звикле в бідній хаті. Він дивиться, а то маленькі хлопчики помежи діти гуляють. Диво якесь. Він нахилився та й одного ймив. Та й каже:</p>
	<p>— Хто ви такі? Де ви жиєте? Чого ви тут?</p>
	<p>— А ми твої злидні. Ти через нас бідуєш.</p>
	<p>— А де ви сидите?</p>
	<p>— А туди по закутках, поза лавиці, поза стовпці, в павутинню.</p>
	<p>— Йой, — каже, — та ви так бідуєте. Та я вам зроблю файне приміщення. Я зроблю вам бочечку.</p>
	<p>— Добре.</p>
	<p>На другий день зробив він файну бочечку. Та й приклав до неї дощечку. А всі злидні туди позаходили. Він поклав на лавицю дно від тої бочки, сів собі та й чекає. А вони всі заходять туди. І так тішуться, що там чистенько. Лишень вони всі зайшли, а він дно пах! — і закрив їх. Вони там лопотять, а він цвяхами забив, забив, та й усе. Взяв ту бочку на плечі, та й поніс у яругу, геть далеко в ліс. Така там яруга, таку яму дощ виполокав велику. Він поклав бочку в ту яму, зверху фашиння&nbsp;<sup>*</sup> всякого наклав, наклав, прикрив.</p>
	<p>Другий день приносить йому сусіда курочку.</p>
	<p>— За простибі&nbsp;<sup>*</sup>, в мене хлопчик умер.</p>
	<p>За тиждень принесла друга сусіда поросятко. Курочка нанесла яєць, вона підсипала&nbsp;<sup>*</sup> квочечку, надійшли курята. А поросятко підросло, велике стало, мало саме поросятка. Він продав їх, купив коровку. Коровка вположилася&nbsp;<sup>*</sup>, телятко було. Свинка знову мала поросятка, купив він собі й коника. Раз він свої злидні закопав, то йому щастило.</p>
	<p>І довідався про це його брат. Він жив з ним у однім селі, але далеко, край села. Кажуть йому:</p>
	<p>— Твій брат файно заґаздувався.</p>
	<p>— Піду його відвідати.</p>
	<p>Приходить він до брата, дивиться. Вже й хатка покрита, не тече. Вже й стаєнка є, віз коло хати є, коровка в стайни.</p>
	<p>— Ей, братчику, — каже, — чи ти когось не обрабував? Чи ти когось не обікрав? Як це ти так раптом забагатів?</p>
	<p>А цей бере та й розказує:</p>
	<p>— Ти пам’ятаєш, братчику, як ти мене кликав у куми?</p>
	<p>— Та пам’ятаю.</p>
	<p>— А пам’ятаєш, як ти мене приймав, як мене вирядив?</p>
	<p>— Е, там були багачі, а я не хотів признатися, що ти мій брат, такий бідний.</p>
	<p>Та й розповів він, як прийшов додому, а діти зачали плакати, що нічого не приніс. Та й він узяв скрипку та й зачав грати, аби їх заспокоїти. Та й побачив злиднів і збувся їх, закидав фашинням у ярузі.</p>
	<p>—...І як вони там лишилися, відтоді мені й щастить. І діти підросли, і вже помагають мені.</p>
	<p>— Та де, де ти то закрив?</p>
	<p>Та й він розказав, де заховав злидні. Ага! Дмитро, то не Іван. Не хотів Дмитро, щоби братови добре було. Небагато він думав, а зразу пішов до тої яруги, аби пустити на брата злидні. Шукає, шукає, а це вже, може, два роки пройшло. Довгий час. То потахло&nbsp;<sup>*</sup> там. Він зачав розкидати, розкопувати — є бочка! Так втішився. Бочка вже підопріла. Він копнув її, дно випало, а злидні виштрикли з бочки й на него. Наскакали йому скрізь, хапають за ноги, за руки, за плечі, навіть за вуха. Він кричить:</p>
	<p>— Йой, ідіть собі до Івана! Я не Іван, я Дмитро! А вони кажуть:</p>
	<p>— Ми мали тут гинути, а ти нас пустив. Ми вже тебе знаємо, ми до Івана не йдемо. Ми вже твої до смерти.</p>
	<p>І пішли вони з ним до него додому.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__footnotes">
			<p><sup>*</sup> Кри́жмо — біла тканина, у яку сповивають дитину хрещені батьки після обряду хрещення.</p>
			<p><sup>*</sup> Багати́р — тут: багач.</p>
			<p><sup>*</sup> Наколи́ — коли; після того як.</p>
			<p><sup>*</sup> Фаши́ння — пруття, хмиз.</p>
			<p><sup>*</sup> Прости́бі — спасибі.</p>
			<p><sup>*</sup> Підси́пати — тут: покласти яйця під квочку.</p>
			<p><sup>*</sup> Вположи́тися — отелитись.</p>
			<p><sup>*</sup> Пота́хнути — осісти.</p>
		</div>
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Село Рожнів, Косівського району, Івано-Франківської області 28 березня 1986 року Намісниченко Теодозія Дмитрівна (1905 року народження) Вінницька область</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>


<article class="articleMain">
	<h1 class="articleMain__header">Злидні <br><span class="article__headerDescription">Українська народна казка Поділля</span></h1>
	<p>Жив собі Петро та Марічка і були в них коні та худоба, кури та свині і діточок двоє. Але сусіди були, їм дуже заздрили. А Марічка в усьому допомагала своєму чоловікові. Та ось почало все Петрове хазяйство розвалюватися. Худоба загинула, хата розвалилася. Поселилися в їхній хаті злидні. І вирішив тоді Петро тих злиднів завести у глибоку яму і залишити їх там. Взяв сопілку і вивів їх геть із своєї хати.</p>
	<p>І стало все хазяйство, як раніше навіть краще. Але одного разу пішли діти в ліс по гриби та знову привели до хати злиднів. І знову все хазяйство загинуло. І вирішив тоді Петро тих злиднів у річці втопити. Вивів їх до озера і залишив там.</p>
	<p>Петрове хазяйство відродилося і стали вони жити і ще краще ніж раніше. А сусіди заздрили їм. І каже тоді сусідка своєму чоловікові:</p>
	<p>— Біжи приведе тих злиднів назад до Петра.</p>
	<p>Так чоловік і зробив, знайшов їх у болоті, але вже злидні до Петра не хотіли повертатися. Кажуть до сусіда:</p>
	<p>— Ти нас врятував, ми у тебе і жити будемо.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>182 (6448). Злидні. СУС 735А. Записано 2009 року. Дідусенко Марія Трохимівна (1932). Вінницька область, Літинський район, Пеньківка</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Гуцульщини/">Фольклор Гуцульщини</a></li>
		<li><a href="/Фольклор Поділля/">Фольклор Поділля</a></li>
	</ul>
</footer>
<!--#include virtual="/-/inc/general__page_end.inc" -->
