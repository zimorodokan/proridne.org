<!--#include virtual="/-/inc/general__page_start.inc" -->
<title>Батьківський заповіт ☼ Українська народна казка ☼ Народна творчість</title>
<meta name="Description" content="Українська народна казка Покуття «Батьківський заповіт» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Батьківський заповіт.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Батьківський заповіт <br><span class="article__headerDescription">Українська народна казка Покуття</span></h1>
	<p>Був чоловік, мав три сини. І коли він був слабий, чувся, що вже має вмирати, покликав він їх до себе. І зачав їм казати: — Я чуюся, що буду вмирати. Хочу вам наповісти, би ви знали, як маєте жити. Аби ви знали, що голого треба одягти, голодного нагодувати, а спраглого напоїти. А вони сказали:</p>
	<p>— Добре, ми ваш заповіт виконаємо.</p>
	<p>І вмер їх тато. Поховали вони його. Тоді найстарший їм каже:</p>
	<p>— Ходім у світ шукати щастя.</p>
	<p>Та й ідуть усі три. Ідуть, ідуть і заходять у ліс. І здибають у лісі старенького дідика. Він питає, куди вони йдуть. А вони кажуть:</p>
	<p>— Йдемо в світ шукати щастя. А він каже:</p>
	<p>— Добре, і я йду з вами.</p>
	<p>Ідуть вони всі штири разом. Виходять з лісу і заходять в одно село. Ідуть, а коло одної хати дівчина замітає подвір’я. Вони повертають до тої хати. Старший брат, Юра, каже тому дідикови:</p>
	<p>— Я би хотів цеї дівчини. Вона мені ся сподобала. Хочу женитися. А дідик каже:</p>
	<p>— Треба її запитати, чи схоче вона. Запитав її дідик, а вона каже:</p>
	<p>— Чого ні? Я хочу за него піти.</p>
	<p>І Юра там лишився. Він там уже вженився, а вони йдуть далі втрьох. Минули те село і заходять у друге. Ідуть, а в тім селі є млин. Під млином лежить дерево, а на тім дереві сидить дівчина і вишиває. Середущий брат, Михайло, каже:</p>
	<p>— Дідику, я би з нею оженився. Скажіть їй. А дідик каже:</p>
	<p>— Треба її запитати, чи вона схоче тебе.</p>
	<p>— Запитайте.</p>
	<p>Дідик запитав, а вона каже, що хоче його, що піде за него. І вже Михайло лишається в неї.</p>
	<p>Ідуть вони з дідиком удвох і заходять у третє село. Ідуть вони тим селом, а там стоїть хата, така маленька. А перед хатою дівчина струже барабулю. Вони обидва прийшли до неї, і каже Василь, найменший брат:</p>
	<p>— Дідику, я так би хотів з цею дівчиною оженитися. Ану питайте, чи піде за мене.</p>
	<p>Дідик її питає, а вона каже, що хоче його і піде за него. І вони погодилися, хлопець лишився там, а дідик уже самий іде. І каже дідик Василеви й тій дівчині:</p>
	<p>— Я колись ще до вас прийду.</p>
	<p>Рівно через десять рік дідик повертає в то село, де оженився Юра. І повертає до Юри. А Юра вже так розжився, уже великий багач. Питає Юра дідика:</p>
	<p>— Що хочете, діду? А він каже:</p>
	<p>— Хочу, би-сте дали мені окраєць хліба, бо я дуже голоден. І би-м у вас переночував, бо не маю де переночувати.</p>
	<p>— Нема у нас де ночувати і нема в нас хліба.</p>
	<p>І дідо обернувся й пішов. Але ще не вийшов він з села, як у Юри все займилося вогнем, все його обійстя, все його добро.</p>
	<p>Іде дідик далі. І заходить у то село, де Михайло. Приходить до того млина. А Михайло питає:</p>
	<p>— Чого хочете, діду?</p>
	<p>— Дайте окраєць хліба, бо я дуже голоден. І би я у вас переночував, бо не маю де переночувати.</p>
	<p>А він каже:</p>
	<p>— Нема в нас хліба. Я сам сьогодні ще не їв. І нема в нас де ночувати. Дід ще з села не вийшов, і надійшла страшна вода і забрала млин, і забрала все, лиш вони двоє лишилися живі.</p>
	<p>А дід заходить у то село, де Василь. І повертає до Василя, а Василь щось теше перед хатою. Та й питає:</p>
	<p>— Що хочете, дідику?</p>
	<p>— Я би хотів, би дали окраєць хліба, бо я дуже голоден. І хотів би-м, би я у вас переночував.</p>
	<p>А він каже:</p>
	<p>— Добре. У нас є що їсти, є де спати. Жінко, давай вечеряти. Повечеряли вони, злагодили дідикови постіль, він переспав у них файно. Рано встає і вмивається, а Василева жінка зливає йому на руки. І вздріла в него дві великі рани на грудях. І питає:</p>
	<p>— Дідику, що це у вас за рани такі? А він каже:</p>
	<p>— Це я від двох синів маю дві рані. Їх нічим не мож згоїти. Хіба, — каже, — якби запалили свою хату.</p>
	<p>А вона каже:</p>
	<p>— Добре, я скажу зараз чоловікови. Чоловік сказав:</p>
	<p>— Добре, най буде, і запалю хату, лиш би ці рани вам згоїлися.</p>
	<p>Запалили хату, і вона згоріла допослідку. І вони тим попелом посипали дідикови рани, і дідик їм подякував і пішов. Але ще не вийшов він з села, як там, де була та маленька хатка, виросла велика нова хата, а в ті хаті повно добра.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Снятин, Снятинського району, Івано-Франківської області 13 серпня 1987 року Буждиган Марія Василівна (1912)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>


<article class="articleMain">
	<h1 class="articleMain__header">Батьківський заповіт <br><span class="article__headerDescription">Українська народна казка Кіровоградщини</span></h1>
	<p>В одного чоловіка було три сини. Як надійшов час йому вмирати, покликав він дітей та й каже:</p>
	<p>— Сини мої, пора вже мені вмирати. Як умру, нехай кожен візьме собі по хаті, по городу й по полю. Ось вам зерно. Як прийде час, то нехай кожен зоре свій город і посіє це зерно. Як посієте — будете багаті, а як ні, то не буде вам щастя.</p>
	<p>Умер батько. Сини поділилися і почали жити окремо. Найстарший син подумав: «Навіщо я буду мучитись, орючи землю? Трава ж росте без плуга. Дощ намочить та й виросте хліб». І він порозкидав зерно по неораному полю. Однак насіння не зійшло.</p>
	<p>Середній брат не схотів сіяти зерно, а пішов у багаті краї, де були баштани та виноградники. Але настала зима, а в нього не було ні зернинки.</p>
	<p>А найменший син вибрав найкращу землю, зорав і посіяв зерно. Працював він, не покладаючи рук, і мав гарний врожай.</p>
	<p>Робив він так щороку, тому жив у достатку. А тим часом брати його геть збідніли. Прийшли вони до найменшого брата, побачили гарний урожай і сказали:</p>
	<p>— Погано ми вчинили, що не послухали батька.</p>
	<p>А найменший брат прийняв їх і було в нього чим прогодувати і себе з сім’єю, і братів своїх.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>119 (8002). Батьківський заповіт. СУС —. Записав Гавриленко Дмитро 2010 року. Гавриленко Світлана Іванівна (1930). Кіровоградська область, Маловисківський район, Мала Виска</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Покуття/">Фольклор Покуття</a></li>
		<li><a href="/Фольклор Кіровоградщини/">Фольклор Кіровоградщини</a></li>
	</ul>
</footer>
<!--#include virtual="/-/inc/general__page_end.inc" -->
