<!--#include virtual="/-/inc/general__page_start.inc" -->
<title>Три брати і страшний кальмук ☼ Українська народна казка ☼ Народна творчість</title>
<meta name="Description" content="Українська народна казка Буковини «Три брати і страшний кальмук» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Три брати і страшний кальмук.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Три брати і страшний кальмук <br><span class="article__headerDescription">Українська народна казка Буковини</span></h1>
	<p>Був старий чоловік, мав сотню овець. Пас він ті вівці, кілко пас І мав уже думку, що не буде жити, що скоро вмре. Скликав усіх трьох своїх синів і каже їм: — Ідіть, діти, зо мною з вівцями, я покажу вам, де пасти. Як не будете добре пасти І вівці пропадуть, то й ви пропадете.</p>
	<p>Пасли вони з батьком ті вівці зо три дні і взнали, куди батько з ними ходив. І сказав їм батько:</p>
	<p>— Хлопці, як будете пасти вівці, Боже збави вас, щоб ви вночі наклали в лісі вогонь.</p>
	<p>— Добре, — кажуть, — не будемо.</p>
	<p>Пішов тато додому, пожив ще з тиждень і вмер. Поховали його сини та й знов ідуть усі три з вівцями. Пасли вони їх їден день, пасли другий, пасли зо два тижні. І звіялася така страшна завирюха, такий холод прийшов, що зуб на зуб не попадає. Замерзають хлопці. Каже старший:</p>
	<p>— Що, кладем вогонь? А середущий:</p>
	<p>— Кладем. Треба назбирати дров і запалити на поляні. А найменший брат їм:</p>
	<p>— Ви чули, що тато казав? Він же казав, що вогонь не можна класти. Його слово, — каже, — треба виконувати. Не кладім вогонь.</p>
	<p>— Що ти розумієш! Ми позамерзали. В лісі вогонь не класти? Ми не годні витримати. Добре, що тато міг витримувати, а ми — не годні.</p>
	<p>І почали вони ломати дрова. А той найменший не ломи. Іди ломи дров, — кажуть йому.</p>
	<p>— Я не збираюся цего робити і від вас буду окремо. Не йду з вами. Наламали вони дров, наклали на поляні, підпалили вогонь. А їх менший брат утік межи вівці. Сидить межи ними, до братів не зближається.</p>
	<p>А вогонь розгорівся, такий здоровий горить. У лісі видко зробилося. Аж прилітає страшний кальмук з їдним оком. І таке те око велике, як тарель. Як летів він, то аж буря звіялася. Тікати! Але куди тікати? Сів кальмук коло вогню та й каже:</p>
	<p>— Хто вам дозволив вогонь класти?</p>
	<p>— Ніхто.</p>
	<p>— Батько вам казав, що не треба вогонь класти?</p>
	<p>— Казав.</p>
	<p>— А чого ви не послухали, чого ви наклали вогонь?</p>
	<p>А вони стискають плечима. Що будуть казати, як видя, що винні?</p>
	<p>— Ми позамерзали та й наклали.</p>
	<p>А найменший брат Василь звався. Кличе його кальмук:</p>
	<p>— Василю, ану вийди відти. Привертай докупи вівці. Ти нічого не винен, це твої брати винні. Гони всі вівці сюди.</p>
	<p>Той відти виходить, ті вівці привертає. Каже кальмук:</p>
	<p>— Гонім їх уперед — і вівці, і твоїх братів.</p>
	<p>Гонять вони їх, пригнали в ту печеру, де находився кальмук. Загнали вівці всередину. Закрив кальмук ворота на замок. Ворота залізні і фіртка залізна. Той і фіртку зсередини замкнув. І брати його сидять межи вівцями в тій печері. А кальмук з Василем пішли по сходах нагору, де кальмук спав. Зайшли туди, а він каже:</p>
	<p>— Ну, Василю, бери ніж та йди свого старшого брата ріж. Будем його смажити, будем їсти.</p>
	<p>А він де ж хоче брата свого різати, брата рідного? І боїться Василь, бо такий страшний кальмук. А той далі каже, щоб ішов Василь брата різати.</p>
	<p>— Нє, я не буду, — сказав Василь.</p>
	<p>— Ти, мабуть, жалієш свого брата. Добре, я його сам заріжу. Пішов зарубав старшого брата і вноси його. Та й каже:</p>
	<p>— Я йду рубати м’ясо, а ти рубай дрова. Напалимо піч та й будем смажити м’ясо на пательні.</p>
	<p>Василь наклав у піч дров, запалив вогонь. А кальмук порізав на кавалки його брата, поклав м’ясо на пательню і засунув у піч. І воно там стопилося, засмажилося.</p>
	<p>— Ну що, готове? — спитав кальмук.</p>
	<p>— Не знаю. Пече дуже.</p>
	<p>— Витягай. Витягнули.</p>
	<p>— Ну, — каже, — бери та їж.</p>
	<p>А як він буде їсти, як то ж брат його рідний! Узяв він палець з брата, лизнув. Це ж брат його рідний! А кальмук «храв-храв-храв», і з кістками з’їв того брата.</p>
	<p>Полягали вони спати. Але яке йому спання, як він у таку біду попав! Так попався, що ніякого спасу нема. Але зборений був і заснув. Через день, на другий вечір кальмук знов каже:</p>
	<p>— Так, Василю, йди рубай свого брата середущого. А той не хоче.</p>
	<p>— Що, жаль тобі брата? Ну добре, клади вогонь, а я його сам зарубаю.</p>
	<p>Пішов з ножем, перетяв йому шию, розправив його там та й приніс.</p>
	<p>— Клади на пательню і смаж.</p>
	<p>А Василь боїться до того торкатися. Тоді кальмук склав то м’ясо на величезну пательню і засунув у піч. А через якийсь час питає Василя:</p>
	<p>— Вже готове?</p>
	<p>— Дивіться, — каже хлопець. Кальмук подивився і сказав:</p>
	<p>— Готове, вже можна їсти.</p>
	<p>І знову хлопець того не їв, а той лиш «храв-храв» та й з’їв і того брата.</p>
	<p>Нема вже братів у Василя — поїв їх кальмук. І думає хлопець: «Тепер уже черга доходи до мене, вже й мене з’їсть». Але на третій вечір кальмук каже:</p>
	<p>— Знаєш що, Василю? Іди межи вівці, вибери найкращого барана і рубай. Засмажиш, і будем їсти. Бери ніж.</p>
	<p>Пішов хлопець межи ті вівці, мацає. А вони вже три дні там сидя, голодні й без води. Схудли. Василь мацає, і в тої хребет гострий, і в тої. Ходи він межи вівцями, мацає і думає: «Щось не вгоди, та й йому буде то, що братам».</p>
	<p>Але там була одна вівця-віщунка. Каже вона:</p>
	<p>— Васильку, що ти шукаєш?</p>
	<p>— Сказав мені кальмук, щоб я вибрав, котрий баран найситніший. Щоб зарубав і засмажив його.</p>
	<p>А вона каже:</p>
	<p>— Тут нема ситішого, як мій синок. Зарубай мого синка і розправ шкіру. Поставиш з него м’ясо на те деко чи пательню. Засунь у піч і, коли воно буде дуже кипіти, улий йому на то око.</p>
	<p>А Василь каже:</p>
	<p>— Та як же я увіллю?</p>
	<p>— Коли він буде спати.</p>
	<p>— Він, — каже, — спить і на те око дивиться.</p>
	<p>— Коли м’ясо буде дуже кипіти і натопиться багато масти, підбіжиш сюди до мене. А то ми так усі пропадем.</p>
	<p>— Добре, — каже хлопець.</p>
	<p>Кальмук лежить на свому лужку. Хлопець підбіг до печі, а той лій уже так кипить, що аж збігає. Він вертається до вівці і каже:</p>
	<p>— Кипить, дуже кипить.</p>
	<p>— То бігом біжи, хватай ту пательню, кидай йому то на око і тікай сюди. Та й шкіру з барана кидай на себе зверху. Саме зараз він смачно спить.</p>
	<p>Прибігає він туди, хватає ту пательню з вогню, кинув то кальмукови на око і хода відти. І від того гарячого лою скипілося кальмукови око. Кальмук схопився.</p>
	<p>— Василь! Василь!</p>
	<p>А Василя нема — сховався поміж вівці. Утік надолину. Вівця каже:</p>
	<p>— Схиляйся і бери на себе шкіру. Як він буде кричати, говорити до тебе, не обзивайся. Я буду за тебе відповідати. Ставай далеко від мене. А я буду близько коло него.</p>
	<p>Кальмук перемацує все в своїй кімнаті і все питає:</p>
	<p>— Де ти, Васильку?</p>
	<p>А Василько не обзивається. Він надолині межи вівцями.</p>
	<p>— Все одно, Василю, я тебе знайду, ти не скапаєш.</p>
	<p>Він знає, що все закрито на замки і хлопець не має куди тікати. Лапав він по стінах, все перемацав. Спустився по сходах удолину, все мацав і дійшов аж до овець. Мацає і все питає:</p>
	<p>— Де ти, Василю?</p>
	<p>— Гезде, гезде, — відповідає Василь.</p>
	<p>А то не Василь говори, то вівця-віщунка говори, а він мовчить. Натягнув на себе шкіру, пригнувся й сидить.</p>
	<p>Кальмук мацає, а то все вовна, вовна. Глядів він, кілко глядів. І де мацне, то вовна. Нема хлопця. Знов питає кальмук:</p>
	<p>— Де ти, Василю?</p>
	<p>— Гезде, гезде, — відповідає вівця.</p>
	<p>Ще тримав він їх так штири дні. Та не годен ніяк піймати хлопця.</p>
	<p>На четвертий день знов приходи до овець. І день, і ніч шукає, і все повторює:</p>
	<p>— Де ти, Василю?</p>
	<p>Нема Василя. Тоді каже кальмук:</p>
	<p>— Ти знаєш що, Василю? На тобі перстень з мого пальця. Золотий перстень.</p>
	<p>А вівця йому:</p>
	<p>— Киньте, то я возьму.</p>
	<p>Кальмук зняв той перстень з пальця та й кинув. А Василь підняв його та й поклав собі на палець.</p>
	<p>— Де ти, Василю?</p>
	<p>А той перстень обзивається:</p>
	<p>— Гезде, гезде.</p>
	<p>Хлопець думає: «Все, пропало діло». А вівця повиділа, що він попався, та й каже йому тихо:</p>
	<p>— Васильку, в тебе є ніж? Відрубай палець з перснем.</p>
	<p>А той скоро за ножа, палець з перснем відрубав та й кинув від себе. А той знову:</p>
	<p>— Василю, ти де?</p>
	<p>— Гезде, гезде, коло тебе.</p>
	<p>Він помацав, надибав той палець з перснем. Перстень зняв і поклав собі на палець, а Васильків палець у рот — та й з’їв. Та й каже:</p>
	<p>— Ех, Василю! Тебе треба було першого зарубати. Ти, — каже, — в десять раз солодший, як твої брати. Твої брати такі солодкі не були, як ти.</p>
	<p>Та й мовчить кальмук. Бо що буде вже казати? Та й мацає, мацає, мацає. І ще так мацав зо дві доби. А ті вівці вже такі, що валяться від голоду. Каже кальмук:</p>
	<p>— Василю, давай будем вівці випускати й рахувати, скілко їх є? А він каже:</p>
	<p>— Дев’яносто дев’ять.</p>
	<p>— Правильно. Було сто, а барана ми зарізали. То будемо їх рахувати. Я випускаю по одній і рахую.</p>
	<p>Відкрив трошки ворота кальмук, пропускає вівці собі помежи ноги й рахує. А вівця тихо каже Василеви:</p>
	<p>— Як будуть вівці виходити, то ти повинен третім вийти надвір через ворота.</p>
	<p>Кальмук пускає вівці, пускає, мацає й рахує. І хлопець третій вийшов. Вийшов і зрадів, що скапав. І вівці далі виходять. А вівця-віщунка сидить усередині — не вийшла. Кальмук прикрив ворота й питає:</p>
	<p>— Кілко, Василю, вийшло овець?</p>
	<p>— Тридцять сім, — каже вівця.</p>
	<p>— Так, правильно.</p>
	<p>Та й далі рахує, рахує, зупиниться, прикриє ворота й знов питає, кілко вийшло. Закрив ворота і знов шукає Василя, а Василь уже давно надворі. Глядів-глядів, глядів-глядів і не годен його піймати. Роззлостився і крикнув:</p>
	<p>— Гай, Василю, знов будем рахувати.</p>
	<p>І знов він випускав — останньою вийшла та вівця-віщунка. Кальмук помацав — вівця. І вже їх вийшло сто. Кальмук кричить:</p>
	<p>— Де ти, Василю?!</p>
	<p>Та ніхто вже не обзивається, бо нікого вже нема. А може, Василь нагору пішов? Він перемацував усе, перешукував — нема Василя. І не мав спасення кальмук та й там умер. Пропав кальмук.</p>
	<p>А Василь погнав собі свої вівці додому.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Розкопинці, Сокирянського району, Чернівецької області 17 серпня 1986 року Панько Дьордій Іванович (1919 року народження)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Буковини/">Фольклор Буковини</a></li>
	</ul>
</footer>
<!--#include virtual="/-/inc/general__page_end.inc" -->
