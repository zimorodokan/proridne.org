<!--#include virtual="/-/inc/general__page_start.inc" -->
<title>Як пропав зажерливий брат ☼ Українська народна казка ☼ Народна творчість</title>
<meta name="Description" content="Українська народна казка Буковини «Як пропав зажерливий брат» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Як пропав зажерливий брат.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Як пропав зажерливий брат <br><span class="article__headerDescription">Українська народна казка Буковини</span></h1>
	<p>Було два браття — оден багатий, а оден — бідний. Той бідний мав шестеро дітей та й робив у брата-багача за мірку. Дасть мірку жита, він зжорнує. Та на кілко тої мірки жита стане, як шестеро дітей і їх двоє? Нема що їсти. Бере багач брата в неділю орати. — Бери свого коня, а я свого, та й будемо орати.</p>
	<p>В того багатого кінь ситий, а в цего такий худий, що насилу тягне. Ідуть люди до церкви, а вони оба оруть. Бідний брат каже:</p>
	<p>— Гатя, коні! Мій ситий, а братів худий! А багач:</p>
	<p>— Гавриле, їйбо я твого коня вб’ю. Не кажи так!</p>
	<p>А той знов сказав. Багатий відчепив люшню від воза і вбив бідному братови коня.</p>
	<p>Бідний плаче та бере лупить коня. Облупив, висушив шкіру і йде з нею на базар. А базар далеко, і зайшов він в однім селі проситися в чоловіка на ніч. Чоловіка дома не було, і жінка не хотіла його приймити. Чоловік тої жінки поїхав до млина, а той бідний чоловік виліз на стрих та й ляг там спати. Дивиться вниз — прийшов піп, і жінка впустила його до хати. Поклала на стіл миску з пирогами, сіли з попом, наїлися, напилися.</p>
	<p>Приїжджає чоловік. Жінка сховала горівку й пироги на піч, а попа — в скриню. Чоловік випряг воли і хотів дати їм їсти. Поліз на стрих, а той бідний там. Хазяїн на під, а він каже:</p>
	<p>— Вуйку Николо, ви мене вкололи ральми.</p>
	<p>— А чого ти тут?</p>
	<p>— Я просився на ніч, а ваша жінка не пустила мене.</p>
	<p>— Ой, чоловіче добрий, моя жінка вже штири роки не може, і ніхто не годен вилікувати.</p>
	<p>Він злазить, а суха коняча шкіра зашелепотіла в мішку. Хазяїн питає:</p>
	<p>— Що це у вас в мішкови?</p>
	<p>— Це в мене віщун.</p>
	<p>— Який віщун?</p>
	<p>— Що в вас у хаті буде — він вам скаже. І що з вашою жінкою. Все-все скаже.</p>
	<p>— Орисько, утвори двері, — каже хазяїн.</p>
	<p>— Ой, як я не годна, Николо, яка я слаба.</p>
	<p>— Ти варила що їсти?</p>
	<p>— Ой, я не годна, Николо. А цей каже:</p>
	<p>— Чекайте, вуйку, мій віщун скаже, чи є що у вас їсти, чи ні. Пошелепотів «віщуном» у мішку і каже:</p>
	<p>— Вуйку, йдіть на піч. Там є миска з пирогами. І півлітра під головами у вуйни.</p>
	<p>Поліз хазяїн, пошукав і каже:</p>
	<p>— Є.</p>
	<p>Злазить з печі, бере з-під подушки півлітру, кладе то все на стіл, та й п’ють і їдять вони собі обидва. Наїлися і каже хазяїн:</p>
	<p>— Най твій віщун скаже, як вуйну лікувати.</p>
	<p>— Чекайте, зараз спитаю його. Пошелепотів шкірою та й каже:</p>
	<p>— Вуйку, мій віщун каже, щоб ви йшли надвір та рубали добру запруту. Кажіть вуйні, най злазить з печі.</p>
	<p>Приніс Никола запруту та й каже жінці:</p>
	<p>— Лягай, жінко, на землю, зараз будемо лікувати. А той подорожній каже:</p>
	<p>— Як ми вилікуєм вуйну, то вона, поки жити буде, не буде боліти. Лягла вона на землю, а вуйко той запрутою «лікує». А вуйна каже:</p>
	<p>Чоловіче, поки жити буду, не буду боліти. Як ти мене добре вилікував! А бідний:</p>
	<p>~ Вуйку, дайте ще хоч зо два, зо три рази запрутою — і більше ваша жінка боліти не буде. Каже хазяїн:</p>
	<p>— Що ж вам дати за те, що ви мою жінку вилікували, що ви мені так файно все сказали? Даю вам, — каже, — пару коней з візком і три мірки золота. Не буде вам замало?</p>
	<p>— Ні, не буде, спасибі.</p>
	<p>— А може, ще що хочете? Кажіть, не страміться, я вам дам. В мене дітей нема і є що дати.</p>
	<p>Каже він:</p>
	<p>— Я би вам щось сказав, та мені сором. Може, ви не дасте мені?</p>
	<p>— Кажіть, не страміться.</p>
	<p>— Гай, дайте мені ту скриню, що у вас в сінях стоїть.</p>
	<p>— Беріть, — каже, — я ще поможу вам винести. Мені нащо тої скрині? (А в скрині піп.)</p>
	<p>Висадили скриню на візок, і їде він на фірі та й сам до себе говорить:</p>
	<p>— Ну й дурний я! Нащо мені цеї скрині? Зараз пущу її в цей глибокий яр, лиш скіпки полетять з неї.</p>
	<p>А піп обзивається зі скрині:</p>
	<p>— Той дав тобі три мірці золота, а я дам тобі штири, лиш не пускай мене в яр.</p>
	<p>— А хто ви будете?</p>
	<p>— Я батюшка. Скажи мої жінці, що я топився, а ти мене спас. Даю тобі штири мірці золота, та ще й матушка щось дасть, лиш не кидай мене.</p>
	<p>Приїхав він на обору до батюшки, а матушка каже:</p>
	<p>— Де ти, батюшка, був? А Гаврило їй:</p>
	<p>— Матушко, батюшка купався, а жінки як уздріли, що батюшка такий файний плаває, як скочили всі до батюшки, то я насилу відборонив.</p>
	<p>А матушка:</p>
	<p>— За те, що ви спасли батюшку, даю вам дві мірці золота.</p>
	<p>— А я даю штири мірці, — каже піп. — Якби ти виділа, як мені було!</p>
	<p>Приїжджає Гаврило додому та й каже жінці:</p>
	<p>— Йди до брата, бери четверик, та й будем міряти золото. Вона прийшла та й каже:</p>
	<p>— Біцю, дайте четверика.</p>
	<p>— Нащо?</p>
	<p>— Золото міряти. Чоловік продав конячу шкіру та й за ту шкіру взяв пару коней, візок і золото.</p>
	<p>А він не міряв тим четвериком — приліпив до четверика одну золоту монету та й каже дитині:</p>
	<p>— Віднеси.</p>
	<p>Дитина віднесла, а багатий брат каже:</p>
	<p>— Жінко, ти знаєш що? Йду до него та спитаюся. Його кінь був такий худий, і кілко він взяв. А наші коні такі ситі. Піб’ю їх та й піду шкіри продавати.</p>
	<p>Пішов багач до бідного, а той каже, що таки за шкіру то все взяв. Побив він коні та й пішов із шкірами на базар.</p>
	<p>Ходив з тими шкірами, ходив — ніхто за шкіри нічого не дає. Ні коней, ні візка, ні золота. Прийшов із шкірами назад додому та й каже:</p>
	<p>— Жінко, цеї ночі я маю його вбити.</p>
	<p>А Гаврило це чув. Та й не ляг спати там, де все лягав, а на то місце поклав свою стару тещу. Сам з жінкою ляг у другім місці. Уночі багач прийшов та й убив бідного тещу.</p>
	<p>Бідний рано встав, подивився, що теща вбита, кладе її на візок та й їде в город. Багач побачив це та й каже до жінки:</p>
	<p>— Мой, я його не вбив, а вбив його тещу. Що тепер буде? Бідняк приїжджає з тещею в город, посадив її на візку, як живу, і заходить в ресторан. Та й подибався з другом своїм, що служив разом з ним в армії. Випили добре з тим другом, і сів з ними пити корчмар.</p>
	<p>Добре вони всі підпили, а корчмар питає:</p>
	<p>— Хто то в тебе на фірі сидить?</p>
	<p>— Теща моя.</p>
	<p>— А куди ти її везеш?</p>
	<p>— Везу з лікарні додому.</p>
	<p>— То чого ж ти не возьмеш її сюди? — питає корчмар.</p>
	<p>— Та нащо буду ще її брати.</p>
	<p>— Я винесу їй пляшку пива. Гаврило йому:</p>
	<p>— Не неси, ти не знаєш, яка вона сердита.</p>
	<p>А корчмар таки взяв пляшку пива та й поніс їй.</p>
	<p>— Дай Боже здоров’я, вуйно!</p>
	<p>Мовчить. Він її легенько штовхнув, і баба впала. А Гаврило виходить та й каже:</p>
	<p>— Ти мені тещу вбив.</p>
	<p>— Та я її лиш легенько торкнув.</p>
	<p>— Я нічого не знаю, ти її вбив, — каже Гаврило корчмареви. — Мій товариш посвідчить.</p>
	<p>А корчмар йому:</p>
	<p>— Дам тобі дві мірці золота, тілко ти нікому не кажи.</p>
	<p>Ще й той дав йому дві мірці золота. Пішов Гаврило на цвинтар, тещу тихо закопав та й каже жінці:</p>
	<p>— Іди до брата і кажи, най дасть мірку золото міряти. Скажи, що я здав маму на мило в аптеці.</p>
	<p>Приходить жінка до багача та й каже:</p>
	<p>— Дайте мірку.</p>
	<p>— Для чого?</p>
	<p>— Та золото міряти.</p>
	<p>— А звідки золото?</p>
	<p>— Та чоловік здав маму в аптеку на мило.</p>
	<p>Той знов приліпив до мірки золоту монету. Каже багач жінці:</p>
	<p>— Я йду до брата. Спитаюся, чи правда, що він здав тещу в аптеку на мило.</p>
	<p>Прийшов та й питає:</p>
	<p>— То правда, брате, що ти здав тещу в аптеку на мило?</p>
	<p>— Правда.</p>
	<p>— А що взяв за неї?</p>
	<p>— Дві мірці золота.</p>
	<p>— А якби я свою вбив? Моя така сита — а б за неї більше взяв. А Гаврило й каже:</p>
	<p>— Хочеш — вбивай, хочеш — не вбивай, а я свою вже здав. Вбиває багач свою тещу, просить в брата коней. Кладе тещу на фіру і везе в аптеку. Привіз в одну аптеку — не приймають, привіз у другу — не приймають. Плюють на него і сміються.</p>
	<p>— Іди, чоловіче, зі своєю бабою, бо ще будеш скараний. Хто ж бабів в аптеку приймає?</p>
	<p>Приїхав він додому, везуть з жінкою бабу на цвинтар і закопують. Та й каже багач жінці:</p>
	<p>— Що з ним, жінко, зробити? Як його вбити?</p>
	<p>Кладе він братови на двері мішок. Наробили з жінкою крику, що хата горить, а той заспаний зпалу як ся розлетів — і просто в мішок. Брат мішок зав’язав, на плечі його і несе на міст кинути в воду. А це було якраз у неділю. Люди йдуть у церкву, а він несе брата топити. Несе та й думає: «Боже, Боже, грішний я. Зайду хоть до церкви та помолюся». Поклав брата в мішку під пліт і пішов молитися. А Гаврило в мішку каже:</p>
	<p>— Боже, що я буду робити? Я ж не вмію ні читати, ні писати, а мене хотять в рай дати.</p>
	<p>А там ішов дід і гонив череду худоби. Почув це, підійшов до мішка та й питає:</p>
	<p>— Що ти сказав, синку?</p>
	<p>— Казав, що не вмію ні читати, ні писати, а мене хотять до раю дати.</p>
	<p>А дід йому:</p>
	<p>— Гай, синку, я розв’яжу мішок, випущу тебе і сам піду до раю. А ти гони цю худобу собі додому.</p>
	<p>— Ну, розв’язуйте.</p>
	<p>Розв’язав дід мішок, випустив його, а сам заліз у мішок. Гаврило зав’язав мішок, а сам худобу наперед себе та й погнав додому. Виходить брат з церкви, мішок на плечі та й каже:</p>
	<p>— Який легкий став мій брат. От що значить богу помолитися. Помолився, то й бог простив мені гріхи — брат став легкий.</p>
	<p>А дід чує та й мовчить.</p>
	<p>Пішов багач на міст, розкрутив діда в мішку і кинув у воду. Та й іде додому. Приходить, а брат дома і в него череда худоби. Він до брата:</p>
	<p>— Брате, я ж тебе втопив.</p>
	<p>— Еге, ти мене кинув у рай, а там, бачиш, скілко мені худоби дали. Той подивився і аж за голову ймився. Та й каже:</p>
	<p>— Іди кинь і мене туди. Гаврило відпирається, не хоче.</p>
	<p>— Іди кинь, бо я тебе вб’ю! — каже.</p>
	<p>Лізе той у мішок. Гаврило несе його до річки, кидає в воду та й каже:</p>
	<p>— Тут тобі, брате, рай, тут тобі й пекло.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Рухотин, Хотинського району, Чернівецької області 5 липня 1985 року Дудка Ганна Йосипівна (1921)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Буковини/">Фольклор Буковини</a></li>
	</ul>
</footer>
<!--#include virtual="/-/inc/general__page_end.inc" -->
