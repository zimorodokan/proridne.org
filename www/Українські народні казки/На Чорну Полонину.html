<!--#include virtual="/-/inc/general__page_start.inc" -->
<title>На Чорну Полонину ☼ Українська народна казка ☼ Народна творчість</title>
<meta name="Description" content="Українська народна казка Закарпаття «На Чорну Полонину» ☼ Український фольклор, усна народна творчість України">
<link rel="canonical" href="https://proridne.org/Українські народні казки/На Чорну Полонину.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">На Чорну Полонину <br><span class="article__headerDescription">Українська народна казка Закарпаття</span></h1>
	<p>Жив раз преславний цар. Він славився багатством і сильною державою, але найбільше — своїми синами, Виховав таких трьох хлопців, що рівних їм ніде не було.</p>
	<p>Хлопці росли у дисципліні: кожне слово нянька було для них законом.</p>
	<p>Цар і його сини дуже любили полювати. Все їх життя минало на ловах. Знали всі ліси, всяку звірину. Хоч і велика була їх держава, та в кожній закутані вони вже полювали.</p>
	<p>Айбо в одному краї стояла висока-висока гора, вкрита по боках лісом. Верх її називався Черною Полониною.</p>
	<p>Тут ще нога людини не ступала. І сам цар сюди не піднімався.</p>
	<p>— Няньку, підемо раз на Чорну Полонину! — просили сини.</p>
	<p>— Доки я живу й після моєї смерті не смієте туди йти!</p>
	<p>— Чому?</p>
	<p>— Не питайте. Я не дозволяю!</p>
	<p>Минув якийсь час, і хлопці знову почали просити. Цар ще грізніше заказав іти на полонину.</p>
	<p>Царевичів дуже зацікавило, що там може бути. Але за життя свого нянька не насмілювалися йти, аби подивитися.</p>
	<p>Минав рік за роком. Помер старий цар. Поховали хлопці свого батька. Та як вернулися додому, не сіли порадитись, як вести державу, а одразу рушили на Чорну Полонину.</p>
	<p>Перші дні не бачили нічого особливого. Бродили день і ніч лісами, але ніде ніякої звірки. Ніби все тут вимерло.</p>
	<p>Змучилися, дурно ходячи, і посідали відпочити. Старший каже:</p>
	<p>— Браття, розійдемося у три боки, так більше побачимо. Але далеко не ходім, аби було чути, як хто з нас гукатиме.</p>
	<p>Почали розлучатися.</p>
	<p>— На всіляку дурницю не пускайте стріли, — наказав братам старший. — Як хто вистрілить пусто, дістане три ляпаси&gt;</p>
	<p>На тому й розійшлися.</p>
	<p>Старший пішов прямо, середущий — ліворуч, а менший — праворуч. Ідуть, ідуть... Нічого не бачать: ні звірки, ні птаха.</p>
	<p>Було далеко по полудню, коли менший нараз втямив на дереві білку.</p>
	<p>«Се не дурниця, — думає собі, — застрілю її».</p>
	<p>Натяг лука й — р-раз! Але не потрапив, стріла лиш відірвала шматок вакелиї.</p>
	<p>Почули брати, збіглися.</p>
	<p>— Що ти підстрелив? — запитує старший.</p>
	<p>— Нич! Хотів потрапити у білку, та втекла.</p>
	<p>— Як так, то — на! — і такі три ляпаси дав меншому братові, аж лице у того загорілося. А середущий такі самі ляпаси втяв з другого боку.</p>
	<p>Продовжують полювати далі.</p>
	<p>Прикро наймолодшому. Зняв із стріли шматок вакелиї й заховав у торбу. Не відійшов і на відстань пострілу, дивиться — на камені орел!</p>
	<p>— Ой, та сього вже треба вбити...</p>
	<p>Наладив стрілу, пустив, та знову не влучив. Стріла лиш відлупила шматок кременю. Прибігли брати.</p>

	<figure class="illustration">
		<img class="illustration__image" loading="lazy" decoding="async" src="/Український фольклор Книги/Петро Лінтур ☼ Зачаровані казкою/ілюстрації/Петро Лінтур ☼ Зачаровані казкою ☼ На Чорну Полонину — 01.png" alt="НА ЧОРНУ ПОЛОНИНУ — Українська народна казка Закарпаття" title="НА ЧОРНУ ПОЛОНИНУ — Українська народна казка Закарпаття">
		<figcaption class="illustration__caption">НА ЧОРНУ ПОЛОНИНУ — Українська народна казка Закарпаття</figcaption>
	</figure>

	<p>— Що застрілив?</p>
	<p>— Нич.</p>
	<p>Знову відлічили меншому по три ляпаси й вернулися кожний на своє місце. Наймолодший повитирав сльози, а відломок кременю поклав у торбину.</p>
	<p>Дуже йому жаль, але йде далі. Бачить — летить ворон й у дзьобі щось світиться.</p>
	<p>— Ба що то?</p>
	<p>Натяг лука і встрелив у ворона. Птах упав йому під ноги. Дивиться хлопець, а у дзьобі криця.</p>
	<p>Прибігли брати і втретє надавали ляпасів. Тоді старший каже:</p>
	<p>— Будемо йти в’єдно, бо сей дурень усі свої стріли на дурниці випустить.</p>
	<p>Рушили далі, а молодший сховав крицю в торбу. Йдуть лісом усі троє й вийшли на чистину. А впоперек неї тікає серна. Пустили стріли і вбили серну.</p>
	<p>— Браття, — говорить старший, — будемо вечеряти. Дивіться: колодязь. Там сядемо й приготуємо на вечерю м’ясо.</p>
	<p>Потягли серну. А той колодязь незвичайний — з міді, й шатро при ньому мідяне.</p>
	<p>Оббілували забиту серну, зробили рожни і хочуть пекти... Але як збиралися розвести вогонь — нема чим підпалити! Мусять голодні полягати спати.</p>
	<p>Айбо молодший каже:</p>
	<p>— Браття, ось ви добре дали мені по писку. Я розкладу-таки вогонь, але якщо ви згодні дістати ті ляпаси подвійно!</p>
	<p>— Згодні...</p>
	<p>Молодшому братові сього було доста, бо він був добрий хлопець.</p>
	<p>— Ні, не підніму на вас руку. Я вам і так розкладу вогонь.</p>
	<p>Взяв зі своєї торби вакелию, уламок кременю і крицю. Закресав, і через якусь хвилину вже горіло вогнище.</p>
	<p>Спекли м’ясо, наїлися, напилися з колодязя води й лягли в мідне шатро. Перед сном старший каже:</p>
	<p>— Браття, спіть спокійно, я буду сторожити, щоб не погас вогонь.</p>
	<p>Брати заснули, а старший не спить.</p>
	<p>До півночі в лісі була тиша. А опівночі одразу задув вихорище, аж лісом колише. Знялася страшна буря. Біля колодязя спустився семиголовий Змій і просто — на царевича. Пороззявляв пащі і сапає полум’ям, все сперед себе палить.</p>
	<p>Старший схопив шаблю і — на Змія! Почалася боротьба. Хлопець геть охляв, але зрубав усі голови Змія. Коли відтяв сьому — так ослаб, аж сів. Тоді лиш отямився, як вогонь почав гаснути, бо кров Змія заливала ватру. Ледве устиг вихопити одну головешку. Як брати повставали й знову пекли м’ясо, розповів їм, що уночі сталося.</p>
	<p>Поснідали і рушили далі. Надвечір знову зустрілися коло мідного колодязя. Наносили дров, роздмухали вогонь і повечеряли.</p>
	<p>— Тепер моя черга сторожити, — говорить середущий. Проходжується довкола вогню, приглядається, слухає. Раз лиш коло півночі задув вихорище, зчинилася буря й чотирнадцятиголовий Змій спустився до колодязя. Побачив багаття і просто — на хлопця! Палить його полум’ям. Царевич шаблею рубає сперед себе... Насилу переміг. Доки відтяв чотирнадцяту голову, кров майже що залляла вогонь — ледве встиг вхопити головешку й роздмухати ватру.</p>
	<p>Рано брати повставали, й середущий розповів усе, як уночі боровся із Змієм.</p>
	<p>Знову йдуть на полювання. Ходили-блукали, щось там і підстрелили, а на вечір сіли коло мідного колодязя.</p>
	<p>— Но, ще одну ніч переночуємо, а потім рушаємо далі. Повечеряли.</p>
	<p>— Тепер моя черга сторожити, — говорить молодший.</p>
	<p>— Міркуй! — наказують йому. — Аж прилетить шаркань, а, напевно, прилетить, не соромся і пробуди нас. Ти ще молодий, приклич нас на поміч.</p>
	<p>З тим полягали і поснули. А десь коло півночі вихопився ще сильніший вихор — аж дерева та пні вивертає. У вихорі з хмар спустився Змій з двадцять одною головою. З усіх сапає полум’я і — просто до хлопця!</p>
	<p>«Но, тут пропадати!» — думає собі хлопець, але братів не пробудив, сам б’ється із Змієм. Першим махом стяв йому дві голови, другим — уже три. Кров ллється, як з потока. Коли чотирнадцяту втяв, залляло вогонь. Боротьба йшла далі у потемку. І доки царевич відрубав останню, двадцять першу голову, кров досягла ліжок, де спали брати. А з вогню уже не було й сліду.</p>
	<p>Хлопець смертельно змучився. Сів собі та й думає: «Брати сміятимуться з мене, як рано пробудяться, що не вберіг вогонь. За будь-яку ціну треба його розкласти». Знайшов у торбі крицю, кремінь. Та вакелия геть просякла кров’ю.</p>
	<p>Ватру ніяк не можна розкурити. Зажурився хлопець. Тоді поліз на високе дерево: «А може, десь увиджу вогонь?!»</p>
	<p>Виліз, дивиться, дивиться... Нараз дуже далеко втямив слабеньке світло.</p>
	<p>«Там е вогонь, — думає, — але се так далеко, що треба йти за один день. Айбо не хочу й найти собі ганьбу — лишитись без вогню».</p>
	<p>Зліз із дерева й пішов у напрямку до світла. Взяв із собою стрілу й шаблю. Йде, йде довгий час. Раз глянув — проти нього стоїть чоловік, якийсь чорний-чорний! Нічого не видко — лиш чорне, як тінь. І не озирається, хоче пройти мимо.</p>
	<p>— Стій! — гукнув хлопець. — Хто ти за один?</p>
	<p>— Я Північ. Де пройду, там минає половина ночі.</p>
	<p>— А ти б не почекав, доки я вернуся? Поспішаю до тамтого світла.</p>
	<p>— Йо-йой, чого би ти хотів! Доки доберешся, я цілий світ обійду і другий раз тут буду.</p>
	<p>— Хто не хоче слухати доброго прохання, того треба примусити! — хлопець схопив Північ і потяг до дерева. Там наскоро здер лика, зробив ремінь і прив’язав чорного до стовбура.</p>
	<p>— Но, тепер ти мене дочекаєшся!</p>
	<p>Йде далі. Раз дивиться — стоїть чоловік у сірій петечині, а поза ним річка розступається й сіріє на ранок. Чоловік хотів пробігти мимо хлопця, але той спинив його.</p>
	<p>— Хто ти за один?</p>
	<p>— Я Зоря. Куди пройду — починає розвиднятися.</p>
	<p>— Ти би тут не почекав, доки я вернуся?</p>
	<p>— Ніколи я не слухаю, у мене своя путь...</p>
	<p>Хлопець вхопив його за комір і прив’язав до дерева. Той мече собою, але звільнитися не годен.</p>
	<p>«Тепер уже легше, — думає собі хлопець, — бо доки вернуся, то ніч не мине».</p>
	<p>Довго ще йшов, аж дійшов до світла. Коли втямив світло, то воно було маленьке, а тут дивиться — вогнище, цілі дуби горять! А довкола ватри двадцять чотири розбійники. Печуть м’ясо й розмовляють.</p>
	<p>«Де ж тут вогню дістати! Як покажуся, розірвуть мене!» — бідкається хлопець.</p>
	<p>Айбо біда служить найліпшим порадником. Царевич наскуб із кожушка вовни. Штамок вакелиї настромив на стрілу і обмотав вовною. Далі витяг лука й стрілив крізь вогонь. Вовна, як пролітала через полум’я, то затлілася. Хлопець хотів обійти багаття, взяти запалену стрілу, але його побачили.</p>
	<p>Посхоплювалися й одразу зловили. Привели до вогню і суд над ним чинять.</p>
	<p>Царевич не знав злодіїв, але вони його впізнали, бо не раз підбиралися до царської каси.</p>
	<p>— Спалимо його живим! — Настромимо на рожен!</p>
	<p>— Повісимо на дереві!</p>
	<p>Скільки їх було, кожний інакшу смерть вигадував. Почали вадитися. Тоді встав їхній ватажок і каже:</p>
	<p>— Не спалимо його, не настромимо на рожен, не повісимо на дереві. Всі ми його знаємо як доброго стрільця і скористаємося з нього... — А злодії аж роти пороззявляли, так слухали отамана.</p>
	<p>— Чи знаєте, чому не можемо викрасти скарбницю од сусіднього царя? Бо на його пальці сидить когут і піє, коли наближається якась небезпека, і військо поспішає цареві на поміч. Царевич піде з нами й застрелить когута. А далі буде видно, що чинити. Чи пристаєш на се?</p>
	<p>— Най буде по-вашому, — мусив погодитися хлопець. Приготував собі стрілу. Розбійники привели його до царського палацу. Спинилися й кажуть:</p>
	<p>— Іди вперед один, бо якщо і ми підемо далі, когут закукурікає.</p>
	<p>Хлопець наблизився до муру, а коли був уже коло вежі, де стояв когут, натяг лука і стрілив.</p>
	<p>Тоді прибігли злодії. Підсадили хлопця на високий мур і кинули йому кінець мотуза, аби і їх тягнув.</p>
	<p>Хлопець витяг одного розбійника, а як спускав на другий бік, відтяв йому голову й кинув у царський двір.</p>
	<p>Так учинив і з іншими. Всіх зарубав і покидав під мур. Тоді сам спустився й зайшов до палацу.</p>
	<p>Відчинив двері у світлицю — там сторожі сплять. Йде далі — ніде ні душі: ніякої варти. Заглянув до спальні — цар і цариця на постелях — мабуть, і гарматою їх не добудитися. Пройшов до дальшої кімнати — сплять три царські дочки. У кожної з них край голови запалена свічка.</p>
	<p>Що тут робити? Хлопцеві багатство не потрібне. Аби дати про себе чимось знати, подумав переставити свічку дівчатам до ніг. Дві переніс, а коли торкнувся до свічечки найменшої царівни, дівчина прокинулась.</p>
	<p>— Хто ти за один? Як ти сюди потрапив?</p>
	<p>Він — палець на уста, аби сестер не пробудила. Тоді царівна встала, взяла його за руку й повела до іншої кімнати. Хлопець розповів їй про свою пригоду, сказав, що вбив під муром двадцять чотирьох розбійників.</p>
	<p>— Йой! — скрикнула дівчина. — Та се тоті злодії, що вже давно хотіли обікрасти й порізати нас. За се тобі нянько дасть багато!</p>
	<p>— Не треба мені ніяких дарунків, лиш будь мені за жінку...</p>
	<p>— Я буду твоєю, — й дала йому перстень з власної руки. Хлопець тоді каже:</p>
	<p>— Тепер я піду до братів, а ти доти мовчи...</p>
	<p>Перед тим, як перелізти мур, у кожного злодія відрізав кінчик носа, зав’язав у хусточку, сховав у кишеню, й аж тоді побіг у ліс. По дорозі прихопив головню з ватри розбійників.</p>
	<p>Коли добіг до Зорі та Півночі, відв’язав їх і пустив на волю:</p>
	<p>— Но, тепер ідіть своєю дорогою!</p>
	<p>А ті, ніби їм хто очі виколов, почали тікати навмання. Хлопець ледве устигав за ними. і</p>
	<p>Як пройшли повз шатро, відразу зазоріло. Молодший царевич швидко розклав вогонь і, коли брати попрокидалися, вже горіла ватра.</p>
	<p>— Йой, яка ніч була довжелезна!</p>
	<p>— Довга, довга, — засміявся хлопець, — склалися тут в’єдно аж три ночі.</p>
	<p>І розповів їм про свої пригоди — як вбив страшного Змія, як поспішив шукати вогню, як прив’язав до дерев Північ і Зорю, як знищив двадцять чотирьох розбійників — розказав усе чисто!</p>
	<p>Але вернімося лише до царської палати! Що там сталося? Коли розвиднялося, командир сторожі знайшов під стіною двадцять чотирьох розбійників. Одразу пізнав їх і шаблею відтяв кожному носа.</p>
	<p>Вдень командир доповів цареві, що він убив злодіїв. Цар дуже зрадів.</p>
	<p>— Проси, що лиш хочеш, все дам у нагороду!</p>
	<p>— Хочу вашу наймолодшу доньку взяти собі за жінку.</p>
	<p>І цар пообіцяв. Де би не віддав доньку за такого витязя? Покликав цар молодшу дочку.</p>
	<p>— Но, доню моя дорога, лагодься на своє весілля.</p>
	<p>— Та за кого, няньку, мене віддаєте?</p>
	<p>— За чоловіка, котрий нам урятував життя і зберіг скарбницю. Він повбивав двадцять чотирьох розбійників.</p>
	<p>— Добре, я за такого піду дуже радо.</p>
	<p>У царському палаці готується велика гостина. Молода весела. Айбо коли побачила свого нареченого, начальника сторожі, впала на землю й заплакала.</p>
	<p>— За сього я не хочу!..</p>
	<p>— Потім схопилася й втекла, лишила нареченого. Цар — за нею.</p>
	<p>— Доню, та що сталося? Ти ж була весела, чому тепер плачеш?</p>
	<p>Дівчина розповіла.</p>
	<p>Тоді цар негайно послав гінців у ліс.</p>
	<p>— Як побачите трьох хлопців, кличте їх на весілля!</p>
	<p>— Гості й не розходяться. А командирові сторожі така слава, що на дванадцяти подушках його посадили й довкола нього гостяться, співають...</p>
	<p>Гінці швидко знайшли трьох братів і кличуть на весілля.</p>
	<p>— За кого ж віддається молодша царівна?</p>
	<p>— За того, хто вбив уночі двадцять чотирьох розбійників. Хлопці посідали на коней і не стали доти, доки не прискакали до палацу.</p>
	<p>Коли вони ступили на першу його сходинку, з-під командира висунулася вже одна подушка. Стали на другу сходинку — вибилася друга... А коли ступили на дванадцяту, з-під нареченого упала остання подушка і він перевернувся разом зі стільцем...</p>
	<p>Царівна, як побачила молодшого з братів, то радісно скрикнула:</p>
	<p>— Се мій молодки!</p>
	<p>Командир сторожі сердито сказав:</p>
	<p>— Неправда, що він повбивав розбійників!</p>
	<p>— Доведи, що неправда!</p>
	<p>Той нараз показує відрізані носи.</p>
	<p>Тоді й хлопець вийняв свої докази. Люди перевірили й одразу підтвердили, що він має правду, бо у нього — кінчики розбійничих носів.</p>
	<p>— Але й сього ще мало! — вигукує царівна. — Най командир сторожі покаже мій перстень.</p>
	<p>А персня в того не було. Перстень мав царевич.</p>
	<p>Цар наказав обманщика повісити, а весілля справити усім трьом: молодша вийшла за молодшого з братів, середуща — за середущого, а старша — за старшого.</p>
	<p>І казці кінець.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p>На Чорну Полонину. «Сравнительный указатель сюжетов: Восточнославянская сказка / Сост. Л. Бараг, И. Березовский, К. Кабашников, Н. Новиков. — Л.: Наука, 1979.» — 304. Подається за: «Три золоті слова: Закарпатські казки Василя Короловича / Запис текстів та впорядкування П. Лінтура. — Ужгород: Карпати, 1968.». с. 126 — 133. Варіанти: Калин — «Закарпатські казки Андрія Калина / Запис текстів і вступ, стаття П. Лінтура; Упорядник Г. Ігнатович. — Ужгород: Закарпатське обласне видавництво, 1955.», с. 86 — 91; Галиця — «Казки зелених гір: Закарпатські казки Михайла Галиці / Запис, упорядкування та редагування П. Лінтура, І. Чендея — Ужгород: Карпати, 1965.», с. 9 — 29; Холод — Архів П. В. Лінтура.; Грига — Архів П. В. Лінтура.</p>
			<p><a href="/Український фольклор Книги/Петро Лінтур ☼ Зачаровані казкою/">Зачаровані казкою: Українські народні казки Закарпаття в записах П. В. Лінтура</a> [Упорядники І. М. Сенька та В. В. Лінтур; вступна стаття, примітки та словник І. М. Сенька; післямова П. В. Лінтура; Редколегія: В. І. Данканич, О. І. Дей, П. К. Добрянський та ін.; Художник М. М. Дем’ян]. — Ужгород: Карпати, 1984. — 528 с, іл. (Бібліотека «Карпати»).</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Закарпаття/">Фольклор Закарпаття</a></li>
	</ul>
</footer>
<!--#include virtual="/-/inc/general__page_end.inc" -->
