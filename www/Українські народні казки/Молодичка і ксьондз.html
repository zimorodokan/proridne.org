<!--#include virtual="/-/inc/general__page_start.inc" -->
<title>Молодичка і ксьондз ☼ Українська народна казка ☼ Народна творчість</title>
<meta name="Description" content="Українська народна казка Бойківщини «Молодичка і ксьондз» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Молодичка і ксьондз.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Молодичка і ксьондз <br><span class="article__headerDescription">Українська народна казка Бойківщини</span></h1>
	<p>В однім селі був ксьондз. Жінки не знав, проживав сам. А в сусідстві була молода жіночка. Та й коли сусідка виходила надвір, він усе кашляв. А тота сусідка сказала чоловікови. Чоловік каже:</p>
	<p>— Щось він хоче з тобою говорити. Як він закашляє, закашляй і ти, і він тобі щось скаже.</p>
	<p>Вийшла жінка, а ксьондз: «Аха! Аха!» А вона й собі: «Аха! Аха!» Підійшов він до молодици.</p>
	<p>— Молодичко, як жиєте? Як ви з чоловіком? Чи не збиткує вас, чи все добре?</p>
	<p>— Все добре.</p>
	<p>— А я, — каже, — бідую, бо нема де зайти. Я би хотів до когось зайти. Я би зайшов до вас. Але як?</p>
	<p>Жінка йому:</p>
	<p>— То зайдіть. Мій чоловік дуже любить, як хтось прийде.</p>
	<p>— Я би хотів зайти, як чоловіка нема дома.</p>
	<p>— Як чоловіка не буде дома, то ви зо мною побудете та й підете. Та й повіла вона чоловікови, що так і так ксьондз казав. Єдного разу чоловік впрягає коні, сів на фіру та й каже жінці:</p>
	<p>— Жінко, аби-с нарізала січки коням та вичистила з-під коней. Бо я приїду пізно.</p>
	<p>Чоловік від’їхав трохи та й дивиться. Ая, ксьондз пішов до хати, до молодиці. Тоді він вернувся раз-два з кіньми, приїхав перед хати.</p>
	<p>— Йой, — каже ксьондз, — чоловік вернувся.</p>
	<p>— Та най буде, отче, най буде.</p>
	<p>— Ай, я би хотів сховатися, аби він мене не видів.</p>
	<p>— Та нє, — каже, — немає тут де сховатися. Ідіть до комори. Пішов ксьондз у комору, сів на ґелетку й сидить. Входить чоловік.</p>
	<p>— То що, є ксьондз?</p>
	<p>— Є, в коморі сховався.</p>
	<p>Чоловік поніс у комору хомути, кладе їх та й дивиться по кутах — ая, є ксьондз.</p>
	<p>— Отче, що ви тут робите?</p>
	<p>— Йой, сусіде, я не знав, що вас нема дома, та зайшов, — каже. — Я зайшов, а тут і ви приїхали. Та й гадаю я, аби їй щось не подумали. Та й сховався. Думав піти геть.</p>
	<p>— Ай, то не так, отче. Ксьондзу не пасує по молодицях ходити. То буде село знати.</p>
	<p>Ксьондз каже:</p>
	<p>— Слухайте, я вас дуже прошу. Та вже доки буду на парафії, я в вашій хаті не буду, лиш нікому не кажіть.</p>
	<p>— Добре, я нікому не скажу, але оде є діжка проса, то ви впихаєте.</p>
	<p>— Добре, я впихаю.</p>
	<p>Цілу ніч упихав ксьондз просо, а рано пішов домів. На другий раз чоловік каже жінці:</p>
	<p>— Як ксьондз, кашляє ще?</p>
	<p>— Не, вже не кашляє.</p>
	<p>А потому знов питається чоловік:</p>
	<p>— Кашляє?</p>
	<p>— Нє, здибається і ніц не кашляє.</p>
	<p>— Ану, ти закашляй сама, як він вийде з резиденції. Ксьондз вийшов, а вона: «Ахи! Ахи!» А він каже:</p>
	<p>— А що, вже то пшоно з’їла, що-м тобі навпихав? Головою будеш упихати! Разом з чоловіком будеш упихати! Не діждеш, аби я в твоїй хаті ще був. Ти зломи собі голову разом зі своїм чоловіком.</p>
	<p>Та й на цім закінчилося.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Ріпне, Рожнятівського району, Івано-Франківської області 23 липня 1994 року Литус Іван Миколайович (1906 року народження)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Бойківщини/">Фольклор Бойківщини</a></li>
	</ul>
</footer>
<!--#include virtual="/-/inc/general__page_end.inc" -->
