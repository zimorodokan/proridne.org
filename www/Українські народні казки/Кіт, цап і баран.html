<!--#include virtual="/-/inc/general__page_start.inc" -->
<title>Кіт, цап і баран ☼ Українська народна казка ☼ Народна творчість</title>
<meta name="Description" content="Українська народна казка Про Тварин (звірів) «Кіт, цап і баран» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Кіт, цап і баран.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Кіт, цап і баран <br><span class="article__headerDescription">Українська народна казка про тварин</span></h1>
	<p>Жили-були в одного господаря цап і баран. Жили в згоді-злагоді: сіна в’язочку — і ту між собою ділили. А як кого били, то тільки кота Мурлику; він такий злодій і розбійник, все тільки світом шляється та краде, що попало.</p>
	<p>Сидять собі раз цап і баран та й балакають. Аж тут де не взявся сірий кіт Мурлика, йде та так жалісно плаче, що аж засумували цап і баран, та й питають:</p>
	<p>— А чого це ти, Мурлико, так важко плачеш, на трьох ніжках скачеш?</p>
	<p>— Як мені не плакати? — відповідає кіт Мурлика. — Била мене стара баба, била, била, за вуса крутила, ноги мені поломила!</p>
	<p>— А за яку ж то провину?</p>
	<p>— Що я сам себе не пізнав та й бабину сметану злизав! І знову заплакав кіт Мурлика.</p>
	<p>— Чого ж ти далі плачеш?</p>
	<p>— А того плачу, що як баба мене била, то все говорила: «А до мене їде зять, то що мені замість сметани їсти подать? Хіба, — каже, — цапа і барана заріжу!»</p>
	<p>Заревіли, зарепетували цап і баран:</p>
	<p>— Ех, ти, проклятий котище! Ми тебе на смерть заколемо! Через тебе ж нам погинути прийдеться!</p>
	<p>Та котик вину свою признавав і о прощення прохав. Цап і баран йому простили і всі три рада в раду: що робити, що чинити?</p>
	<p>— Ах, брате баранчику, чи тверда у тебе голова? — питає кіт Мурлика. — Ану попробуй у ворота вдарити!</p>
	<p>Баран з розгоном кинувся та буц рогами в ворота. Ворота похилилися, та не відчинилися. Піднявся цап рогатий, бородатий та як туцнув у ворота, а ворота відчинилися.</p>
	<p>Порох стовпом піднімається, трава до землі згинається, біжать Цап і баран, а за ними скаче на трьох ніжках сірий Мурлика. Змучився він скоро, не встигає та й за цапом і бараном покликає:</p>
	<p>— Не оставляйте мене, братчики, на поталу диким звірам! Я вам за те в пригоді стану!</p>
	<p>Взяв цап посадив кота на себе, і знов понеслися вони горами, Долинами, травами, пісками. Бігли день, бігли ніч, аж сил не стало, мусіли припочити. А тут саме натрапили на скошене поле, а на полі стоги сіна, як палати стоять. А ніч була осінняя, холодная.</p>
	<p>— Де тут огня добути? — радять цап з бараном. А кіт каже:</p>
	<p>— Вдартеся рогами!</p>
	<p>Ой, як розбіглися цап з бараном та як вдарили на себе рогами, аж іскри скочили та й на сіно впали! Загорілася ватра, тепло, гарно.</p>
	<p>Гріються цап, баран і котик біля огнища; аж дивляться — непрошений гість іде: вуйко Медведенко.</p>
	<p>— Пустіть, — каже, — загрітися! Щось мене студить...</p>
	<p>— Просимо, просимо! Погрійтеся, вуйку Медведенку! А звідки бог провадить?</p>
	<p>— Ет, ходив на пасіку та з мужиками посварився, аж боки болять, нездужаю... Іду до лисиці лікуватися.</p>
	<p>Ну, стали разом темну нічку ночувати. Медведь під стогом, кіт на стогу, а цап з бараном біля ватри.</p>
	<p>Тільки що задрімали, аж тут іде сім вовків сірих, а восьмий білий — та просто до стога!</p>
	<p>— Фу-фу! — каже білий вовк. — Щось тут нечистим духом пахне! Що тут за народ? Ану попробуймо, хто міцніший!..</p>
	<p>Заблеяли цап і баран з перестраху, а Мурлика так відізвався:</p>
	<p>— Ой ти, білий вовче, князю над вовками, сірими братами! Не сердь нашого старшину — князя, бо він дуже сердитий; як розсердиться, то — боже борони — ніхто його не вдобрухає!.. Он, не бачиш у нього бороди? В ній то і сила його; бородою він звірів побиває, а рогами лише шкуру здіймає! Краще ви спокійно і чесно підійдіте та попросіте: ми, мовляв, хочемо тільки з вашим молодшим братчиком, що під стогом лежить, побавитись, щоб не нудно було!</p>
	<p>Тоді вовки бородатому цапові тільки здалека вклонилися, а самі обступили медведя і почали його зачіпати. А він як набрав сили та як вхопить вовків по два в одну лапу, а вони як заридали та застогнали... А далі якось вирвалися та давай ногам знати, аж закурилося за ними!</p>
	<p>Так то хитрий кіт став цапові й баранові в пригоді.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p>Кіт, цап і баран. Н. П. Андреев, Указатель сказочных сюжетов по системе Аарне. Издание государственного Русского географического общества, Л., 1929. — . Час і місце запису не зазначені. Світ дитини. Ілюстрований часопис для українських дітей та молодіжі, Львів, 1920—1939., 1928, ч. 3, стор. 92—93.</p>
			<p><a href="/Український фольклор Книги/Іван Березовський ☼ Казки про тварин/">Казки про тварин</a> (Українська народна творчість) — Київ: Наукова думка. — 1976 — 575 с.</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
</footer>
<!--#include virtual="/-/inc/general__page_end.inc" -->
