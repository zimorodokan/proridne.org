<!--#include virtual="/-/inc/general__page_start.inc" -->
<title>Як покаявся грішник ☼ Українська народна казка ☼ Народна творчість</title>
<meta name="Description" content="Українська народна казка Бойківщини «Як покаявся грішник» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Як покаявся грішник.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Як покаявся грішник	 <br><span class="article__headerDescription">Українська народна казка Бойківщини</span></h1>
	<p>Одна вдовиця мала одного сина і дуже жалувала його, бо він сирота, бо не було в него батька. А як дітей жалуєш, то з них діла не буде, бо кажуть, що дитину люби, як душу, а телепай, як грушу. Коли син підріс, то зв’язався з пустим товариством і пішов красти. Бона просила, плакала, але нічого вже не помагало. Пішла вона до священика та й каже:</p>
	<p>— Отче, в мене один син. Поможіть мені його виховати, бо я буду мати гріх, що я його не виховала.</p>
	<p>— Нехай він прийде до мене, — відказує священик. Вона приходить додому та й каже:</p>
	<p>— Сину, покайся, не кради, бо то гріх. Не вбивай, не ображай людей. Я уже стара, скоро буду вмирати. А тобі за все треба буде відповісти перед богом. Я була у священика і розказувала йому про все твоє життя, всі твої вчинки. Він сказав, аби ти прийшов до него.</p>
	<p>— Добре, — каже, — мамо, я піду.</p>
	<p>Встав він раненько та й пішов до священика. Той якраз збирався йти до церкви.</p>
	<p>— Отче, ви казали, аби я до вас прийшов? Священик питає:</p>
	<p>— А хто ти такий будеш? Я тебе не знаю. Каже він:</p>
	<p>— Я такої й такої вдови син. А священик:</p>
	<p>— Сину, твоя мати-вдова приходила до мене й плакала, що не може тебе виховати, що ти пішов на пусті дороги. Даю тобі добру раду: не кради, не будь брехливий, не ображай людей, бо се — великий гріх. Слухай мами свої, бо мама своїм дітям зла не хоче. А за всі гріхи, що ти натвориш, треба буде відповідати перед богом.</p>
	<p>А він каже священикови:</p>
	<p>— Я вже великий, маю свій розум, знаю, що маю робити.</p>
	<p>І пішов геть, лишив маму свою, і пішов у розбійники. Грабував людей.</p>
	<p>І дійшло до того, що зачав він людей убивати. Їх у тій банді було десять чоловік, і він зачав розказувати тим своїм товаришам, як його мама вчила та наказувала, що того робити не треба. А вони зачали ся з него сміяти.</p>
	<p>Грабували вони далі, і дійшло до того, що вбили много людей. Одного разу він убив пана, і його спіймали. А в тих місцях був такий закон, що голова йшла за голову. Мають його судити, і дали знати мамі, що сина ймили і завтра буде суд. І судили його, і засудили на страту, на вішалницю. Приїхала мама його, а його питають:</p>
	<p>— Чи хочеш ти говорити з своєю мамою? А він каже:</p>
	<p>— Я хочу говорити, але то вже пізно, бо треба було мене виховувати, як був маленький.</p>
	<p>Але дали мамі дорогу, пропустили її. Ввійшла вона і гірко заплакала. Він подивився на свою маму та й каже:</p>
	<p>— Не плач, мамо. Ти сама цему винна, що я йду на смерть. Треба було не жаліти мене, а в Божім дусі виховувати, коли був маленький. А тепер підеш за мною і будеш бачити, як стратять твого сина.</p>
	<p>Вона впала лицем до землі і зачала гірко ридати. Зняла руки догори та каже:</p>
	<p>— Маріє, Мати Божа, твій Син був Божим Сином, а мій син — грішник-убійник. Але як тобі було жаль за твоїм сином, як його розпинали на хресті, так мені жаль і за моїм сином, хоч твого Сина розп’яли невинно, за людські гріхи, а мого карають заслужено. Але я прошу тебе, змилосердься над ним.</p>
	<p>А суддя й каже:</p>
	<p>— Вивести її геть!</p>
	<p>І приказав вести його на шибеницю, на страту. А до сина говорить:</p>
	<p>— Перед смертю маєш п’ять хвилин, посліднє твоє слово. А він сказав судді:</p>
	<p>— Аби ніхто не попадав на таку дорогу, як я.</p>
	<p>Повели його на шибеницю. Оточили його жовніри, іде багато народу, а попри дорогу стоїть капличка. Він став коло тої каплички і зачав плакати. А жовніри штовхають його, аби йшов далі. Він каже:</p>
	<p>— Чи є тут судця?</p>
	<p>— Є, — жовніри йому. Тоді він говорить:</p>
	<p>— Попросіть його, нехай він прийде до мене.</p>
	<p>Приходить до него суддя та й каже:</p>
	<p>— Що ти хочеш, сину? А він йому:</p>
	<p>— Це моє посліднє слово перед смертю. Позвольте мені п’ять хвилин перед тою капличкою, перед Матір’ю Божою, поплакати. Бо я не вмію молитися, я мами не слухав, а тепер зрозумів, що недобре робив. Але то вже пізно.</p>
	<p>А суддя йому говорить:</p>
	<p>— Не п’ять хвилин, а хоч і п’ять годин.</p>
	<p>Жовніри від него відступилися, він паде лицем до землі, гірко плаче і каже:</p>
	<p>— Маріє, Мати Божа, я не вмію молитися, я не знаю, як тебе просити. Але змилуйся надо мною і над усіми такими, як я, аби не поступали на таку ганебну дорогу, як я, аби слухали своїх батьків.</p>
	<p>А в той час ударяє велика ясність, і спадає та ясність на обличчя Матері Божої. А голос із того образа говорить:</p>
	<p>— Сину, за твоє щире покаяння перед смертю прощає тобі господь всі твої провини. Але проси земного суддю, аби й він тобі простив.</p>
	<p>Тоді суддя сказав усім відійти геть. Відкривають капличку, знімають образ Матері Божої і думають: «То хтось підробив, що так говорив той голос». Розібрали капличку, подивилися на образ Матері Божої — нічого підробленого нема. А він лежить і плаче.</p>
	<p>Спадає велика ясність другий раз, і голос говорить:</p>
	<p>— Слухайте, люди! Отець Небесний і Суддя Небесний за щире покаяння прощає йому всі його гріхи й провини, але просіть земного суддю, щоби його пустив.</p>
	<p>Тоді судця говорить:</p>
	<p>— Слухайте, люди, і дивіться всі, що тут нема нічо’ підробленого. То є Божа сила. Раз йому бог прощає всі його гріхи й провини, Суддя Небесний, то як можу засудити його я, суддя земний?</p>
	<p>І каже йому суддя:</p>
	<p>— Слухай, сину, ти свобідний. Я не можу післати тебе на смерть, на шибеницю. Вертайся до свої мами і більше на таку дорогу не поступай.</p>
	<p>Устав він, узяв той образ і йде додому. А суддя каже:</p>
	<p>— А чо’ ти образ береш?</p>
	<p>Він каже:</p>
	<p>— Бо я вірю в цей образ — він спас мені життя.</p>
	<p>Приніс той образ додому, поклав його на стіл і вбрав у різні квіти. Приходять сусіди та й говорять до него:</p>
	<p>— А що тобі той образ дасть? Нащо ти його вбираєш у квіти? А він каже:</p>
	<p>— Я твердо вірю, що то Божа сила. Божа сила і цей образ дарували мені життя.</p>
	<p>Увірував він у той образ і щодня три рази вбирав його у різні квіти, і ставав на коліна, і дякував богу і тому образови, що спас йому життя.</p>
	<p>Мати постаріла й померла, а він оженився. І жінка все просила його, аби він пішов до церкви і приступив до святої сповіди. А він відказував їй:</p>
	<p>— Я вірю в той образ і вірю в Божу силу, бо бог врятував мене від смерти. А висповідатися я не можу, бо покривдив багато людей. Я вбивав людей і знаю, що бог не годен мені простити ті всі гріхи.</p>
	<p>Але жінка все просила його й просила, аби він пішов до сповіди.</p>
	<p>А він стояв на своїм і далі любувався тим образом.</p>
	<p>У них уже народилася дитина, хлопчик мав сім років, і мама вчила хлопчика молитви. Коли хлопчик молився, батько за хлопчиком повторював і так навчився молитися. Дитина молилася та й він молився.</p>
	<p>Одного разу вийшов він на прогулянку, приперся до поруччя на мості, а поруччя було старе, гниле, проломилося, і він упав з моста у воду. І в нім щось обірвалося. Люди дістали його з води, принесли додому напівмертвого. Жінка зачала плакати, а він каже до неї:</p>
	<p>— Не плач, жінко, іди до священика, бо я хочу бути в сповіди. Прийшов священик, висповідав його. Він прийняв святі тайни, а жінка й дитина стали молитися. Каже їм:</p>
	<p>— Моліться, моліться, бо з кожним вашим словом мені стає легше. І в той час помирає.</p>
	<p>Коли його поховали, жінка пішла до священика і говорить:</p>
	<p>— Наложіть на мене покуту, бо чоловік мій помер і покуту не відбув.</p>
	<p>Священик відповідає їй:</p>
	<p>— Я не маю права накладати на вас покуту за вашого чоловіка.</p>
	<p>Напишіть до Папи Римського, нехай він наложить покуту.</p>
	<p>Вона попросила священика, аби написав до Папи Римського. Через місяць приходить їй відповідь, що за морем є острів, а на тім острові монастир, а в тім монастирі жиє монах. І ніхто на неї не може наложити покуту, тільки той монах. Пішла вона до родичів, зібрала грошей, лишила хлопчину в родичів, а сама поїхала до того монастиря.</p>
	<p>Коли приїхала туди, в монастир, там була дуже велика сила народу. Вона питає людей, як доступитися до того монаха. А їй кажуть:</p>
	<p>— То треба ждати два-три місяці, аби ви до монаха дійшли. Вона думає: «Я тілько бути тут не можу, бо лишила дома дитину».</p>
	<p>Підійшла до монастиря, бо хоче помолитися. А там повно народу. Уздріла, що велика сила народу, і думає: «Помолюся й буду їхати геть». Якось упхалася в монастир, клякла на коліна й стала молитися. Чує, шум якийсь у монастирі зробився. Вона дивиться — а той місіонар правцює до неї. І говорить їй:</p>
	<p>— Твій чоловік був великий злочинець. Але він навернувся до бога, випросив ласку у Матері Божої, і йому все прощено. Твій рід благословенний, твій син стане місіонаром і буде навертати до бога грішний народ.</p>
	<p>Вона вернулася додому, віддала свого сина в монастир і дожила до тих років, що він ся вивчив і став місіонаром. І почав проповідувати віру Христову.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Перегінське, Рожнятівського району, Івано-Франківської області 25 червня 1995 року Максимець Василь Онуфрійович (1929 року народження)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Бойківщини/">Фольклор Бойківщини</a></li>
	</ul>
</footer>
<!--#include virtual="/-/inc/general__page_end.inc" -->
