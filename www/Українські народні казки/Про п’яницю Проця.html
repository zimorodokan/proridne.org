<!--#include virtual="/-/inc/general__page_start.inc" -->
<title>Про п’яницю Проця ☼ Українська народна казка ☼ Народна творчість</title>
<meta name="Description" content="Українська народна казка Покуття «Про п’яницю Проця» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Про п’яницю Проця.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Про п’яницю Проця <br><span class="article__headerDescription">Українська народна казка Покуття</span></h1>
	<p>Був собі п’яниця Проць. Він мав жінку, мав діти, але дуже пив. Пропивав, що мав. Щоднини у корчмі сидів. Одного разу він там дуже напився. А там п’яниці сидять коло гальби і говорять всякі ганьби. Той каже, що в него нива не вродила, а той, що в него барабуля в ямі зогнила. А той каже:</p>
	<p>— А у мене вчора й нині був здекутор у гостині. А Проць каже:</p>
	<p>— Панове ґазди, позвольте й мені словечко сказати. Бо він найбідніший і найдрантивіший. Всі кричать:</p>
	<p>— Кажи, що маєш казати! Позволяють йому, а він їм оповідає:</p>
	<p>— Моя жінка — як скотина. Бере коцюбу в руки, і я не встиг пообзиратися, а вже під лавою опинився. А вона каже: «Вставай, драбе! Вставай, лопуху! Розбий колоду та й іди по воду. Та й дров нарубай. І худобі їсти дай. І колиши дитину. Живо, бо гину!» Вона теньґо б’є мене і це каже. А я під лавою світу не бачу і весь розум трачу. Та встаю помалу, біжу до Лейби, він мене порадить, повеселить, повіншує. А як не маю грошей, то він поборгує. Каже: «Що будеш пити, сабашівку чи житнівку? А може, пан буде пити пиво? Лиш би, — каже, — не було дива».</p>
	<p>Ми ще не встигли ся зговорити, а стара моя небога вже стоїть з коцюбою коло порога. І так страшно б’є, що я стою й плачу і навіть світу не бачу. Біжу додому чимдуха, але забувся, що я вже без кожуха.</p>
	<p>І тут жінка прийшла до корчми його бити. Він утік додому, а вона прийшла до хати і його надворі прив’язала. Та ввійшла до хати, покрутилася, лягла та й умерла. А він прив’язаний сидить, чекає. А старший хлопець виходить з хати та й каже:</p>
	<p>— Ти їй в’їв ребра та й кости, та й вона померла від злости.</p>
	<p>Зійшлися всі радикали і дуже файно жінку поховали. А Проць прибрався, підголився і сподобав Ганну та й оженився. Та й не мав він уже що коло хати робити і не йшов у корчму пити, бо мав молоду жінку, мусив її сокотити.</p>
	<p>Прийшли до него шевці та й кажуть:</p>
	<p>— День добрий, Процю, що маєш робити? Чи не маєш ти, ґаздо, нових чобіт шити?</p>
	<p>— Я маю й чоботи, й черевики шити і вас приймаю, але прошу й благаю мою жінку не любити.</p>
	<p>Та й він їм дав пару чобіт шити, а сам назбирав грошей та й пішов до Лейбка мед-горілку пити. Шиють шевці, шиють, чобіт дошивають, молоду Ганнусю з собою підмовляють.</p>
	<p>— Ходи з нами, Ганно, Ганно молодая, ходи з нами, з шевцями. Будем тебе годувати лишень колачами.</p>
	<p>Але був у него найстарший хлопець. Та й побіг він до Лейбка.</p>
	<p>— Десь тут є мій отець.</p>
	<p>Проць не встиг ще в корчмі сісти, а хлопець прибігає.</p>
	<p>— Ходи, тату, — каже, — додому їсти. Тату ти, мій тату, ти п’єш мед-горівку, а наша мама, твоя жінка, пішла з шевцями на мандрівку.</p>
	<p>А він каже:</p>
	<p>— Йди, хлопче, додому, впрягай коні воронії та поїдем здоганяти шевці молодії.</p>
	<p>І наздогонив їх на кедровім мості, і просить, і благає:</p>
	<p>— Ходи, Ганнусю, хоть до мене в гості.</p>
	<p>А вона втікає аж на край Дунаю і перед шевцями присягає, що такого не знає. Він злапав її і топить. А ті шевці кажуть:</p>
	<p>— Ади, жінка пливе, як те біле гуся. А вона каже:</p>
	<p>— Рятуй мене ти, мій Процю, я твоя Ганнуся! А він каже їй:</p>
	<p>— Пливи ти, Ганнусю, по тихім Дунаю. Аби-с більше не казала: «Я тебе не знаю».</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Снятин, Снятинського району, Івано-Франківської області 1 березня 1987 року Петращук Катерина Михайлівна (1922)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Покуття/">Фольклор Покуття</a></li>
	</ul>
</footer>
<!--#include virtual="/-/inc/general__page_end.inc" -->
