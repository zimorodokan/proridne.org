<!--#include virtual="/-/inc/general__page_start.inc" -->
<title>Похорон ☼ Українська народна казка ☼ Народна творчість</title>
<meta name="Description" content="Українська народна казка Подніпров’я (Наддніпрянщини) «Похорон» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Похорон.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Похорон <br><span class="article__headerDescription">Українська народна казка Подніпров’я (Наддніпрянщини)</span></h1>
	<p>Був у багатого пана пес, який добре йому служив. Але з роками зістарився, взяв та й здох. Ну, пан хоче його поховати, як християнина, бо пес мовби те заслужив усім своїм життям. От іде багач до попа та й каже:</p>
	<p>— Хочу я свого пса старого поховати, як християнина. Поможіть зробити таке!</p>
	<p>Піп каже:</p>
	<p>— Що ти, здурів,— пса ховати по-людськи? Де таке видано? Ти що, хочеш мене з світу звести?</p>
	<p>Але пан як сконфузився. Ходить по хаті, проказує до попа примовкою:</p>
	<p>Ваша голова не пуста,</p>
	<p>Та й моя не порожня,</p>
	<p>Придумать, як зробить усе, можна,</p>
	<p>Маю грошей повні баки,</p>
	<p>Поховаємо собаку.</p>
	<p>Та й витягає повні жмені грошей. Як забачив піп ті гроші, аж слину пустив. Узяв швиденько, приховав собі під рясу, а чоловікові говорить:</p>
	<p>— Робіть малу домовинку, ніби на малу дитинку, будемо пса ховати.</p>
	<p>Іде багач додому, робить домовину, ніби на малу дитину. Беруть вони вдвох з попом пса та й ховають, як християнина. Чоловік радий, і піп не хмуриться.</p>
	<p>Але пройшло трохи часу, сусіди бачать, що то не людина похована, бо всі в багача живі, а тільки пса нема; то вже й догадалися, що собаку поховали.</p>
	<p>Взяли та й написали жалобу аж у Лавру. Так і так, пса піп поховав, як християнина. А в Лаврі сполошилися:</p>
	<p>— Як так? Не може такого й бути! Комісію послати та перевірить усе!</p>
	<p>Злякався піп, труситься, до багача йде, журиться:</p>
	<p>— Що ти наробив, ти мені сорому заробив!</p>
	<p>А пан йому:</p>
	<p>Нічого, батюшко,</p>
	<p>Ваша голова не пуста,</p>
	<p>Та й моя не порожня,</p>
	<p>Придумать, як зробить,</p>
	<p>Усе можна,</p>
	<p>Маю грошей повні чани —</p>
	<p>Мовчатимуть прочани.</p>
	<p>Та й показує повні жмені грошей. Тоді багач коня осідлав і у Лавру поскакав, а з собою цапа рогатого на мотузці взяв. Зайшов до владики та й каже:</p>
	<p>— Владико, владико, висвяти мені цапа рогатого на попа кудлатого.</p>
	<p>Як розсердиться владика, як затупає ногами:</p>
	<p>— Як ти смієш мене так просити, щоб із цапа попа зробити?!</p>
	<p>Але пан заплатив чималенько. І все змінилося: постригли цапа на попа!</p>
	<p>Пройшов тиждень. Приїздить владика у село порядок наводить, йде до церкви, став там під стіною і слухає. А піп у церкві аж тремтить з переляку, править, а в самого голос дрижить:</p>
	<p>Ви курите люльку,</p>
	<p>Я нюхаю та-ба-ку.</p>
	<p>Ви висвятили цапа на попа,</p>
	<p>А я поховав со-ба-ку.</p>
	<p>Ви не винні,</p>
	<p>Та й я не ви-и-не-е-ен!</p>
	<p>А люди нічого не знають, переглядаються та хрестяться. Ну, тоді приїжджий батюшка злякався та й сказав людям:</p>
	<p>— Неправда ваша, люди добрі, піп ваш поховав не пса, а християнина.</p>
	<p>Та з тим із села й поїхав. Нічого не вдіяв, тільки сорому натерпівся.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>186 (5379). Похорон. СУС 1842. Записано 2008 року. Шеремет Антоніна Тимофіївна (1929). Черкаська область, Золотоніський район, Зорівка</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Наддніпрянщини/">Фольклор Подніпров’я (Наддніпрянщини)</a></li>
	</ul>
</footer>
<!--#include virtual="/-/inc/general__page_end.inc" -->
