<!--#include virtual="/-/inc/general__page_start.inc" -->
<title>Катюзі по заслузі ☼ Українська народна казка ☼ Народна творчість</title>
<meta name="Description" content="Українська народна казка Чернігівщини «Катюзі по заслузі» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Катюзі по заслузі.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Катюзі по заслузі <br><span class="article__headerDescription">Українська народна казка Чернігівщини</span></h1>
	<p>Жив дід і баба. Жили бідно-бідно. От і каже баба дідові:</p>
	<p>— Та ти б пішов у ліс, викопав ямку, може б, що упало в неї.</p>
	<p>На другий день пішов дід до лісу, викопав ямку. Пройшло два дні. Зранку пішов дід до ями в лісі і побачив, що там борсається заєць. Забрав його в мішок і приніс додому. Впустив у хлів.</p>
	<p>На другий день знову дід пішов до ями в лісі. Бачить, щось борсається. Угледів, а то лисиця. Забрав дід і її додому. Вкинув у хлів до зайця. На третій день знову пішов дід до лісу і побачив, що у ямці борсається вовк. Важко було діставати його, але він дістав. Приніс у мішку додому, пустив у хлів. Так їх стало троє. На четвертий день знову пішов дід до лісу і побачив, що в ямці борсається ведмідь. Важко було ведмедя нести додому, але дід і його приніс, впустив до хліва. Так вони стали жити вчотирьох.</p>
	<p>От дід і баба кажуть їм:</p>
	<p>— Ідіть, працюйте. Досить сидіти на наших харчах.</p>
	<p>Випустив дід їх і звірі пішли за здобиччю. Через декілька днів лисичка пригнала табун гусей, качок. Заєць приніс разки намиста (забрав те, що десь парубки і дівчата скинули на гуляннях). Вовк приніс великого кабана, а ведмідь бочку меду. Дід і баба раді, залишили їх жити у садибі.</p>
	<p>Деякий час між ними був мир і спокій. Перша пригода сталася із зайчиком, він поїв на городі всю капусту, яку баба так доглядала. Вирішили зайця випустити назавжди з оселі. Друга пригода сталася з вовком. Крадькома, по одній-дві гуски їв кожного дня вовк. Дід і баба вирішили прогнати вовка назавжди. Ведмідь ще деякий час служив вірно діду і бабі, але і з ним сталася пригода. Всю рибу їв, яку так довго ловив дід на святки. Відніс дід ведмедя у ямку. Лише одна лисиця залишилася жити в господі.</p>
	<p>Одного разу почула лисиця запах медку, який поставив дід на горищі, і каже до баби:</p>
	<p>— Бабо, мене в куми звуть.</p>
	<p>А баба їй:</p>
	<p>— Відріж: лусочку хліба, да й іди.</p>
	<p>Лисиця відрізала лусочку хліба і по драбині полізла їсти медок. Їла-їла, що аж п’яна стала. Злізла з горища, й каже до баби:</p>
	<p>— Відкрийте двері, я п’яна.</p>
	<p>А баба до неї:</p>
	<p>— А як же твоє куменятко звать?</p>
	<p>— Початочок, — сказала лисичка.</p>
	<p>На другий день знову лисиці закортіло меду. Вона проситься у баби:</p>
	<p>— Бабо, мене в куми зовуть.</p>
	<p>— Відріж лусочку хліба, да й іди.</p>
	<p>Їла-їла лисичка на горищі мед та й п’яна стала. Ледве злізла з драбини. Баба її питає:</p>
	<p>— А як твоє куменятко звуть?</p>
	<p>— Серединка, — сказала лисичка і засоромилась.</p>
	<p>На третій день знову кортить лисичці меду. Вона проситься у баби:</p>
	<p>— Бабо, мене в куми звуть.</p>
	<p>— Відріж лусочку хліба, да й іди.</p>
	<p>Відрізала лусочку хліба лисичка та й полізла по драбині на горище їсти медок. Їла-їла лисичка на горищі мед та й п’яна стала. Злізла з драбини, а баба й питає:</p>
	<p>— А як твоє куменятко звуть?</p>
	<p>— Переверточок, — сказала лисичка.</p>
	<p>Настав Спас. Баба напекла пирогів і каже до діда:</p>
	<p>— Діду, неси медок, який зберігається на горищі.</p>
	<p>Поліз дід на горище, а там перевернута бочечка з-під меду. Дід з бабою вирішили, що нашкодила лисиця. На наступний день і її дід відніс і кинув у ямку.</p>
	<p>Довго сиділа у ямці лисиця і не могла вилізти. Знесилилась. Бачить, на дереві, яке було над ямкою, сидить дроздик. Вона й каже до нього:</p>
	<p>— Дроздику, дроздику, милий дроздику. Носи, носи гілочки в ямку, щоб я могла вилізти з ямки.</p>
	<p>Носив-носив день, два, три, чотири дні дроздик гілочки, щоб лисичка вилізла з ямки. Врешті вилізла вона з ямки і каже на дроздика:</p>
	<p>— Нагодуй мене.</p>
	<p>— Добре, — сказав дроздик.</p>
	<p>От побачив він, що іде дівчинка з корзинкою і несе батьку-косарю їсти. Сів дроздик наперед дівчинки, вона корзинку поставила і побігла за ним. А лисичка в цей час вийняла з корзинки їжу і всю поїла. Знову до неї прилетів дроздик, а вона йому:</p>
	<p>— Напої мене.</p>
	<p>Знову взявся до роботи дроздик. Бачить, один чоловік везе в бочці воду косарям. Дроздик сів на бочці, а чоловік як вдарить палкою по бочці, то вона і розкололась навпіл. А лисичка в той час п’є доскочу. Напилася і каже на дроздика:</p>
	<p>— Розсміши мене.</p>
	<p>Терпів-терпів дроздик і привів лисичку до багатої господи, де було на прив’язі багато собак. Дуже близенько підвів дроздик лисицю до собак, від яких вона чекала смішних історій, а вийшло навпаки. Тільки вона наблизилась, як собаки розірвали її.</p>
	<p>Так і поплатилася лисичка за свої хитрощі. У народі кажуть: «Катюзі по заслузі».</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>214 (4459). Катюзі по заслузі. СУС 15+56В. Записала Коробко Валентина 2008 року. Козел Ніна Петрівна (1923). Чернігівська область, Менський район, Бігач</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Чернігівщини/">Фольклор Чернігівщини</a></li>
	</ul>
</footer>
<!--#include virtual="/-/inc/general__page_end.inc" -->
