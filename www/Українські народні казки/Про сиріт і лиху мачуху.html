<!--#include virtual="/-/inc/general__page_start.inc" -->
<title>Про сиріт і лиху мачуху ☼ Українська народна казка ☼ Народна творчість</title>
<meta name="Description" content="Українська народна казка Покуття «Про сиріт і лиху мачуху» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Про сиріт і лиху мачуху.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Про сиріт і лиху мачуху <br><span class="article__headerDescription">Українська народна казка Покуття</span></h1>
	<p>Були чоловік і жінка, мали двоє дітей, дівчинку й хлопчика. Дівчинка була старша, а хлопчик молодший. Мама їхня заслабла, довго лежала й померла. І чоловік женився другий раз. Женився, привів собі жінку, а дітям мачуху. Та мачуха дуже не любила дітей.</p>
	<p>— Озми, чоловіче, ці діти і відведи в ліс — хай їх звірі з’їдять. Тепер ходять по ягоди. Ніхто не догадається, що ми їх нагнали. І він повів їх у ліс.</p>
	<p>А діти взяли собі торбинки на ягоди. Але одно взяло собі в ту торбинку попелу, а друге — муки кукурудзяної. Ідуть і сиплють. Тато завів їх далеко в ліс і лишив, аби збирали ягоди. А сам пішов додому. Вони назбирали ягід, сіли під дерево й сидять. Там і переночували. Встають рано — нікого в лісі нема. Діти плачуть, хотять вернутися додому. А звірі вночі муку злизали. А попіл є, і вони йдуть тою посиланою попелом стежкою.</p>
	<p>А якраз тоді їхав королівський син лісом з полювання, і ті діти забирає.</p>
	<p>Побули вони сім років при королівському дворі. Та дівчина виросла і сподобалася королевичу. Вже й він з тою дівчиною жениться.</p>
	<p>А в тої мачухи було чарівне дзеркало. Чешеться вона, дивиться в дзеркало та й каже:</p>
	<p>— Ну яка я красна!</p>
	<p>А дзеркало говорить до неї:</p>
	<p>— Ти кажеш, що ти красна, а твоя пасербиця в сто раз краща за тебе. В королівськім домі жиє вона і за королевича пішла. Ти хотіла її збутися, а ти їй велику надгороду дала, що з рідного дому прогнала.</p>
	<p>Мачуха бере й шукає її, аби позбутися. Зібралася вона, зачарувала яблука й понесла в королівський дім. Ні для кого, лиш для молодої королеви. Купує в неї ті яблука слуга і подає королеві. Внесли їх, а слуга вертається до тої, в котрої яблука купив. Привели її в палату, дають їй ті яблука кушати, а вона не хоче. Кинули кавалочок собаці. Собака їсти не хоче, а лиш то полизав і зразу згинув. А брат королеви надійшов, подивився і відразу пізнав, що то мачуха. Та й каже:</p>
	<p>— Вона нас хотіла погубити. Хоть най їсть ті яблука, хоть її з тими яблуками живцем прикопаємо.</p>
	<p>Що вона ся напросила, аби її пустили, — не пустили. І примусили, аби вона кушала. Вона тих яблук покушала і відразу загинула. І спалили за нею її стопи. І спалили той стіл, на якому лежали її яблука.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Вербівці, Городенківського району, Івано-Франківської області 1 вересня 1987 року Коркоза Анна Іванівна (1904 року народження)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Покуття/">Фольклор Покуття</a></li>
	</ul>
</footer>
<!--#include virtual="/-/inc/general__page_end.inc" -->
