<!--#include virtual="/-/inc/general__page_start.inc" -->
<title>Пригоди хлопця ☼ Українська народна казка ☼ Народна творчість</title>
<meta name="Description" content="Українська народна казка Бойківщини «Пригоди хлопця» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Пригоди хлопця.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Пригоди хлопця <br><span class="article__headerDescription">Українська народна казка Бойківщини</span></h1>
	<p>Були чоловік із жінкою і мали одного хлопчика. Чоловік збирається їхати фірою на базар. Хлопчик просить:</p>
	<p>— Тату, і я поїду з вами.</p>
	<p>— Ні, не поїдеш, бо то темно. Другий раз поїдеш.</p>
	<p>Коли тато запряг коні і сів на фіру, хлопчик вихопився на фіру, сів ззаду та й їде. Може, проїхали десять кілометрів, чоловік подивився назад — хлопчик на фірі. Та й батогом його. І зігнав.</p>
	<p>Іде хлопець додому, надибає трьох чоловіків. Не знає, що за одні.</p>
	<p>— Ходи з нами, — кажуть.</p>
	<p>І пішли вони разом. Підходять під їдну комору, їден витягає камінь з муру, і посилають вони хлопця в комору. Та й кажуть:</p>
	<p>— Що там будеш видіти — бриндзу, масло, м’ясо — все давай сюди. Хлопець все їм давав. Але нарешті каже:</p>
	<p>— Все.</p>
	<p>Як все, то вони взяли та й заложили мур. Хлопця лишили там та й пішли.</p>
	<p>То було з суботи на неділю. І куди хлопець дінеться? Комора замкнена на колодку, а хлопець там. Але хлопець не такий дурний був, та й почав няворити, як кіт: «Мау, мау!» Чоловік у хаті каже жінці:</p>
	<p>— Жінко, видиш, ти кота там замкнула — все нам поїсть.</p>
	<p>А хлопець став собі за двері та й стоїть. Жінка прийшла, відчинила та й кличе:</p>
	<p>— Кота, кота, кота!</p>
	<p>А той з-за дверей та й тікати. Втік, іде додому. Та й знов надибав на тих самих злодіїв. Питають вони його:</p>
	<p>— Ну, як? Як ти втік?</p>
	<p>Він розказав. Вони боялися, що хлопець викаже їх, розкаже, що вони крадуть.</p>
	<p>А вони мали порожню бочку. Беруть ту бочку на плечі і в ліс.</p>
	<p>Несуть бочку і ведуть з собою хлопця. Та в бочку його і заднили дно. Думають: «Ти вже нікуди відти не дінешся». Плач — не плач, а з бочки не вилізеш. Та й сидить хлопець у тій бочці.</p>
	<p>Приходить до бочки вовк. Чує, щось пахне. Сюди-туди коло бочки, та й попав вовкови хвіст у ту дірку, де чіп проходить. Хлопець як імився за хвіст, як уперся ногами в бочку! А вовк як піде з бочкою по камінню! І розсипалася бочка. Хлопець вискочив і прийшов домів.</p>
	<p>І не знаю я, що далі зробилося з ним. Чи оженився, чи ходить парубком ще й донині.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Ясень, Рожнятівського району, Івано-Франківської області 21 липня 1994 року Лучканич Василь Павлович (1916 року народження)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Бойківщини/">Фольклор Бойківщини</a></li>
	</ul>
</footer>
<!--#include virtual="/-/inc/general__page_end.inc" -->
