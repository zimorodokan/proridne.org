<!--#include virtual="/-/inc/general__page_start.inc" -->
<title>Як присудив суддя ☼ Українська народна казка ☼ Народна творчість</title>
<meta name="Description" content="Українська народна казка Покуття «Як присудив суддя» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Як присудив суддя.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Як присудив суддя <br><span class="article__headerDescription">Українська народна казка Покуття</span></h1>
	<p>Було два брати: оден багач, а оден бідний. Приходить бідний до багача і каже:</p>
	<p>— Дай мені, брате, на годину, на дві коней. Най виорю та посію грядку пшениці.</p>
	<p>— Та що тобі з того, як дам на годину, на дві? Ходи до мене шість день на роботу, а на семий день прийдеш, і я тобі дам коні на цілий день.</p>
	<p>Іде бідний до багача на роботу шість день. І все, що йому кажуть, робить. Пройшло шість день, на семий має йти до багача за кіньми. А як же йти, як семої днини неділя? Бідний каже:</p>
	<p>— Ніхто в неділю не оре й не сіє, бо то гріх.</p>
	<p>Йде бідний до багача за кіньми в понеділок рано, бо він йому вже відробив шість день.</p>
	<p>— Чого ти прийшов? — каже багач.</p>
	<p>— Та, — каже, — щоби дав коней. Щоб посіяв трохи пшениці. А багач йому:</p>
	<p>— Ти скажи, а як ми договорилися? Ми договорилися, би ти шість день відробив, а на семий прийшов за кіньми. А зараз уже не семий, а осьмий день.</p>
	<p>— Та як я мав іти, як семий день була неділя?</p>
	<p>— Що мене обходить, що неділя? Ми договорилися за семий день. Іди пороби мені ще шість день, а на семий прийдеш за кіньми.</p>
	<p>Що робити бідному? Іде ще шість день робити. А семої днини, хоть то й неділя була, іде вже за кіньми. І брат дав му коней.</p>
	<p>— Іди собі, ори, сій.</p>
	<p>Ну та й виорав він собі грядку, той бідний, та й посіяв. Скінчив свою роботу, і вже сонце над заходом. Бере плуг, борони, склав на фіру та й рихтується додому. Сів на фіру, махнув на коні батогом. А коні крок уперед, крок назад, попадали одно на одного і погинули. Що робити? Напудився він, плаче. А на полі були польові, вони пішли до багача та й розказали, що погинули його коні. Багач прийшов, подивився та й каже:</p>
	<p>— Та як же? Я ж тобі дав здорові коні.</p>
	<p>Іде багач і бідного позиває. Прийшли виклики з суду. Багач набрав купу свідків. Закликав їх до хати, нагодував, напоїв, заплатив їм, аби вони добре свідчили, що коні були здорові, аби бідний йому за коні заплатив. Сіли на фіру і їдуть до суду. А бідний іде до суду пішки.</p>
	<p>Устав він ще темно та й іде до суду, а вони їдуть та й здогонили його. Їдуть попри корчму. Багач каже фірману:</p>
	<p>— Стань та щось перекусим у корчмі.</p>
	<p>Фірман став, та й ціла купа свідків позлазили і йдуть до корчми. Багач їх годує, щоб добре свідчили. А тут надійшов бідний. Став і стоїть коло корчми. Грошей не має, аби щось купити. Стояв, стояв, змерз та й думає: «Іду до корчми та трохи загріюся». І пішов бідний до корчми.</p>
	<p>Увійшов у корчму та й стоїть. Ті їдять, п’ють. А бідний журиться. Орендарева жінка подає їсти, а дитина плаче в колисці. Жінка каже до бідного:</p>
	<p>— Ідіть, добродію, та поколишіть дитину. Та й помастила йому маслом кавалок хліба.</p>
	<p>— Нате, вкусіть трохи.</p>
	<p>Він їсть і колише дитину. А дитина таки кричить, плаче. Він дав дитині в писок кришку хліба. Потому ще дав кришку. А дитина мала. Забило їй дих, та й вона вмерла.</p>
	<p>Орендар почав кричати. Тепер що робити? Іде з ними й орендар позивати бідного. Брат іде й орендар іде — вже два ідуть його позивати. Ті поїхали, а бідний іде попри церкву та й думає: «Ідуть мене два позивати. Вже знаю, що програю. Йду до церкви та хоть висповідаюся». Пішов до церкви та й на амбонію виліз. Зазирає вниз. А там ксьондз правив. Закрутилося бідному в голові, та й упав він ксьондзови на голову. Та й скрутив ксьондзови в’язи.</p>
	<p>Тепер іде вже й ксьондз того бідного позивати. Йдуть позивати три.</p>
	<p>Прийшли до суду. Насамперед багатий брат розказує своє, що погинули коні. А бідний розказує, що він йому робив дванадцять днів. А суддя каже:</p>
	<p>— Ти нащо змушував його орати в неділю? То не можна робити, тому й коні погинули. Тепер дай свому бідному братови межи діти корову. І дай корові на зиму їсти, бо він не має чим її годувати.</p>
	<p>Бідний виграв справу, а багач програв.</p>
	<p>Тоді орендар каже за свою справу. Каже, що через цего бідного дитина вмерла. А бідний каже, що він того не хотів і він не винен. Орендар своє, а бідний своє. Суддя вислухав і сказав так:</p>
	<p>— Ти, орендарю, віддай свою жінку цему ґазді, і най вона буде в него, аж поки в неї не народиться дитина. І з тою дитиною вернеться до тебе.</p>
	<p>Орендар взлостився та й каже:</p>
	<p>— Я не хочу, щоби він брав до себе мою жінку. Даю йому сто злотих, аби мою жінку не чіпав.</p>
	<p>Бідний виграв і цю справу.</p>
	<p>Тепер уже ксьондз підступає із своїми в’язами, обернутими назад. Розказує, як той на него впав. А цей каже, що він не хтів. Суддя вислухав того й того та й каже:</p>
	<p>— Іди, чоловіче, і ставай там, де ксьондз стояв, а ви ставайте на амбонії, де цей чоловік був і скочите з амбонії йому на в’язи. Та й буде добре.</p>
	<p>А ксьондз каже:</p>
	<p>— Я не хочу скакати з амбонії. Даю йому сто золотих, аби я не скакав.</p>
	<p>Ксьондз дав бідному сто золотих та й пішов до лікаря лікуватися. Бідний пішов додому і взяв у багача корову. І вже мав дві сотки й корову. Бог за него не забув.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Пробабин, Городенківського району, Івано-Франківської області 24 грудня 1989 року Дуб’як Катерина Дмитрівна (1908 року народження)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Покуття/">Фольклор Покуття</a></li>
	</ul>
</footer>
<!--#include virtual="/-/inc/general__page_end.inc" -->
