<!--#include virtual="/-/inc/general__page_start.inc" -->
<title>Як чоловік жінці правду сказав ☼ Українська народна казка ☼ Народна творчість</title>
<meta name="Description" content="Українська народна казка Буковини «Як чоловік жінці правду сказав» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Як чоловік жінці правду сказав.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Як чоловік жінці правду сказав <br><span class="article__headerDescription">Українська народна казка Буковини</span></h1>
	<p>Був собі пан. Мав чабана. І був той чабан такий довірений у пана, що лиш його їдного пропускала варта на воротях без перевірки. Їдного разу підходи до того чабана гадюка і каже йому:</p>
	<p>— Що ти від мене хочеш за те, що занесеш мене в панський двір? Став чабан і думає: «Що з гадюки вимагати?» Та й надумав.</p>
	<p>— Дай мені знання, — каже він гадюці. Гадюка йому:</p>
	<p>— Дам тобі знання, але щоб ти не казав, від кого їх маєш. А як скажеш комусь, то помреш.</p>
	<p>Залізла йому гадюка в пазуху, і він заніс її до пана в огороду. Вийшла вона з пазухи і пішла по панському дворі. А чабан пішов до овець. Сів собі в лісі на пеньок та й думає: «От дурна моя голова. Послухав гадюки і так далеко ніс її». А на дубови дві сірі ворони сидять та й каркає одна до другої: «Кир-кар, кир-кар». А чабан сидить на пенькови та й розібрав, що вони каркають:</p>
	<p>— Якби той чоловік знав, на що він сів! Він не на пеньок сів, а на золото.</p>
	<p>Порпає чабан руками попід пеньок — є золото! Тоді бере він собі підводу, складає на неї золото, завози і каже жінці:</p>
	<p>— Я заробив.</p>
	<p>Лишає чабан пасти панські вівці та хазяює коло хати. І так розбагатів, що більше нема куди. А їдного разу захотілося йому і його жінці поїздити, погуляти. Чоловік сідає на коня, а жінка на кобилу, і їдуть вони по дорозі. Але кобила трохи відстає від коня, лишається ззаду. Кінь заїржав до кобили: «Поспішай! Чого відстаєш?» А кобила й собі заїржала: «На тобі лиш їден їде, а на мені — троє». Кінь питає: «Як троє? На тобі їдно і на мені їдно». — «Нє, на тобі їдно, а на мені — троє. Я жеребна, а жінка тяжка. От і маєш троє».</p>
	<p>Чоловік не знав, що кобила жеребна, а жінка його вже тяжка. Як почув він це, то засміявся. Жінка побачила це та й каже:</p>
	<p>— Чоловіче, чого ти засміявся, як заїржали коні? Ти щось знаєш?</p>
	<p>— Нічого не знаю.</p>
	<p>— Нє, знаєш!</p>
	<p>І почала вона його сукати, щоб він сказав, що знає. А він їй:</p>
	<p>— Жінко добра, як я тобі це скажу, то помру.</p>
	<p>— Помри, але скажи, — говори йому жінка.</p>
	<p>А колись не було цвинтаря, як тепер. Кожен собі в кінці свого городу копав на себе яму. Чоловік і каже:</p>
	<p>— Жінко, беру роскаль та викопаю яму, бо як скажу тобі, то помру.</p>
	<p>Взяв він роскаль і пішов конець городу яму копати. Копає він, копає, вже майже половину викопав. Прийшов пес, поклав мордочку на лапки та й думає: «Хазяїн має помирати, бо має правду казати». Тут прийшов і кугут. Такий високий, лабатий. Та й почав порпати, комашки збирати. А грудочки падуть у яму. Пес як скочив на кугута, хотів розірвати його. Пес говори по-свойому, кугут по-свойому, а хазяїн все розбирає, що вони кажуть. Кугут каже:</p>
	<p>— Твій хазяїн такий дурний, як ти. А пес питає:</p>
	<p>— А чого?</p>
	<p>— А того! Я, — каже, — маю сімдесят п’ять жінок і ні одній правди не кажу, а чоловік має їдну жінку, і то хоче правду сказати. Якби чоловік розумний, та пішов у вишнячок, та вирубав біячок, та щоб дав добре жінці біячок, то не питалася б вона за правду.</p>
	<p>Чоловік то все розібрав, бо в него знання є. Іде він у вишнячок, вирубує біячок, а яму закидає. Лишає біячок у сінях, а сам іде до хати. Жінка скаче йому на шию і питається його:</p>
	<p>— Викопав, чоловіче, яму? Чоловік каже:</p>
	<p>— Викопав, жінко.</p>
	<p>— Тепер скажеш правду?</p>
	<p>— Скажу, жінко. Але моя правда в сінях.</p>
	<p>— То йди принеси.</p>
	<p>Чоловік іде до сіней, бере біячок. Та мах біяком, та мах! Та як дав жінці «правду», то вона й до цих пір більше правди не питається.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Вашківці, Сокирянського району, Чернівецької області 23 березня 1979 року Танас Іван Олексійович (1922)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>


<article class="articleMain">
	<h1 class="articleMain__header">Як чоловік жінці правду сказав <br><span class="article__headerDescription">Українська народна казка Буковини</span></h1>
	<p>Один чабан пас у пана вівці. Одного разу підповзає до нього гадюка і каже:</p>
	<p>— Що ти хочеш за те, що занесеш мене у панський сад? Став чабан та й думає: «Що з гадюки візьмеш?» А тоді й каже:</p>
	<p>— Дай мені знання.</p>
	<p>— Я дам тобі знання, — погодилася гадюка, — але щоб ти нікому не казав, від кого їх маєш. Бо як скажеш кому-небудь, то помреш. Ти будеш розуміти мову всіх звірів і птахів.</p>
	<p>Залізла гадюка чабанові в пазуху, і заніс він її в панський сад. А сам пішов до овець. Сів собі край лісу на пеньок та й думає: «От дурна моя голова. Послухав гадюки і так далеко ніс її». А на дубі сидять дві сірі ворони та й каркає одна до другої: «Кир-кар, кир-кар». А чабан слухає та й розуміє, про що вони говорять.</p>
	<p>— Якби знав той чоловік, на що він сів! Він не на пеньок сів, а на золото, — каже одна ворона другій.</p>
	<p>Почав чабан порпати руками попід пеньок — є золото! Складає він золото на підводу, привозить додому і каже жінці:</p>
	<p>— Це я заробив.</p>
	<p>Розбагатів чабан, лишив панські вівці пасти.</p>
	<p>Одного разу захотілося йому прогулятися з жінкою на конях. Чоловік сідає на коня, а жінка на кобилу, і їдуть вони по дорозі. А кобила трошки відстає від коня. Кінь заіржав до кобили:</p>
	<p>— Швидше! Чого відстаєш? А кобила й собі заіржала:</p>
	<p>— На тобі лиш один їде, а на мені троє.</p>
	<p>— Як троє? На тобі одне й на мені одне.</p>
	<p>— Ні, на тобі одне, а на мені троє. Бо я жеребна, а жінка тяжка.</p>
	<p>Для чоловіка було новиною те, що сказала кобила. Почув він та й усміхнувся. А його жінка була дуже цікава, що треба, що й не треба — усе мала знати. Помітила вона, що чоловік усміхнувся, та питає:</p>
	<p>— Чоловіче, чого ти засміявся, як заіржали коні?</p>
	<p>— Не знаю, чого. Так собі.</p>
	<p>— Ні, знаєш.</p>
	<p>І причепилася вона до нього, щоб сказав, що він знає. А чоловік каже:</p>
	<p>— Жінко добра, як я тобі це скажу, то помру.</p>
	<p>— Помри, але скажи, — говорить йому жінка.</p>
	<p>А колись не було цвинтаря, як тепер. Кожен у кінці свого города копав на себе яму. Чоловік і каже:</p>
	<p>— Жінко, беру я рискаль та викопаю собі яму, бо як скажу те, то помру.</p>
	<p>Взяв він рискаль і пішов у кінець города яму копати. Копає він, аж тут прийшов пес. Поклав мордочку на лапи та й думає: «Хазяїн має померти, бо має правду казати». Тут прийшов і кугут. Такий високий, лабатий. Та й почав порпати, комашки збирати. І говорять пес із кугутом. Кугут каже:</p>
	<p>— Твій хазяїн такий дурний, як ти.</p>
	<p>— А чого?</p>
	<p>— А того! Я, — каже, — маю двадцять жінок, і ні одній правди не кажу, а він має одну, і то не дасть ради. Якби він був розумний та пішов у вишнячок, та вирубав біячок, та щоб дав добре жінці біячком, то не казала б вона: «Умри, але скажи».</p>
	<p>Чоловік те все розібрав, бо в нього було знання. Та пішов у вишнячок, вирубав біячок, а яму закидав. Лишає він біячок у сінях, сам іде до хати. Жінка скаче йому на шию і питає:</p>
	<p>— Викопав, чоловіче, яму?</p>
	<p>— Викопав, жінко.</p>
	<p>— Ну, тепер скажеш правду?</p>
	<p>— Скажу, жінко. Але моя правда у сінях.</p>
	<p>— То принеси.</p>
	<p>Чоловік іде до сіней, бере біячок. Та як провчив жінку, то вона й досі пам’ятає.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p>Як чоловік жінці правду сказав. Сравнительный указатель сюжетов: Восточнославянская сказка. Составитель Л. Бараг, И. Березовский, К. Кабашников, Н. Новиков. — Л.: Наука, 1979 670. Записано 23 березня 1979 року в селі Вашківцях Сокирянського району Чернівецької області від Івана Олексійовича Танаса (1923 року народження, освіта — 7 класи, електрик).</p>
			<p>Чарівна квітка: Українські народні казки з-над Дністра. Запис, упорядкування, примітки та словник М. А. Зінчука; Художники: Н. В. Кирилова і П. А. Гулін. — Ужгород: Карпати, 1986. — 301 с: іл.</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Буковини/">Фольклор Буковини</a></li>
	</ul>
</footer>
<!--#include virtual="/-/inc/general__page_end.inc" -->
