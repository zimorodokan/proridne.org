<!--#include virtual="/-/inc/general__page_start.inc" -->
<title>Про вужа ☼ Українська народна казка ☼ Народна творчість</title>
<meta name="Description" content="Українська народна казка Чернігівщини «Про вужа» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Про вужа.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Про вужа <br><span class="article__headerDescription">Українська народна казка Чернігівщини</span></h1>
	<p>Була собі жінка і була в неї дочка. Жили вони бідно. Пішла якось дочка на річку з подругами. Купалися вони, а одяг залишили на березі. Повилазили з води, а на одежині цієї дівчини лежить здоровенний вуж. Каже він до дівчини:</p>
	<p>— Якщо ти станеш моєю дружиною, то віддам тобі одежу.</p>
	<p>Крутилась вона сюди-туди та й каже:</p>
	<p>— Ну, добре, стану. А сама думає: «Як же ти мене знайдеш, хіба ти знаєш, де я живу?». Та й пішла додому з великим горем, питає в матері:</p>
	<p>— Що ж мені робить?</p>
	<p>— Та не знайде нас та гадюка, — каже мати, — ми позамикаємо і двері, і вікна.</p>
	<p>Позакривалися, позамикалися. Аж тут надвечір летять вужі. Обвили всю хату та й кричать:</p>
	<p>— Виходь, раз обіщала!</p>
	<p>Ну, що робити. Каже мати:</p>
	<p>— Йди, доню, якщо вже таке лихо!</p>
	<p>Вийшла вона, пішла до річки і забрав її вуж. У воду булькнули і зникли. Аж опинилася вона в такому царстві, в такому государстві! А із того ужа вийшов красивий-красивий хлопець. Зраділа вона такому чоловікові. Жили вони два роки. А вона за матір’ю скучила. Уже й донечка підростає, і синочок народився. Каже до чоловіка:</p>
	<p>— Уже, мій муже! Пусти мене до матері в гості. Я побуду і прийду назад.</p>
	<p>— Ну, добре, — каже, — іди. Але як вернешся назад, то біля річки погукай: «Уже, мій муже!». Я прийду і заберу тебе.</p>
	<p>Приходить вона до матері з дітками, а та і зраділа. Але ж яка мати захоче дочку назад відпускати?</p>
	<p>Каже доньці:</p>
	<p>— Залишайся!</p>
	<p>— Ні, піду. Він мій чоловік. Мені там добре, мамо.</p>
	<p>— А як же ти будеш назад вертатися?</p>
	<p>Вона й призналася матері як.</p>
	<p>— То хоч переночуй в мами, доню.</p>
	<p>Лягли вони спати, а мати за сокиру та й до води. Підійшла і гукає:</p>
	<p>— Уже, мій муже! Вийди, забери мене!</p>
	<p>Як тільки він висунув голову, мати й одрубала її. «От, — думає, — нарешті дочка зостанеться зо мною жити».</p>
	<p>Встала дочка, забрала діток, підійшла до води й кричить:</p>
	<p>— Уже, мій муже! Вийди, забери мене!</p>
	<p>А їй з води кажуть:</p>
	<p>— Нема твого мужа. Зарубала його твоя мати!</p>
	<p>Вона у крик та в плач:</p>
	<p>— Що ж ти, мамо, наробила!</p>
	<p>Так і не повернулася додому. Каже дочці:</p>
	<p>— Ти будь ластівочкою, а ти, синочку — соловейком. А я стану зозулею, буду кувати та по своєму мужу горювати.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>177 (4025). Про вужа. СУС 425М. Записав Микола Зінчук 29 жовтня 2007 року. Самойленко Надія Петрівна (1950). Чернігівська область, Носівський район, Плоске</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Чернігівщини/">Фольклор Чернігівщини</a></li>
	</ul>
</footer>
<!--#include virtual="/-/inc/general__page_end.inc" -->
