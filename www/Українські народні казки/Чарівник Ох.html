<!--#include virtual="/-/inc/general__page_start.inc" -->
<title>Чарівник Ох ☼ Українська народна казка ☼ Народна творчість</title>
<meta name="Description" content="Українська народна казка Буковини «Чарівник Ох» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Чарівник Ох.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Чарівник Ох <br><span class="article__headerDescription">Українська народна казка Буковини</span></h1>
	<p>Були собі дід і баба. Мали сина: він нічого не робив, лиш на печі собі спав. Поїсть — і на піч, а робити нічого не вмів. Дід дав його в кузню, щоб вивчився на коваля. Поробив він там трошки та й утік на піч, бо в кузні тяжко. А дід і каже: — Я дам тебе у плотню.</p>
	<p>Дав його дід у плотню, а він там поробив годину-дві та й утік, бо там</p>
	<p>теж треба робити. Тоді дід дав його в столярню. Він поробив трохи в тій столярні та й відти втік на піч. Не хоче робити. Розсердився дід та й каже:</p>
	<p>— Е, неборе, я тебе дам туди, відки ти вже не прийдеш. Вставай, збирайся, підем.</p>
	<p>Іде він з дідом, іде. Ідуть лісом, вже діда ноги зболіли. Він і каже:</p>
	<p>— Станьмо та спочинем.</p>
	<p>Сів дід на пеньок та й каже: «Ох-ох-ох!». Тут вискакує якийсь дідок:</p>
	<p>— Чо’ ти мене кличеш?</p>
	<p>— Цур на тебе, я тебе не кликав.</p>
	<p>— Як не кликав? Ти ж казав: «Ох».</p>
	<p>— Мені тяжко стало, то я й сказав «ох».</p>
	<p>— А мене звати Ох, то я й прийшов. Посварилися вони, а Ох питає:</p>
	<p>— А куди ж ти йшов, що тобі так тяжко? Дід і каже:</p>
	<p>— Я веду сина десь навчити в школі.</p>
	<p>— Дай його до мене, я навчу, — каже той чужий дідок.</p>
	<p>Дав дід свого сина Охови на рік. Пішов додому, а той повів хлопця до себе. Приводи його до свої хати. А та хата зелена. І в хаті все зелене. Дає йому їсти — страва вся зелена. Куди не подивиться — все зелене. Каже Ох до свої баби:</p>
	<p>— Дай йому їсти та й най відпочине. Аж тоді поставимо його до роботи.</p>
	<p>Той пообідав, відпочив. Та й каже баба:</p>
	<p>— Ну, вставай, наймитку, врубай бабі дров.</p>
	<p>Встав він, пішов бабі дров рубати. Прийшов до тої купи і нічого не рубає, а виліз на купу дров, ляг та й спить. Приходи дід і питає бабу:</p>
	<p>— Де наймитко?</p>
	<p>— Я збудила його та й післала дров рубати. Та ні дров, ні наймитка. Дід виходи глядіти, де він, дивиться, а той на дровах спить. Дід і каже:</p>
	<p>— Е, неборе, ти не будеш у мене спати. То ти в тата спав, а в мене не будеш. Я взяв тебе від тата та й навчу.</p>
	<p>Бере дід в’язку соломи і запалив ті дрова. Дрова горя, а той спить на дровах зверху. Згоріли дрова, і він згорів. Іде дід до того попелу і глядить, що з него лишилося. Лишилася кісточка маленька. Дід узяв ту кісточку і з тої кісточки знов зробив хлопця. Який він був, такого й зробив. Та й каже до него:</p>
	<p>— Ну що, ще будеш спати, як треба робити? О ні, ти в мене спати не будеш. Я взяв тебе тут не спати, а навчити. Як прийде твій батько, то озме тебе вченого.</p>
	<p>Прослужив він там рік і робив добре. Приходи за ним його батько, а дід Ох каже так:</p>
	<p>— Я випущу п’ять кугутів і між ними буде твій син. Пізнаєш — озмеш, не пізнаєш — то ще рік твій син у мене буде.</p>
	<p>Випустив Ох тих п’ять кугутів, а вони всі однакі. Як один. Дивився дід, дивився — і не пізнав. І каже йому Ох:</p>
	<p>— Прийдеш на другий рік.</p>
	<p>Пройшов рік, приходи дід знов. А Ох випускає п’ять баранів, і всі вони — як один.</p>
	<p>— Отут твій син. Пізнаєш — озмеш, не пізнаєш — ще рік буде він у мене.</p>
	<p>Дід дивився на тих баранів, дивився — і не пізнав. Пішов знов додому без сина. Приходи додому, а сина нема. Баба з дідом свариться, від хати відганяє.</p>
	<p>— Ти чого, — каже, — сина дав? Який він не був, все одно кров наша.</p>
	<p>Ще через рік іде дід за сином третій раз. Уже три роки хлопець там відбув. Іде дід лісом, здибає його другий сивий дідок.</p>
	<p>— Куди, — каже, — діду, йдеш?</p>
	<p>— Я дав сина на рік, а він там вже три роки. І не годен я його взяти. Каже той дідок:</p>
	<p>— Ти цей раз озмеш сина, лиш добре примічай. Він тобі голубів буде показувати. Ти прийдеш, він висипе зерно, і голуби прилетя їсти.</p>
	<p>А ти добре дивись. Твій син три рази довбне, відійде вбік і підойме праву лапку. Отого й бери, то — твій син. Приходи він до Оха. Той насипає зерно, і прилітають п’ять голубів.</p>
	<p>— Дивися, тут твій син є. Пізнаєш — озмеш, не пізнаєш — мій буде. І вже не приходь, бо не віддам.</p>
	<p>Дід дивиться — один голуб довбнув три рази, відійшов і підоймив праву лапку. Він і каже:</p>
	<p>— Оце мій син.</p>
	<p>— Ну то бери його собі. Маєш щастя, що ти пізнав. Щоб був не пізнав, уже би я тобі його не віддав.</p>
	<p>Взяв дід сина і йде з ним додому. Питає син батька:</p>
	<p>— Як там мама? Чи здорова?</p>
	<p>— Жиє мама. Але бідуємо ми. Заробити не годні, а красти не хочемо.</p>
	<p>Каже син до батька:</p>
	<p>— Уже будем жити добре. Заким до хати дійдем, то й гроші будем мати. І будем добре жити.</p>
	<p>— Та де ми грошей наберем?</p>
	<p>— Зараз, — каже, — зробим. Я перекидаюся гунчом, ви мене будете вести. Здиблять нас мисливці і скажуть: «Діду, продай нам гунча». А ви скажіть так: «Гунча продаю, а ланцюжок забираю». З ланцюжком мене не продайте ніяк, бо як продасте з ланцюжком, то я до вас не вернуся.</p>
	<p>Дід продав гунча, ті забрали його, а ланцюжок дід узяв.</p>
	<p>— Та нащо вам, діду, ланцюжок? Продайте й ланцюжок.</p>
	<p>— Ні, я не продаю.</p>
	<p>— Дайте ланцюжок, то ще стілко грошей дамо.</p>
	<p>— Ні, не даю. Мені цей ланцюжок треба, щоб інші гунчі водити.</p>
	<p>І ті пішли з гунчом, а ланцюжок остався в діда. Пройшов дід півкілометра або кілометр, а син уже коло него. І гроші є, і син є.</p>
	<p>Потому син перекинувся конем. Таким гарним, що в світі такого нема. І каже до діда:</p>
	<p>— Продайте мене, будемо мати гроші. Але з капейстрою не продавайте.</p>
	<p>Дід вивів коня на базар. А там таких купців. Аж тут приходи той самий Ох — хоче купити коня. І скілко дід за него заправить, Ох готовий заплатити. А дід і каже:</p>
	<p>— Але я з капейстрою не продаю. Каже Ох:</p>
	<p>— За капейстру я дам тобі ще в два рази стілко грошей, як за коня, лиш продай з капейстрою.</p>
	<p>Дід утішився подвійними грішми та й дав коня з капейстрою. Сідає Ох на коня і їде, і все буком його в голову — хоче вбити. А кінь не йде. Та й каже йому:</p>
	<p>— Бий, бий. Ти не годен тілко бити, кілко я годен витримати.</p>
	<p>Той бив, бив, а кінь не хтів везти. Тоді передніми ногами на коліна, а голову під себе — і Ох пішов догори ногами. Скинув його кінь із себе, вбив копитами і пішов додому. Він уже був хитріший за самого Оха.</p>
	<p>Прийшов хлопець додому та й каже до свого тата: — Я ж вас просив з капейстрою не продавати, а ви взяли та й продали. Ви втішилися подвійними грошима. Були б не мали мене, щоб я був Оха не вбив. Як будем жити, то що я буду казати вам, те робіть. Як скажу, що не продавати, — нізащо не продавайте. Бо як продасте, то мати мене не будете. Як будете мене слухати, то будемо добре жити.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Василівці, Сокирянського району, Чернівецької області 11 серпня 1985 pоку Данилов Олекса Степанович (1915 року народження)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Буковини/">Фольклор Буковини</a></li>
	</ul>
</footer>
<!--#include virtual="/-/inc/general__page_end.inc" -->
