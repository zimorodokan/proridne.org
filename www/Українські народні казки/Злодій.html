<!--#include virtual="/-/inc/general__page_start.inc" -->
<title>Злодій ☼ Українська народна казка ☼ Народна творчість</title>
<meta name="Description" content="Українська народна казка Закарпаття «Злодій» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Злодій.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Злодій <br><span class="article__headerDescription">Українська народна казка Закарпаття</span></h1>
	<p>Був чоловік, мав три сини. І йшли вони на роботу. Говорить старий:</p>
	<p>— Ви би могли мені заробити гроші.</p>
	<p>— Та ми йдеме.</p>
	<p>Пішов старший, пішов менший і найменший пішов, йшли вони по дорозі, йшли та прийшли до одного столяра. Столяр робить вікна, двері. Каже хлопець старший:</p>
	<p>— Возьміть ня на роботу.</p>
	<p>— Тебе возьму. Тебе.</p>
	<p>Не менших, найстаршого бере. Пішли далі два, менший і ще менший. Прийшли до одного колесаря. Той колеса робив. Заговорили хлопці:</p>
	<p>— Возьміть нас на роботу.</p>
	<p>— Тебе возьму, — відповідає старшому з них.</p>
	<p>А меншого не бере. А менший став плакати: «Мене не хотять на роботу брати». Та йде геть.</p>
	<p>Іде він дорогою й мало боїться, бо вже вечір, стемнілося. Поліз на одно дерево, позирає, де би було світло. Ага, є світло. Він зліз з дерева та прямо на то світло йде. Прийшов на то світло. Позирає у вікно, у хижі дванадцять людей. Усі хлопи. Він там іде. Показався, а вони почули:</p>
	<p>— Хтось туй є.</p>
	<p>Дораз пушки в руки та його хотять убити. Просить він:</p>
	<p>— Не вбийте мене, я бідний хлопець. Вони його взяли до хиж.</p>
	<p>— Що ти за один?</p>
	<p>— Я бідний хлопець. Мене не хотять на роботу взяти.</p>
	<p>— Чи будеш у нас робити?</p>
	<p>— Буду. Чим?</p>
	<p>— Злодійом, — каже.</p>
	<p>— Добре.</p>
	<p>Він до них прийшов, їсть, п’є в них. Вони йому не кажуть нич робити. Ходять, усе крадуть: гуси, качки, кури, свині — все. І беруть його з собою, і він позирає на то.</p>
	<p>А той, що на колесаря вчився, вже вміє колеса робити, прийшов домі й робить колеса. Столяр прийшов домі та робить шафи, двері, вікна — все робить уже. А менший вчиться на злодія, красти вчиться. І він уже вмів красти. Питає старший злодій:</p>
	<p>— Ти вже знаєш красти?</p>
	<p>— Знаю.</p>
	<p>Ідуть селом, позирають, свиня велика. Випустив іден чоловік свиню. Айбо то день, ходять люде. Позирають злодії — свиня. А ввечері мають її украсти. Увечері взяв він смаженого м’яса. Та й прийшов туди. Мав ключі, відімкнув та й свині м’ясо під писок. А свиня за м’ясом іде. Та й свиню припровадив домі й замкнув.</p>
	<p>Та й повідає він:</p>
	<p>— Виділи гуси, сім гусок, кормлених у жида. Чи будеме, — звідається, — красти гуси?</p>
	<p>— Давай.</p>
	<p>Пішов украв. Пустив порошок межи гуси — гуси того не люблять. А він голову перекрутить — та в міх, та в міх. Забрав усі гуси. Приніс домі. Вже добре знає красти.</p>
	<p>— Чекай, — спиняє старший злодій, — ще вкрадеш ідно. Вкрадеш, та й даме тобі, — каже, — документ, що ти злодій. Вкрадеш з-під ворони яйце, аби вона не злетіла.</p>
	<p>— Но добре.</p>
	<p>А він молодий, здоровий, два метри ріст. Поліз на смереку, все д’горі, д’горі, а ворона: «Ке-е-е!» І полетіла. Думає він: «Уночі вкраду». Пішов уночі — та де! Ворона втікла, не украв. Думає він собі, думає. Та й звідається старшого злодія:</p>
	<p>— За кілько раз я мушу вкрасти?</p>
	<p>— Перший раз може не бути, другий раз не бути, а третій раз мусить бути яйце.</p>
	<p>І надумав він: треба красти, коли май дощ паде.</p>
	<p>Дощ паде, такий великий. А він іде й дивиться. І лізе горі, горі смерекою. Ворона не лишить яйця, коли дощ паде. Іде він горі смерекою, підліз, продовбав гніздо здолу та яйце взяв. Приніс і поклав на стіл. Добре.</p>
	<p>— Ти не хочеш домі?</p>
	<p>— Хочу.</p>
	<p>І дали йому документ, і провожали його красно.</p>
	<p>Та й прийшов він домі паном. А браття вже поженилися. Той колеса робить, а столяр шафи робить і все, що треба. Побудувалися. А він прийшов паном.</p>
	<p>А туй і неділя прийшла. Пішли до церкви всі й старого взяли. Всі чотири пішли до церкви. А піп питає кураторови:</p>
	<p>— Що то за один той пан?</p>
	<p>— А то того старого син, — повідає. — Це той Іванко, що гуси пас.</p>
	<p>— І-я-я-яй! А де він був?</p>
	<p>— Злодійом був, — говорить.</p>
	<p>— Та злодійом? Скажіть старому, най почекає мене надворі.</p>
	<p>— Добре.</p>
	<p>Вийшли з церкви, а піп до старого:</p>
	<p>— Та твій син злодійом? То скажи йому, най у мене свиню вкраде. Моя, — хвалиться, — свиня кормлена. Най украде, а коли ні, то голова долі, — каже, — злодія не мож на селі держати.</p>
	<p>Старий прийшов домі та й повідає:</p>
	<p>— Ой неборе, треба свиню вкрасти од попа.</p>
	<p>— Добре, вкраду я в нього свиню. Він пішов, а там пси. А піп наказав:</p>
	<p>— Псам не дати нич їсти, аби їли злодія. А злодій міркує:</p>
	<p>— Я від нього й пані вкраду, не лиш свиню.</p>
	<p>Пішов він купив булочок та намочив їх у паленці. Прийшов ід’воротам та вер псам. Пси з’їли й пішли спати. А він відімкнув і свині — м’яса, і свиня сама пішла за ним. Прийшла, зарізали, все.</p>
	<p>Піп устає раненько:</p>
	<p>— Ану, — питає, — де свиня? Чи є? Подивився — не є свині! І-я-я-яй! Каже піп церківникови:</p>
	<p>— Ану йди до нього. Чи вкрав він?</p>
	<p>Прийшов церківний — є там свиня. Уже там жарять. Почекав він, дали і йому паленки й закуску. Попоїв він, вернувся та каже попови:</p>
	<p>— Пане, я вже з неї їв, з тої свині. То його робота.</p>
	<p>— То ти був дав йому свиню? Як він її міг украсти? Ти був при тому. Ти свиню видав.</p>
	<p>— Пане, я ніт, я не давав.</p>
	<p>Та й так, та й так, та добре посварилися. Викликав піп до себе старого:</p>
	<p>— Слухай, у мене є кінь. Такий, — прихвалює, — що йому пари нема. Я йому даю їсти, пити, і нікого більше він не припущає від’собі. Твій син має його украсти, а кой не вкраде, то голова долі.</p>
	<p>А старий журиться. Як він то вкраде? Та вб’є його той кінь. А злодій каже:</p>
	<p>— Тату, не журіться нич, я вкраду.</p>
	<p>Він дораз пішов там подивитися, а там накладено сторожів. На капурі чотири сторожі й коло стайні три. І наклали вони огень. А він вбрався в таке цураве плаття, все цураве. Шапка на голові цурава. Такий жебрак, такий дідо старий. Прийшов, а пси: «Гав-гав, гав-гав, гав-гав!»</p>
	<p>Піп уже пішов спати, а він прийшов від’огньови, від тим людям, прийшов і став. Та говорить:</p>
	<p>— Йо-о-ой, дванадцять синів-им мав, дванадцять! Я всіх поженив, — повідає, — а сам пішов геть помежи люде. І нині не хотять мене прияти на ніч. Дванадцять синів, — жаліється, — мав і не хотять мене прияти на ніч. Хоть нагрійте ви мене.</p>
	<p>— Грійтеся, діду, грійтеся.</p>
	<p>А «дідо» гріється. Та й дістає фляшку, та й колотить її: буль-буль, буль-буль.</p>
	<p>— Дідику, дайте нам маленько.</p>
	<p>Дав одному, другому. А тото була отрова. Він дав їм, а люди випили й так і заспали. А він приказує:</p>
	<p>— На сім вогни будеме печи живана, що хоче вкрасти коня. Він то говорить, а вони не чують. Ті, що коло капури, сплять, а ще стоять три коло стайні. «Дідо» прийшов до них, дістав фляшку, приклав до рота.</p>
	<p>— Дай і нам маленько.</p>
	<p>Він їм дав, вони випили й заспали. Вони сплять, а він узяв на вила м’яса та й коневи під ніс. Кінь «чіх» — і все. Він прийшов, погладив коня, погладив та взяв його й пішов.</p>
	<p>Прийшов домі:</p>
	<p>— Хлопці, робіть сани, треба возити тата.</p>
	<p>І брати, колесар і столяр, роблять зрана сани. І скоро зробили їх. А піп устає:</p>
	<p>— Ану, чи є кінь? Йдіть подивіться, чи є.</p>
	<p>Ті приходять, а брати вже хотять возити конем старого, вже посадили його на сани. Та й повезли старого по городах. Та й возили його три дні, а в три дні вернулися. А піп прийшов та й звідається у живанова:</p>
	<p>— Слухай, ти вкрав мого коня?</p>
	<p>— Я.</p>
	<p>— У мої пані є перстень. Як ти, — каже, — його вкрадеш, то буду знати, що ти злодій, а коли не вкрадеш, то голова не твоя.</p>
	<p>— Еге, пане, вкраду.</p>
	<p>Та й узяв він зробив солом’яного чоловіка. Вбрав його в цур’я, а лице — то маска була, надів на нього нагавиці, а на голову шапку. Та й приніс до попа під вікно.</p>
	<p>А до попа прийшов його хлопець, зі школи. Повідає йому піп:</p>
	<p>— Будеме злодія бити. Ходім його уб’єме.</p>
	<p>Попови не слободно вбити людину, але сина пішле, най стріляє в злодія. Привів він хлопця під вікно, а злодій указує у вікно того солом’яного чоловіка. Піп наказує хлопцеви:</p>
	<p>— Туй є живан, бий його.</p>
	<p>А хлопець бах — вцілив! Виділи вони оба, що відбили голову. А злодій обілляв то червеною фарбою, вер на ґанок, а сам став набік. Вони вийшли. Піп говорить:</p>
	<p>— Туй є вбитий злодій. Та нам не слободно вбити чоловіка. Копаймо яму та загребемо його.</p>
	<p>Пішли вони копати яму, а злодій прийшов до хижі та й звертається до пані зміненим голосом:</p>
	<p>— Еге-ге, взяв нашу свиню, взяв коня нашого живан, але перстень уже не візьме. Дай мені перстень, щоб живан у тебе не взяв.</p>
	<p>А пані на постелі. Та й дала вона йому перстень. Думала, що то її чоловік. Злодій надів перстень собі на палець та й пішов.</p>
	<p>А тоти викопали яму, хотять закопувати «злодія», а то солом’яний чоловік. Піп прийшов до пані — перстеня не є, забрав злодій перстень. Говорить піп:</p>
	<p>— То нич, що він перстень узяв. Добре, що тобі нічого не зробив. Покликав піп злодія:</p>
	<p>— Ти знаєш що? Дяк з мене сміється в церкві, каже: «Ти зайшов із злодійом? Злодій, видиш, і перстень вкрав.»</p>
	<p>А злодій озивається:</p>
	<p>— Я й панію вкраду, не тільки з пані перстень. А піп говорить:</p>
	<p>— Кіби ти якось сміха з нього зробив, з дяка.</p>
	<p>— Я зроблю, — відповідає.</p>
	<p>Прийшов він до дяка на вечір та й хвалиться:</p>
	<p>— Я знаю красти.</p>
	<p>— Ой знаєш, — каже, — ой знаєш.</p>
	<p>Приніс дяк мало паленки, випили, а злодій питає:</p>
	<p>— Чи даєте мені якісь гроші? То я би й вас научив красти.</p>
	<p>— Я оде, — показує, — маю шістдесят рублів.</p>
	<p>— Добре, добре.</p>
	<p>Той дав йому шістдесят рублів. А злодій повідає:</p>
	<p>— Знаєте, треба два міхи. Я би вас в міх узяв та носив на готари, — розказує. — Сім готарів треба обійти, і будете вже знати красти так, як я знаю.</p>
	<p>Він узяв ті два міхи, зшив їх, зробив великий міх, узяв дяка в міхови на плечі та й носить його, та крутиться, крутиться з ним. Та й говорить:</p>
	<p>— Один готар... два готарі... Три готарі... чотири готарі... п’ять готарів...</p>
	<p>Та приніс його до попа, одкрили капуру, одкрили двері. А там були в попа гуси, кури, качки. І вер його з мішком межи гуси. А гуси:</p>
	<p>Та-га-га, га-га-га!» А зверху кури. І він там його лишив у мішку. Зав’язаного й зашитого. Та й каже:</p>
	<p>— То семий готар уже. Чи знаєш уже красти?</p>
	<p>— Ой, уже знаю.</p>
	<p>І він його там лишив і пішов геть.</p>
	<p>Раненько вийшла служниця, одкрила двері, позирає, а там щось у міху кивається. А кури «ко-ко-ко». А гуси гагають. Прикликала вона попа:</p>
	<p>— Послухайте, — просить, — ідіть подивіться, що там є. Там щось є в міху.</p>
	<p>А піп сам боїться йти. Закликав кураторів, церківника. Ті поприходили.</p>
	<p>— Та позирайте, що там є.</p>
	<p>Узяли розрізали міх, витягли, а тото дяк.</p>
	<p>— Еге-гей, на тебе мої кури паскудили! Наказує піп:</p>
	<p>— Пустіть його геть. Та й дяк утік.</p>
	<p>А злодій прийшов домі та й до жінки свої:</p>
	<p>— Ти туй є? Збирайся та підеме геть.</p>
	<p>Та й пішли вони відти геть. Та й казці конець. Хто слухав, той молодець.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Лази, Воловецького району, Закарпатської області 23 січня 1997 року Гогирчак Михайло Іванович (1908 року народження)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Закарпаття/">Фольклор Закарпаття</a></li>
	</ul>
</footer>
<!--#include virtual="/-/inc/general__page_end.inc" -->
