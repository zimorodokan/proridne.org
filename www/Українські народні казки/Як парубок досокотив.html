<!--#include virtual="/-/inc/general__page_start.inc" -->
<title>Як парубок досокотив ☼ Українська народна казка ☼ Народна творчість</title>
<meta name="Description" content="Українська народна казка Гуцульщини «Як парубок досокотив» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Як парубок досокотив.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Як парубок досокотив <br><span class="article__headerDescription">Українська народна казка Гуцульщини</span></h1>
	<p>Був собі цар. Та й мав доньку. А донька водно слаба була. Та й щось уночі до неї приходило. Ухопить доньку та й нема її цілу ніч. А цар сказав:</p>
	<p>— Як хто досокотить, що її бере, то дам йому півцарства.</p>
	<p>А один парубок прийшов до царя та й сказав: — Я її досокочу.</p>
	<p>Сидить він під палацом та й слухає, та й дивиться. А дівчина в палаці. І прийшла нечиста сила, взяла її та пішла з нею. А парубок іде назирці за ними. І зайшли вони в срібний ліс. А він узяв та й уломив собі срібну гіллячку. Та й далі йде за ними. А нечиста сила привела її до себе. А там повно чортів та й музика грає. А нечиста сила гуляє з тою царською дочкою та й гуляє. А кугут запіяв, і нечиста сила понесла дівчину назад до царського палацу.</p>
	<p>Сокотить він другу ніч. Знов сидить. А то знов упівночі прилетіла нечиста сила і забрала дівчину. Вони йдуть, а хлопець за ними назирці йде. Та й зайшли в золотий ліс. А він уломив собі золоту гіллячку та й сховав. Та й знов гуляли вони, набувалися собі. Та й кугут запіяв, і вони вернули дівчину додому.</p>
	<p>А царська донька гейби вмерла. Цар сказав занести її до церкви. А хлопець пішов сокотити її в церкві. А де сховатися? Сказали йому царські люди сховатися в церковну баню. І він сховався в баню. А нечиста сила зайшла до церкви та й зачала його шукати. Та й так тріщить по церкві. А кугут запіяв, і то щезло. І він зліз з тої бані.</p>
	<p>Пішов він сокотити другої ночі і взяв та й сховався за райські двері. Та й там сидить. А нечиста сила знов прилетіла в церкву. Та й полетіла в баню, та й шукає його там. А царська донька лежить у домовині. Когут запіяв, і нечиста сила щезла.</p>
	<p>А третьої ночі він думає: «Де маю ховатися?» А царські люди йому сказали:</p>
	<p>— Ховайся під віко домовини.</p>
	<p>І він сховався під віко. Нечиста сила прилетіла і зачала літати по церкві. Все облетіла та й уже летить до тої домовини. А парубок скричав:</p>
	<p>— Дух Святий з тобою та й зі мною!</p>
	<p>Та й то полетіло. А вона встала з домовини, та й обоє повклякали, та й говорять «Отче наш». А то вже перед дниною. Цар увійшов до церкви, подивився. Вони обоє говорять «Отче наш». І цар спитав:</p>
	<p>— Досокотив чи ні? А хлопець каже:</p>
	<p>— Досокотив.</p>
	<p>І витягає парубок срібну і золоту гілочки і подає цареви. І тоді цар сказав, щоби парубок вженився з його дочкою. І зробили бенкет, і їли, пили, а в рот не попало.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Село Долішній Спас, Косівського району, Івано-Франківської області 31 травня 1987 року Гаврилюк Одокія Лук’янівна (1907 року народження)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Гуцульщини/">Фольклор Гуцульщини</a></li>
	</ul>
</footer>
<!--#include virtual="/-/inc/general__page_end.inc" -->
