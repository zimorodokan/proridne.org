<!--#include virtual="/-/inc/general__page_start.inc" -->
<title>Про правдиву і про фальшиву людину ☼ Українська народна казка ☼ Народна творчість</title>
<meta name="Description" content="Українська народна казка Гуцульщини «Про правдиву і про фальшиву людину» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Про правдиву і про фальшиву людину.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Про правдиву і про фальшиву людину <br><span class="article__headerDescription">Українська народна казка Гуцульщини</span></h1>
	<p>Це було давно, коли Ісус Христос з Петром ходили по земли. Зайшли вони до одної хати і попросили їсти. А жінка взяла кусок хліба, який тримала в руці дитина, і подала Ісусу. Він подякував і сказав:</p>
	<p>— Що возьмеш робити, так би-с робила цілий день.</p>
	<p>А жінка якраз нарихтувалася іти в місто продавати кусок полотна. Пішла вона з тим полотном у місто і почала його продаючи міряти. І вона його продавала й продавала, а його все було й було. І вона наторгувала багато грошей.</p>
	<p>Вертається вона додому, здибається з сусідкою й говорить:</p>
	<p>— Був у мене нині якийсь прошак, і так мені повезло, тілко наторгувала грошей за полотно.</p>
	<p>І розказала, як вона взяла від дитини останній кусок хліба і віддала прошакови.</p>
	<p>А та сусідка багатіща була, але тоже хотіла, би їй так повезло. І каже:</p>
	<p>— От коби-то такий до мене зайшов.</p>
	<p>А другої днини дивиться вона, ідуть два прошаки і повертають до неї. Вона живо взяла кусок хліба і подала в руки дитині. Дитина тримає той хліб, а прошаки зайшли і просять хліба. Вона взяла хліб у дитини і подала прошакови. А він каже:</p>
	<p>— Дякую. Як що зачнете робити, щоби ви так і робили цілий день. А вона собі нарихтувала кусок полотна і тоже хоче іти на ярмарок.</p>
	<p>Але захотіла води і ще побігла по воду. Винесла води раз і ще біжить за водою. Винесла другий раз і третій. І так носила цілий день і не могла донести, все їй переверталося відро. От що значить бути фальшивою людиною.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Уторопи, Косівського району, Івано-Франківської області 8 червня 1987 року Цимбалюк Василь Дмитрович (1925 року народження)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Гуцульщини/">Фольклор Гуцульщини</a></li>
	</ul>
</footer>
<!--#include virtual="/-/inc/general__page_end.inc" -->
