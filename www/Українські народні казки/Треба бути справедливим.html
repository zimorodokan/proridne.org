<!--#include virtual="/-/inc/general__page_start.inc" -->
<title>Треба бути справедливим ☼ Українська народна казка ☼ Народна творчість</title>
<meta name="Description" content="Українська народна казка Покуття «Треба бути справедливим» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Треба бути справедливим.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Треба бути справедливим <br><span class="article__headerDescription">Українська народна казка Покуття</span></h1>
	<p>В одному селі було дві сестрі. Одна була багата, їй краще жилося, а друга бідна, мала більше дітей. Та мала лиш одну дочку, а ця четверо. І хоч ці люди бідні були, вони були злагідні, добре жили між собою. А ті багаті не були такі злагідні.</p>
	<p>Одного разу ішов тим селом Ісус Христос. Він ходив селами і все розповідав людям. А того разу він ся перебрав, яко старець якийсь. Прийшов він до тої багатшої сестри й попросився переночувати і би дала щось трошки їсти. А вона сказала:</p>
	<p>— Треба робити, дбати, а не отак-о ходити, вандрувати. Треба своє мати.</p>
	<p>А Ісус подякував, вийшов з хати та й пішов. І приходить він до сусідки, до бідної сестри.</p>
	<p>— Може, би я у вас переночував, може, би-сте щось дали їсти? Вона каже:</p>
	<p>— Ночувати у нас не дуже є де. У нас багато діточок.</p>
	<p>— То я піду далі.</p>
	<p>— А їсти щось вам дам.</p>
	<p>Та й мала вона якусь кулешу, та й здоїла козу. І дала тому дідови їсти. Вона не знала, що то сам Ісус Христос. Попоїв він і каже:</p>
	<p>— Хай вас господь благословить. Що почнете сьогодні робити, аби-сте не скінчили до завтра.</p>
	<p>І пішов Ісус Христос.</p>
	<p>А та жінка крайньо нічого не мала. Думала вона внести до хати букатку полотна, врубати зо два-три метри і віднести на базар продати, аби купити щось їсти дітям і для себе. Внесла вона одну букату, розміряла, внесла другу, третю — таку велику купу наміряла полотна на базар.</p>
	<p>Другої днини поїхала на базар, наторгувала грошей, і так їй добре торг пішов. Купила собі, що треба. Все, що почне робити, їй так ведеться. Та й повбирала вона діти, почала будуватися, одним словом — добре.</p>
	<p>Приходить до неї багата сестра, що не раз її, бідну, відправила та й сказала: «Роби, дбай — будеш мати». Та й питає:</p>
	<p>— Що сталося, що ти так багатієш? А вона каже:</p>
	<p>— Був у мене чоловік, старенький дідусь. Я йому дала, що мала, дала кулеші з молоком. І я зробила так, як він мені сказав, і від того я багатію.</p>
	<p>— Коби той дідо ще й до мене прийшов, — каже багачка. — Може, би й я так запомоглася.</p>
	<p>Іде Ісус Христос знов. І повертає до тої багатої. А та не знає, що йому дати їсти. І пізнає вона, що то той самий чоловік, який уже був у неї, і вона його відправила без нічого. Попоїв він і каже:</p>
	<p>— Простибі. Що-сте мали, то-сте дали, а що почнете нині робити, би-сте не скінчили до рання.</p>
	<p>А та думає: «Зараз буду міряти полотно». Та й ще подумала вона: «Ще внесу до хати відро води». І як почала вона носити воду, то поналивала всі баняки, всі каструлі. І все, що мала, поналивала. І вода з хати текла, а вона носила й носила її до самого рання. І так вона нічого з того й не скористала.</p>
	<p>Треба бути дільним, милостивим і справедливим.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Коршів, Коломийського району, Івано-Франківської області 11 березня 1991 року Бойчук Параска Федорівна (1924)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Покуття/">Фольклор Покуття</a></li>
	</ul>
</footer>
<!--#include virtual="/-/inc/general__page_end.inc" -->
