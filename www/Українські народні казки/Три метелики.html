<!--#include virtual="/-/inc/general__page_start.inc" -->
<title>Три метелики ☼ Українська народна казка ☼ Народна творчість</title>
<meta name="Description" content="Українська народна казка Кіровоградщини «Три метелики» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Три метелики.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Три метелики <br><span class="article__headerDescription">Українська народна казка Кіровоградщини</span></h1>
	<p>Одного літнього дня, коли сонечко послало на землю свої лагідні промінці, над клумбою, перелітаючи з квітки на квітку, літали три різнобарвні метелики. Вони водили повітряні хороводи, тріпочучи крильцями, пили медовий нектар із запашних квітів, і в цій приємній метушні навіть не помітили, як зненацька набігла темна хмаринка, небо насупило брови і посипав рясний дощ.</p>
	<p>Метеликам ніде було подітися. Їхні тендітні крильця враз намокли і обважніли, стало холодно і незатишно. Та раптом друзі помітили на клумбі розкішну білу троянду, що хизувалася своєю вродою серед інших, менш помітних квітів. Вони підлетіли до королеви клумби і в один голос попросили:</p>
	<p>— Біла трояндо, сховай, будь ласка, нас від дощу.</p>
	<p>Та пихата квітка гордовито відповіла:</p>
	<p>— Білого метелика сховаю під пелюстками, бо він схожий на мене, а інші летіть собі далі.</p>
	<p>— Ні, я залишуся з друзями, — сказав білий метелик і вони попрямували далі.</p>
	<p>Їм було дуже тяжко летіти і гірко переносити таку образу. Аж ось неподалік кокетливо посміхнулася до них гарна червона жоржина. Метелики миттю до неї, сподіваючись на порятунок.</p>
	<p>— Допоможи нам, добра красуне, негоду перебути біля тебе, — звернулися метелики до квітки.</p>
	<p>Та вона, ніби підслухавши розмову з трояндою, теж відповіла:</p>
	<p>— Можу зігріти лише червоного метелика, він так пасує до моїх ніжних пелюсток. А більше мені ніхто не потрібний.</p>
	<p>Болісно стало на душі у червоного метелика, але залишати наодинці з бідою своїх друзів він не став.</p>
	<p>— Я полечу з усіма, — сказав і приєднався до них.</p>
	<p>Вибиваючись із сил, друзі-метелики з останньою надією звернулися по допомогу до стрункої, але поважної літньої лілії, яка ледь визирала із-за великого куща півоній.</p>
	<p>— Прийми нас під свої віти, добра ліліє, захисти від дощу, бо ми зовсім змокли, — в один голос благали метелики.</p>
	<p>Але у відповідь лілія металевим голосом відповіла:</p>
	<p>— Хай оранжевий лишається, він чимось схожий на мене, а інші летіть собі геть.</p>
	<p>Та й жовтий метелик не погодився покинути друзів.</p>
	<p>— Краще вже померти, аніж розлучитися, — впевнено випалив він.</p>
	<p>Вони пригорнулися один до одного крильцями і заплакали від горя і образи. Аж раптом із-за хмаринки визирнуло лагідне сонечко, висушило метеликам крильця. Вони посміхнулися один одному і полетіли далі, назустріч сонцю і медовим травам, щоб дарувати іншим радість і добро.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>66 (7948). Три метелики. СУС —, новотвір. Записав Бондаренко Олександр 2010 року. Лінчевська Любов Василівна (1926). Кіровоградська область, Новомиргородський район, Турія</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Кіровоградщини/">Фольклор Кіровоградщини</a></li>
	</ul>
</footer>
<!--#include virtual="/-/inc/general__page_end.inc" -->
