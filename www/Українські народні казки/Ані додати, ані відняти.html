<!--#include virtual="/-/inc/general__page_start.inc" -->
<title>Ані додати, ані відняти ☼ Українська народна казка ☼ Народна творчість</title>
<meta name="Description" content="Українська народна казка Закарпаття «Ані додати, ані відняти» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Ані додати, ані відняти.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Ані додати, ані відняти <br><span class="article__headerDescription">Українська народна казка Закарпаття</span></h1>
	<p>Була служба в церкві. І прийшов до церкви цар. Сів він собі на столець і позирає по людях, дивиться, що люди роблять. Піп читає Євангелиє й проголошує:</p>
	<p>— Хто перший, буде посліднім, а послідній буде першим. А царя то заїло. Думає: «Я перший. І аби я був посліднім? То не буде». Прийшов він домів і наказує слузі:</p>
	<p>— Йди за попом і кажи йому так. Най він принесе ту книгу, що в церкві з неї читав: «Хто перший, той буде посліднім, а хто послідній, той буде першим».</p>
	<p>— Добре.</p>
	<p>Слуга пішов і каже попови:</p>
	<p>— Слухайте, беріть книгу, що-сьте в церкві читали, і йдіть до царя. Він край хоче знати, що ви читали.</p>
	<p>Піп прийшов, і каже цар:</p>
	<p>— Ану кажи ти мені, де ти таке читав: хто перший, буде посліднім, а хто послідній, буде першим?</p>
	<p>А піп одкрив та й подає йому Євангелиє:</p>
	<p>— Туй, туй.</p>
	<p>Цар узяв ножик і тих два рядки вирізав геть, аби не було їх. Вирізав і книгу закрив:</p>
	<p>— На, більш тото не будеш читати в церкві, більш не будеш.</p>
	<p>І пішов піп геть, а цар пішов до хижі, їв, пив. Вийшов надвір, дивиться, а д’ньому приходить чоловік здоровий. Не такий малий Іванко чи Гринько, як я, а здоровий. Цар здоровий, або й здоровий чоловік підійшов д’ньому. А він йому говорить, цар:</p>
	<p>— Як ти сюди прийшов без мого відома й без мого приказу? Як ти сюди прийшов?</p>
	<p>А той відповідає:</p>
	<p>— Ти мене не звідуй, як я прийшов без твого відома, а позирай: олень над рікою бігає, олень.</p>
	<p>Олень ходить над річкою та пасе. А цар — до хижі, взяв пушку та й хоче оленя вбити. А олень сюди-туди, та й д’воротам, та й перескочив. Не треба було й ворота відкривати. А на вулицю пішов олень й обзирається. Айбо туй підійшли діти та стріляти не мож. Цар іде з пушкою, хоче вбити оленя. А олень іде, йде. А туй вже й діти, а туй вже й Мошко надійшов. Та й він нагнав оленя ід’воді, а олень — у воду. Пішов у воду та й переплив на той бік, а там лозина. А олень так об’їдає лозу, так об’їдає. А цар думає: «Ти мої лози об’їдаєш?» Та прийшов до річки, та й геть розібрався. А той великий чоловік за ним іде. Цар плаття з себе зняв до трусів, пушку на плечі та й у воду дався. Та доки переплив на другий берег, той взяв плаття на себе, той великий чоловік, та й іде до царського палацу, бо він уже цар.</p>
	<p>Прийшов чоловік туди, пости одкрили йому двері, одкрили ворота, він зайшов домі.</p>
	<p>А цар переплив ріку, походив по лозах — нема оленя. Вернувся назад — плаття нема. А там був бовт, і був у ньому жид-бовташ. Зайшов до нього цар:</p>
	<p>— Слухай, я поплив за оленьом, а хтось у мене вкрав плаття. Дай мені плаття, бо я голий домі не піду.</p>
	<p>Той йому дав плаття, шерстяне, але не царське. А хоть би й царське дав, то нич з того, там уже цар другий. Іде цар домі, а там пости.</p>
	<p>— Де йдеш?</p>
	<p>— Домі.</p>
	<p>— Та де «домі», — каже, — туй цар жиє.</p>
	<p>— Я цар.</p>
	<p>Вже його звідають, який він цар.</p>
	<p>— Який ти цар? Кругом, шагом марш! Та й він пішов. Прийшов до жида знов:</p>
	<p>— Слухай, Мошку, я в тебе переночую, а рано піду.</p>
	<p>— Добре, добре.</p>
	<p>Дав йому Мошко щось їсти, він переночував. А раненько Мошко сам пішов до царя дивитися, чи дома цар. А йому пости сказали, що цар дома. Вернувся Мошко та й говорить:</p>
	<p>— Слухай, не обманюй ти мене, що ти цар. Цар дома є. Який ти цар? Я не знаю, що ти за іден. Ти шпигун чи що? — каже. — Мене виженуть із села через тебе. Іди собі геть.</p>
	<p>А цар забрався й пішов собі геть, та як би в Ужгород чи в Мукачів. І держав руку на милостиню, та гей жебраки. І два роки був жебраком, два роки! Та й він заріс, не стригся, не брився. Борода до колін, волосся до землі. Довелося йому пропадать два роки, за два рядки, що він був вирізав у Євангелиї. І він пропадав два роки.</p>
	<p>А в два роки цар, що був замість нього, написав у газети: «Усі жебраки — до мене в гості». І всі жебраки дораз про то дізналися й прийшли до царя в гості. А він, цар-жебрак, думає: «Іду я та хоть там наїмся добре». Та й прийшов. Прийшов та не йшов межи жебраки, а сів скраю собі, коло воріт. Сів та й поглядає на панію, на царицю. А цариця й собі дивиться на нього, на такого жебрачища. А той цар поглядає на них обох.</p>
	<p>Но добре, їли всі жебраки, пили, а він чогось не їсть, не п’є, лиш позирає. Аж туй каже цар:</p>
	<p>— Дорогі гості! Принимайте малу гостину за велику та й розходьтеся.</p>
	<p>Та й жебраки іден за другого, іден помежи другого, та й у ворота, та й пішли. Та й ворота закрилися. А він остався. І тоді лиш почав їсти й пити. Поїв, попив. А цар позирає на нього, що він остався сам, та кличе:</p>
	<p>— Ходи, ходи сюди.</p>
	<p>Закликав його та й наказує панії, цариці:</p>
	<p>— Іди там до хижі, йди.</p>
	<p>Вона пішла, а цар закликав його в одну кімнату, закликав борбіля. Той обстриг його, побрив. Вбрали його в чисте, повели в баню, обмили. Вбрали його в царське плаття, нове плаття. І тоді цар закликав царицю:</p>
	<p>— Іди сюди. Позирай, — каже, — котрий твій муж. Чи той, чи я? А вона позирає то на того, то на другого й не знає, котрий її чоловік. А він каже йому, цареви-жебракови:</p>
	<p>— Я, ангел-хранитель, прийшов покарати тебе. І щоб ти знав: від Євангелия не мож ні відняти, ні додати. Нич, ані єдну букву змінити не можна! То не мож!</p>
	<p>І він пропав, а цей став царем далі. Як царював, так і царює. І казці конець.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Лази, Воловецького району, Закарпатської області 23 січня 1997 року Гогирчак Михайло Іванович (1908 року народження)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Закарпаття/">Фольклор Закарпаття</a></li>
	</ul>
</footer>
<!--#include virtual="/-/inc/general__page_end.inc" -->
