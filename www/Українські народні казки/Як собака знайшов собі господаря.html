<!--#include virtual="/-/inc/general__page_start.inc" -->
<title>Як собака знайшов собі господаря ☼ Українська народна казка ☼ Народна творчість</title>
<meta name="Description" content="Українська народна казка Про Тварин (звірів) «Як собака знайшов собі господаря» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Як собака знайшов собі господаря.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Як собака знайшов собі господаря <br><span class="article__headerDescription">Українська народна казка про тварин</span></h1>
	<p>Довго жили собаки самі собі так, як і досі ще живуть вовки, аж поки не народився такий собака, якому не сподобалося вільне собаче життя. Набридло йому блукати самому, шукаючи для себе їжі й повсякчас боятися дужчих від себе.</p>
	<p>Довго він думав, як йому своє життя змінити, й надумав стати за наймита до найдужчого звіря. Надумав ото так та й іде собі. Коли зустрічає свого найближчого родича — великого, дужого, злого вовка.</p>
	<p>— Куди йдеш, собако? — питає вовк.</p>
	<p>— Та оце шукаю собі господаря, може, ти наймеш? Вовк згодився, й собака пішов за ним.</p>
	<p>Йшли вони, йшли, аж дивиться собака: підняв вовк носа, понюхав повітря й швиденько звернув з стежки в кущі, серед яких почав потихеньку пролазити далі.</p>
	<p>— Що з тобою, господаре? Чого ти злякався?</p>
	<p>— Хіба не бачиш? Он ведмідь стоїть, а він і тебе, й мене з їсти може!</p>
	<p>Побачив собака, що ведмідь дужчий за вовка, та й вирішив іти прохатися у найми до ведмедя. Кинув вовка й пішов. Ведмідь охоче прийняв собаку за наймита та й каже:</p>
	<p>— Ходім до череди, візьму я собі корову; обидва добре наїмося!</p>
	<p>Коли тільки почали вони до череди підходити, аж там страшенний заколот; корови ревуть і тікають хто куди... Глянув ведмідь з-за дерева — та мерщій і собі тікати далі в ліс.</p>
	<p>— Ох, невчасно я сюди прийшов! — каже він до собаки. — Тут уже лев господарює.</p>
	<p>— А хто ж то такий лев?</p>
	<p>— Хіба не знаєш? Та це ж найдужчий звір у світі!</p>
	<p>— Коли він найдужчий за всіх звірів, то бувай здоров! Коли вже бути наймитом, то тільки в найдужчого звіря.</p>
	<p>Промовивши це, пішов собака прохатися в найми до лева. Лев прийняв. І почав собака служити левові.</p>
	<p>Довго, дуже довго був собака наймитом у лева, й жилося йому добре, бо не було дужчого за лева звіря в лісі й ніхто собаку не насмілювався зобідити.</p>
	<p>Та одного разу йдуть удвох серед голих скель, коли це лев зупинився... Заревів на весь голос та з серця щосили як рване лапою землю, так зразу яму й вирив, а сам потихеньку-потихеньку — та назад.</p>
	<p>— Що таке, господарю? — запитав здивований собака.</p>
	<p>— Людина сюди йде... Треба тікати швидше, бо лихо буде!</p>
	<p>— Ну, бувай здоров, леве! Коли вже мені служити в наймах, то в того, хто за тебе дужчий!</p>
	<p>І пішов собака до людини.</p>
	<p>З того часу служить собака в людей.</p>

	<figure class="illustration">
		<img class="illustration__image" loading="lazy" decoding="async" src="/-/i/Як собака знайшов собі господаря — 01.png" alt="ЯК СОБАКА ЗНАЙШОВ СОБІ ГОСПОДАРЯ — Українська Народна Казка Про Тварин" title="ЯК СОБАКА ЗНАЙШОВ СОБІ ГОСПОДАРЯ — Українська Народна Казка Про Тварин">
		<figcaption class="illustration__caption">ЯК СОБАКА ЗНАЙШОВ СОБІ ГОСПОДАРЯ — Українська Народна Казка Про Тварин</figcaption>
	</figure>

	<p>Давно, дуже давно це було, а собака все служить людині, й дужчого від неї господаря він так-таки й не знайшов.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p>Як собака знайшов собі господаря. Н. П. Андреев, Указатель сказочных сюжетов по системе Аарне. Издание государственного Русского географического общества, Л., 1929. — . Час і місце запису не зазначені. Перша в’язочка бубликів. Збірник казок. Тварини. Упорядкувала В. Чередниченко, К., 1921., стор. 34—35.</p>
			<p><a href="/Український фольклор Книги/Іван Березовський ☼ Казки про тварин/">Казки про тварин</a> (Українська народна творчість) — Київ: Наукова думка. — 1976 — 575 с.</p>
			<p>Художник ілюстрацій К. Шалварова</p>
			<p>57 (4163). Як собака знайшов собі господаря. СУС —. Записала Ляшик М. Р. 2007 року. Семена Парасковія Степанівна (1925). Чернігівська область, Бобровицький район, Озеряни</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Чернігівщини/">Фольклор Чернігівщини</a></li>
	</ul>
</footer>
<!--#include virtual="/-/inc/general__page_end.inc" -->
