<!--#include virtual="/-/inc/general__page_start.inc" -->
<title>Купцева дочка ☼ Українська народна казка ☼ Народна творчість</title>
<meta name="Description" content="Українська народна казка Поділля «Купцева дочка» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Купцева дочка.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Купцева дочка <br><span class="article__headerDescription">Українська народна казка Поділля</span></h1>
	<p>Був собі купець. В нього було двоє дітей — син і дочка. Поїхав якось він з сином за товаром. А дочку доручив попові під нагляд. А піп став залицятися до купцевої дочки. Вирішила дівчина провчити попа.</p>
	<p>Скип’ятила воду і вилила окріп на батюшку. А той написав купцеві листа і всіляко спаплюжив його дочку. Батько дуже розізлився і послав сина, щоб той провчив сестру, забив її і привіз доччине серце і пальця.</p>
	<p>Брат приїхав і все повідав сестрі. А та й каже:</p>
	<p>— Я пальця тобі дам, а серце візьми собаче і завезеш батькові.</p>
	<p>Так і зробили. Привіз батькові серце і палець. Той заплакав, все-таки шкода стало дитини.</p>
	<p>А дочка тим часом пішла в світ. Йшла вона лісом, берегами. Дивиться, стоїть серед лісу дворець. Виходить з нього дідок, борода в нього довга-довга аж до самої землі і каже:</p>
	<p>— Чого ти прийшла сюди, дівчино, тут живе дванадцять розбійників. Як прийдуть то тобі смерть буде.</p>
	<p>— Що вже буде, — каже дівчина, — що Бог назначив, того не минеш.</p>
	<p>Приходять розбійники додому. Батько розказав, що прибилась до них дівчина. Вона вийшла і дуже розбійникам сподобалась, бо гарна була.</p>
	<p>— Ну, що ж, — кажуть, — буде нам за сестру, а батькові нашому за дочку, а в домі господинею.</p>
	<p>А піп засумнівався, йому здалось, що жива купцеві дочка. От він знайшов ворожку. Просить її знайти купцеву дочку і вмертвити. Ворожка знайшла дівчину в лісі і стала її вихваляти, яка вона гарна. Сказала, що може зробити її ще кращою, якщо причеше її косу. Чесала, чесала, встромила їй в голову голку і вмертвила.</p>
	<p>Прийшли додому дванадцять розбійників. Бачать сестра мертва. Стали розчісувати їй коси, знайшли голку, вийняли і вона ожила. Наказали нікого не пускати у двір, дали їй пістоля для захисту. Але ворожка знову прийшла і на цей раз вже вмертвила міцніше її. Нічого вже не могли допомогти їй розбійники. З горя вони самі собі заподіяли смерть, але перед цим поставили у склепі напис: «Тут лежить сестра і її дванадцять братів».</p>
	<p>Їхав тим лісом царський син. Побачив у склепі дівчину, гарну, як сонце, і поцілував її. Вона ожила і він забрав дівчину з собою. Жили вони, радувалися, незабаром родився у них хлопчик.</p>
	<p>А тим часом купець журився і каявся, що згубив свою дитину. Пожалів син батька, та й признався йому, що не вбив він сестру.</p>
	<p>Купець зробив великі поминки за дочку і скликав всіх з округи на обід. Прийшла вість і до царського сина. Рішив він їхати до купця на поминки з дружиною. Царевич поїхав попереду, дати вість, що його дочка жива. А кучер вирішив украсти її (бо ж дуже славна) і завіз далеко в ліс.</p>
	<p>Але вона хитра була, та й втекла од нього. Бачить, йде дідуньо-жебрак у двох свитах. Просить дівчина його:</p>
	<p>— Скиньте, дідуньо, одну свиту, я вдягну. А за це проведу вас на поминки, де ви зможете наїстися.</p>
	<p>Дід скинув, вона вдягнула і стала ніби стара баба. Скоренько пішла на поминки до батька.</p>
	<p>Прийшли, їх посадили аж у кінці столу. Батько звертається до людей, чи не чули де вісточки про його дочку. От дівчина й каже:</p>
	<p>— Я розкажу про вашу дочку, тільки не перебивайте мови моєї.</p>
	<p>От вона розказала про все, а тоді знімає свитку. І батько тут схода впізнав її.</p>
	<p>Після цього присудили таке: попа і кучера прив’язати до конячого хвоста та й пустити коні в чисте поле. А вона стала жити з своїм мужем, незабаром у них з’явилося вже двоє діток. Може вони і до цього часу живуть…</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>64 (6018). Купцева дочка. СУС (-887*)+(451). Записала Семенюк Зоя Степанівна 2008 року. Мотозюк Степан Павлович (1922). Хмельницька область, Красилівський район, Попівці</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Поділля/">Фольклор Поділля</a></li>
	</ul>
</footer>
<!--#include virtual="/-/inc/general__page_end.inc" -->
