<!--#include virtual="/-/inc/general__page_start.inc" -->
<title>Як лінива жона пшеницю жала ☼ Українська народна казка ☼ Народна творчість</title>
<meta name="Description" content="Українська народна казка Закарпаття «Як лінива жона пшеницю жала» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Як лінива жона пшеницю жала.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Як лінива жона пшеницю жала <br><span class="article__headerDescription">Українська народна казка Закарпаття</span></h1>
	<p>Було що не було, жили у одному селі чоловік та й жона. Чоловік робив у фабриці, а жона вела домашнє господарство.</p>
	<p>Настало літо, жнива. Люди жали жито, пшеницю і складували в копи. Від зорі до темної ночі на нивах трудився народ.</p>
	<p>— Небого жоно, — каже чоловік, — час би уже і нам братися за жнива...</p>
	<p>— Та ж пшениця нікуди не втече.</p>
	<p>— Не втече, не втече, айбо зерно обсипалося і лишиться нам пуста солома...</p>
	<p>— Ну, завтра і піду жати, — пообіцяла ґаздиня.</p>
	<p>І на другий день вийшла на поле. На сім полі росли два дерева — дичка і грушка. Жона серединою ниви серпом вижала таке, як стежка аж до дички. Пригріло сонечко, і вона сіла в тінь, попоїла собі і лягла...</p>
	<p>Вечір чоловік звідує:</p>
	<p>— Чи ти щось нажала?</p>
	<p>— Нажала, аж до дички...</p>
	<p>— Та досить, бо дичка майже на половині ниви...</p>
	<p>Рано жона знов наладила собі їсти й пити і вийшла на поле. Жне, жне й приспівує собі. Вижала путь до груші, сонечко припекло, і вона сіла в тінь, наїлася, напилася і лягла в зелену м’яку траву спати.</p>
	<p>Проспала до вечора, і як челядь після тяжкої роботи рушилася по хижах, і вона прийшла додому...</p>
	<p>— Ну, жінко, чи много ти днесь нажала?</p>
	<p>— Чи много? Аж до груші!</p>
	<p>— Та досить, бо до груші дві третини ниви...</p>
	<p>Чоловік впорав на дворі худобу і видить: захмарилося. Може, вночі дощик буде. Питає жону:</p>
	<p>— Небого, чи ти добре склала снопи у копи, бо на дощ збирається?</p>
	<p>— Я не в’язала пшеницю...</p>
	<p>— Чому?</p>
	<p>— Бо не встигла...</p>
	<p>Чоловік цілу ніч не міг заснути, все думав про пшеницю: змокне й погниє... Завтра треба буде і мені вирватися на поле і помогти жоні.</p>
	<p>І, справді, відпросився з фабрики й побіг на ниву. Позирає — боже ти мій! — пшениця майже уся стоїть, лише посередині вижата доріжка до дички і груші. А жона в тіні смачно спить, аж слина їй потекла з рота...</p>
	<p>Під деревом ще з минулого року валялося старе шумелиння, листя з кукурудзяних качанів. Чоловік заплів шумелиння сплячій жоні у волосся і пішов собі, проклинаючи свій гіркий світ.</p>
	<p>Жона пробудилася, втямила на своїй голові біле волосся й дихати не може, так спудилася. Сама з собою говорить:</p>
	<p>— Коли я лягала, не така я була... Ба чи це я? А далі подумала:</p>
	<p>— Зараз прийду додому: якщо пес на мене почне брехати, не пізнає мене, та то не я...</p>
	<p>Вхопила серп — і додому... Заходить у свій двір, а пес скочив на неї, виє як на злодія...</p>
	<p>— Ну, то не я... Нічого мені в цім дворі шукати, — сказала собі жона, минула свою хижу і йде далі. Вже й ніч настала.</p>
	<p>Жона, блудячи по селу, якось попала в попів бджолинник. Залізла межи вулики, на один лягла, а другим прикрилася...</p>
	<p>Пізно вночі прийшли злодії красти мед. Вони взяли ті вулики, що були найважчі, замотали у верету і несуть. Несуть і радяться, де будуть вбивати бджоли і мед виймати.</p>
	<p>— За селом, на тім і тім полі будемо вбивати... Заспаній жоні причулося, що її хочуть вбити і не своїм голосом заревіла:</p>
	<p>— Йой, не вбивайте мене! Я чиста душа!</p>
	<p>Злодії настрашилися — і під себе ноги! Біжать, біжать, а жона за ними...</p>
	<p>Почало зоряти. Злодіям навновало бігти і оглядаються назад. Видять: за ними біжить якась жона з білим волоссям.</p>
	<p>— Причекаймо її і взнаємо, що за одна... Причекали. Жона сповіла їм свою біду. І злодії пожаліли її.</p>
	<p>— Іди з нами, будеш нам за кухарку.</p>
	<p>І розказали їй накопати і напекти крумплів, доки вони роздобудуть м’яса, вкрадуть теля...</p>
	<p>Жона взялася за роботу, почала теребити картоплі... На ото прийшов польовий сторож...</p>
	<p>Позиркує: щось в жінськім платті, але з білим до землі волоссям вигрібає картоплю на поповій ниві...</p>
	<p>Сторож страшенно злякався і, що лише мав сили, побіг прямо на фару.</p>
	<p>— Йой, отче духовний, біда!</p>
	<p>— Яка біда?</p>
	<p>— Нечисте... чорт...</p>
	<p>— Яке нечисте, де?</p>
	<p>— На вашій ниві, нищить картоплю...</p>
	<p>Піп дав задзвонити, як на вогонь. Народ збігся до церкви.</p>
	<p>— Чесні християни, — каже піп, — нечиста сила напала на наше поле і губить урожай... Беріть завіси і священну воду і йдемо в царину...</p>
	<p>Пан превелебний був хромий, тому люди поклали його на носилки і понесли...</p>
	<p>Процесія помалу наближалася до поля, де піп посадив картоплю. Усі співали: «Господи, помилуй!»</p>
	<p>Жона здалеку почула много голосів і подумала, що вертаються злодії. Пооглядалася і видить: щось несуть.</p>
	<p>— Ага... несуть теля...</p>
	<p>І з радощів, бо голодна вже була, загойкала:</p>
	<p>Хоч помилуй, не помилуй, — несіть його сюди, хай його заріжу і будемо смакувати м’ясо з печеною картоплею!</p>
	<p>Народ се вчув. Піп перший скочив з носилок і почав тікати... Люди за ним. А пелехата жона з білим волоссям доганяє їх...</p>
	<p>Прибігла в село і в свою хижу... Тут чоловік, сміючися, розтолкував їй, що сталося... І жона після цього вже не лінувалася робити...</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p>Як лінива жона пшеницю жала. «Сравнительный указатель сюжетов: Восточнославянская сказка / Сост. Л. Бараг, И. Березовский, К. Кабашников, Н. Новиков. — Л.: Наука, 1979.» — 1370Е **. Друкується вперше. Варіанти: Плешинець — «Як чоловік відьму підкував, а кішку вчив працювати: Закарпатські народні казки. Гумор та сатира / Запис текстів та впорядкування П. Лінтура. — Ужгород: Карпати, 1966.», с. 93 — 97; Бочко — Архів П. В. Лінтура.; Васько — Архів П. В. Лінтура.</p>
			<p><a href="/Український фольклор Книги/Петро Лінтур ☼ Зачаровані казкою/">Зачаровані казкою: Українські народні казки Закарпаття в записах П. В. Лінтура</a> [Упорядники І. М. Сенька та В. В. Лінтур; вступна стаття, примітки та словник І. М. Сенька; післямова П. В. Лінтура; Редколегія: В. І. Данканич, О. І. Дей, П. К. Добрянський та ін.; Художник М. М. Дем’ян]. — Ужгород: Карпати, 1984. — 528 с, іл. (Бібліотека «Карпати»).</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Закарпаття/">Фольклор Закарпаття</a></li>
	</ul>
</footer>
<!--#include virtual="/-/inc/general__page_end.inc" -->
