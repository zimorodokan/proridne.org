<!--#include virtual="/-/inc/general__page_start.inc" -->
<title>Праця і Лінь ☼ Українська народна казка ☼ Народна творчість</title>
<meta name="Description" content="Українська народна казка Полтавщини «Праця і Лінь» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Праця і Лінь.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Праця і Лінь <br><span class="article__headerDescription">Українська народна казка Полтавщини</span></h1>
	<p>Жили собі дві сестри. Звали їх Праця і Лінь. Своєї домівки вони не мали, тому і мандрували по білому світу. Одного разу сіли вони відпочити біля криниці. Праця і питає:</p>
	<p>— Чий хліб будемо їсти: твій чи мій?</p>
	<p>— Спочатку твій, а потім мій, — відповіла Лінь</p>
	<p>Праця згодилась. Поїли хліб, відпочили і знову відправились у дорогу. Ввечері, коли добре зголодніли, сіли відпочити поблизу якогось села, Праця і каже:</p>
	<p>— А тепер, сестро, давай повечеряємо.</p>
	<p>— Вечеряй, коли маєш що, — відповіла Лінь, — а я не дурна тебе своїм хлібом годувати. Як хочеш, щоб я поділилась своїм хлібом, то давай я тобі очі повиколюю.</p>
	<p>— Сестро, як же я буду калікою жити? — бідкається Праця.</p>
	<p>А Лінь на те тільки засміялась:</p>
	<p>— Відведу тебе під церкву. Там часто ходять люди і хтось змилостивиться над сліпою, хліба дасть.</p>
	<p>Праця була дуже голодна і знесилена, тож і погодилась. Виколола Лінь Праці очі і відвела далеко за село.</p>
	<p>Сидить Праця край поля на дорозі, простягає руки за милостинею, але її ніхто не чує. Лише десь за північ почула голос:</p>
	<p>— Вже три роки в місті хворіє королівська дочка. Жоден лікар не може її вилікувати, бо під ліжком королівської дочки сидить велика жаба. Якщо цю жабу викопати, зварити з неї юшку, нагодувати нею дівчину, то вона і видужає.</p>
	<p>— В цьому місті немає вже кілька років води, — почувся другий голос, — криниця, що всьому місту давала воду, висохла, бо джерело її закрите великим каменем. Якби хтось той камінь прибрав, то місто знову б мало воду.</p>
	<p>— А вранці на землю впаде цілюща роса, — озвався третій голос, — якщо тією росою промити очі. то незрячий знову побачить світ.</p>
	<p>Праця дочекалась ранку, поки впаде цілюща роса. Зібрала її, протерла очі, і враз прозріла. Тоді вона пішла до королівського двору, розповіла, як можна вилікувати королівську дочку. Коли зробили все, як радила Праця, хвора швидко одужала. З радості король обдарував Працю золотом і дав бричку. Пращ ще розповіла, як повернути воду в місто і поїхала собі. Їде по селах, хуторах, роздає людям добро.</p>
	<p>Аж ось одного разу зустрічає вона Лінь.</p>
	<p>— Сестро, звідки в тебе стільки добра? — питає та.</p>
	<p>Праця не вміла брехати, то і розповіла всю правду. Лінь почала просити Працю, щоб та виколола їй очі і теж повела на те місце, де вона залишала Працю. Праця не могла калічити свою сестру, тож Лінь сама виколола собі очі. Відвела її Праця за село і залишила.</p>
	<p>Сидить Лінь, стогне. Коли чує якийсь голос:</p>
	<p>— Чого ти, Лінь, прийшла сюди?</p>
	<p>— Я прийшла розбагатіти, як моя сестра Праця. Вона гроші розкидає як полову, а я знаю, що робити з ними.</p>
	<p>— Спочатку ти мусиш з нами затанцювати, — говорить все той же голос.</p>
	<p>Лінь погодилась. Якісь вітри підхопили Лінь, почали кидати нею в усі боки. Порозтягали на шматки її тіло і розкидали по всьому світі.</p>
	<p>Тепер по всьому світі літають малесенькі частинки Ліні. Часто вони падають на людей, але вони настільки маленькі, що люди майже не помічають їх. Зате Праця живе в кожній людині.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>36 (4892). Праця і лінь. СУС 613. Записала Гурджій Н. Д. 2008 року. Буряк Катерина Іванівна (1928). Полтавська область, Полтавський район, Тростянець</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Полтавщини/">Фольклор Полтавщини</a></li>
	</ul>
</footer>
<!--#include virtual="/-/inc/general__page_end.inc" -->
