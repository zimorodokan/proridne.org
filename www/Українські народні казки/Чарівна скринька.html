<!--#include virtual="/-/inc/general__page_start.inc" -->
<title>Чарівна скринька ☼ Українська народна казка ☼ Народна творчість</title>
<meta name="Description" content="Українська народна казка Полтавщини «Чарівна скринька» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Чарівна скринька.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Чарівна скринька <br><span class="article__headerDescription">Українська народна казка Полтавщини</span></h1>
	<p>Жили собі мишка та горобець. Мишка збирала в жнива зернятка, а горобець нічого не робив. Зима того року видалась жорстока, холодна. Горобцю нікуди було дітися і він замерзав. От і просить мишку:</p>
	<p>— Кумонько-голубонько, прихисти мене, поки лютий мороз.</p>
	<p>— Ні, у мене невеликі запаси зерна. Не вистачить для двох.</p>
	<p>— Пусти, мишко, — проситься горобець.</p>
	<p>— Добре, піду подивлюся. Якщо вистачить, то впущу.</p>
	<p>Мишка оглянула свої засіки і вирішила прихистити горобця.</p>
	<p>— Хоч і ситі не будемо, але і з голоду не пропадем.</p>
	<p>— А влітку будемо укупі працювати. Ти будеш пшеницю збирати, а я дзьобом молотити та носити, — пообіцяв горобець.</p>
	<p>Погодилися вони разом жити.</p>
	<p>От і прийшла весна. Горобець знявся і полетів, мишці прикро стало. Пішла вона до старости на горобця жалітися. Зібралися всі птахи і звірі на суд великий. Сперечалися вони, сперечалися, але згоди не дійшли. І розпочали усі мешканці лісу війну між собою, яка тривала дві доби. От і розійшовся їх суд, лише один орел поранений залишився сидіти на пеньку.</p>
	<p>Ось одного разу пішов на полювання Василь, син купця. Побачив цього орла. Цілиться мисливець у птаха і дивується, чому він не летить, не боїться його. А орел людським голосом до нього промовляє:</p>
	<p>— Не вбивай мене. Я така ж людина, як і ти, тільки зачарована. Візьми мене, годуй, доглядай. Я тобі в пригоді стану.</p>
	<p>Василь і питає в орла:</p>
	<p>— А довго мені прийдеться годувати тебе?</p>
	<p>— Один рік, — відповідає поранений птах.</p>
	<p>— А яку ти їжу споживаєш?</p>
	<p>— За добу одного барана.</p>
	<p>Ось приносить Василь орла додому, розповідає батькові про знахідку. Батько сказав, що це буде для них занадто дорого, але відмовити синові не зміг, бо дуже любив свого одинака.</p>
	<p>Прогодував парубок свого орла півроку. Батько розсердився на сина, що даремно харчі витрачає, і вирішив викинути орла в глибоку канаву. Василя в цей час не було вдома. А прислуга все це бачила і розповіла мисливцю, ще й місце показала, куди батько птаха викинув.</p>
	<p>Василь дістав орла, заніс до старенької бабуся і годував таємно від батька.</p>
	<p>Купець дізнався про це і вигнав сина з дому. Приходить парубок до орла зі сльозами на очах і жаліється, що й самому їсти нічого.</p>
	<p>— Ну, що ж, ходім силу випробовувати, — говорить орел.</p>
	<p>І полетіли вони до великого міста, в якому жила рідна сестра орла-царевича. Зупинилися біля палацу. Перетворився орел у красивого парубка і відправив Василя до рідної сестри просити винагороду за своє врятування. Але застеріг свого рятувальника, щоб не брав ні золота, ні срібла, а лише попросив невеличку скриньку.</p>
	<p>Розповів Василь усе сестрі про орла-царевича і взяв скриньку. А вона була чарівна. Як стукнеш по ній зверху, з’являється місто, а як удариш знизу — воно ховається назад.</p>
	<p>Вирішив мисливець повернутися додому. Але до свого рідного села не дійшов, а вдарив зверху по скриньці і з’явилося велике місто. А в ньому багатоповерхові будинки і в кожному з них все крамниці та крамниці.</p>
	<p>І Василеві будинок у центрі міста збудували. Зайшов він усередину, а там все сяє, як у царському палаці. Одружився Василь, забрав старого батька з села. І жили вони щасливо у мирі та злагоді.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>71 (4685). Чарівна скринька. СУС —, за мотивом казки «Яйце-райце». Записала Підгорна Марина (7 клас) 2008 року. Шепель Раїса Пантелеймонівна (1930). Полтавська область, Пирятинський район, Пирятин</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>


<article class="articleMain">
	<h1 class="articleMain__header">Чарівна скринька <br><span class="article__headerDescription">Українська народна казка Полтавщини</span></h1>
	<p>Жив собі чоловік з своєю жінкою. Мав чотири дочки і жодного сина. І жили б вони добре, але бідність не могли здолати і жили в скруті.</p>
	<p>Одного разу пішов чоловік на полювання, щоб встрелити звіра на вечерю. Аж глядь, на дубі сокіл сидить. Зняв з плеча чоловік рушницю та й почав цілитися. А сокіл чоловічим голосом і говорить до нього:</p>
	<p>— Не стріляй, чоловіче добрий, настав полу я й сам впаду.</p>
	<p>Наставив мисливець полу сорочки, а сокіл туди і впав. Придивився чоловік, а в сокола крило зламане. Пожалів він птаха і поніс додому.</p>
	<p>Цілих три роки чоловік з сім’єю не доїдав і не допивав, а виходжував сокола. І ось однією весною сокіл злетів в небо, а повернувшись, каже бідняку:</p>
	<p>— Ти мене врятував від смерті, сам не доїдав, щоб я був ситим. Я хочу тобі віддячити. Сідай на мене.</p>
	<p>Сів собі чоловік на птаха і вони полетіли. Летіли лісами, горами, морями. Аж тут, щось як заблищить — зирк, а то золотий маєток стоїть. Сокіл і говорить:</p>
	<p>— Зайди до господи і попроси в хазяїна золоту ложечку.</p>
	<p>Чоловік так і зробив. Але господар, побачивши обірваний одяг чоловіка, прогнав його. Вернувся бідняк ні з чим і все розповів соколу. От злетіли вони знову. А сокіл і говорить:</p>
	<p>— Поглянь назад.</p>
	<p>Глянув чоловік, а той золотий палац вже полум’ям горить. Летіли вони ще кілька днів і тут внизу на землі побачили знову сяйво. Придивився бідняк, а то вже срібний палац стоїть.</p>
	<p>— Іди до палацу — каже птах, — і проси срібну мисочку.</p>
	<p>Пішов чоловік. Але як і першого разу, замість подарунка він отримав прочухана. Розповів все соколу, вони знову полетіли. Сокіл знову запитує:</p>
	<p>— Дивись, чи нічого не видно?</p>
	<p>Глянув чоловік, а срібний маєток вже догорає. Тиждень летять вони, коли на узліссі стоїть убога хатина, а в ній у самому дранті — чоловік.</p>
	<p>— Піди й попроси те, що він має найцінніше, — каже сокіл.</p>
	<p>З цим проханням і прийшов чоловік до убогої хатини. Довго шукав старець, що він має найціннішого, але окрім старої, пошарпаної скриньки нічого не знайшов.</p>
	<p>З тією скринькою і повернувся чоловік до сокола.</p>
	<p>— А тепер, чоловіче добрий, бери цю скриньку і йди додому, але пам’ятай, доки не дійдеш до своєї оселі, не смій відкривати.</p>
	<p>Та й полетів собі геть. Йде собі чоловік день. Йде другий, а цікавість та і точить голову, що там всередині скриньки? Не витримав він і відкрив її. І тут з дерев’яної скриньки як взявся скот вилазити. Лізе й лізе. Гониться він за тим скотом, що з одного боку піджене, а з іншого худоба вже розійшлася. Кричить бідолаха, нічого сам не зробить!</p>
	<p>Коли це іде проти нього баба Мара, та й каже йому:</p>
	<p>— Що ти мені даси, чоловіче, як я тобі скот цей зажену в скриньку?</p>
	<p>А він їй:</p>
	<p>— А що тобі дати?</p>
	<p>Вона йому й каже:</p>
	<p>— Віддай мені те, про що дома не знаєш!</p>
	<p>Ну, думав він, думав: «Я усе знаю, що дома!»</p>
	<p>І погодився.</p>
	<p>— То підпишися, каже стара, — що ти даруєш те, про що ти не знаєш дома.</p>
	<p>Підписався той на листочку і Мара заховала собі за пазуху оту записочку і одну мить загнала все стадо в скриньку. Через деякий час приходить чоловік додому, аж там без нього син народився. Взявся він руками за голову:</p>
	<p>— Це ж я тебе, сину, Марі віддав!</p>
	<p>Погорювали вони з жінкою, але справа зроблена і нічого не вдієш, якось треба жити. Зробив він великий хлів, розкрив скриньку, випустив скот, —забагатів.</p>
	<p>Живуть вони, аж ось син підріс. От той син і каже:</p>
	<p>— Більше тату я вам не належу. Я чую, як зве мене моя нова володарка Мара.</p>
	<p>Та й пішов до неї. Довго йшов юнак. Аж ось він підходить до озера. Вирішив напитися холодної водиці, тільки-но нахилився, аж раптом летить качка, ударилася об землю і стала дівчиною. Скинула з себе плаття і пішла купатися. Він тоді підлазить до того плаття, підхоплює його, сів під кущем та й сидить. Викупалася дівчина, вийшла і плаче.</p>
	<p>— Хто, — каже, моє убрання взяв, обізвись! Якщо ти жінка стара, то будеш мені за матір рідну, а коли дівчина молода — будеш за сестру улюблену!</p>
	<p>Гукнула — не чути нічого. Вона далі:</p>
	<p>— Коли ти чоловік у літах-станеш мені батьком, а коли парубок стрункий, то будеш мені за чоловіка коханого, а я тобі за жінку.</p>
	<p>— Тоді ось і я, — сказав парубок і вийшов їй назустріч.</p>
	<p>Схопилися вони за руки і стали цілуватися. Одягнувши плаття, дівчина запитала:</p>
	<p>— Звідки ти взявся і куди прямуєш?</p>
	<p>Став він розказувати, як його батько врятував сокола, отримав за це чарівну скриньку і як батько подарував його самого злій бабі Марі. Вона тоді і говорить:</p>
	<p>— Це у моєї матері знаходиться дарча грамота на тебе. Ходім, каже, зі мною.</p>
	<p>Пішли вони, а дівка й повчає парубка:</p>
	<p>— Коли зайдеш до будинку, мати запитає: «3 чим до мене прийшов?» Ти відповідай: «Прийшов за грамотою аби душа моя була вільна». А як мати погодиться віддати дарчу за випробування, то ти погоджуйся.</p>
	<p>Так воно і сталося. Мара каже:</p>
	<p>— Можу віддати, якщо зробиш те, що я тобі скажу. У мене серед двору стоїть старий дуб, так ти його зрубай і пень викорчуй і спали, а де яма стала, нехай ставок буде з карасями. Так от ти тих карасів налови і запечи. А ранком принесеш мені на снідання, тоді і отримаєш грамоту.</p>
	<p>З тим і пішов він до дівчини. Вона йому й говорить:</p>
	<p>— Лягай, чоловіче, любий, не журися, все буде гаразд.</p>
	<p>А вранці будить його і гарячих карасів в сметані подає:</p>
	<p>— Уже карасі готові, на неси.</p>
	<p>Поніс хлопець їх до будинку. Мара як побачила страву, вискочила на ґанок. Глядь-дуба немає, а замість нього став з водою.</p>
	<p>— Добре, якщо ти такий вмілий, то виконаєш і другу справу. Бачиш кам’яна гора стоїть То ти ту гору зрівняй з землею. Каміння вибери, а на тому місці посій просо. І щоб воно за ніч виросло, вродило, а ти з того проса кашу приніс.</p>
	<p>Знову жінка йому помогла і все зробила.</p>
	<p>Приніс він кашу та й каже:</p>
	<p>— Ось я вже й другу справу зробив, віддай дарчу грамоту.</p>
	<p>— Е ні, як виконаєш мою третю справу, відпущу тебе з дочкою на всі три сторони і грамоту віддам. Але для цього ти повинен впіймати того, хто вночі у мене з криниці всю воду випиває. От тоді ми будемо квити.</p>
	<p>Знов побрів він до жінки, а вона й каже:</p>
	<p>— Що вона тобі загадала?</p>
	<p>— А ось що… — і розказав…</p>
	<p>— Це, — каже дівчина, — ось яка штука. Мара стане гнідою кобилою і буде воду пить, а ти підійдеш, то вона намагатиметься тебе вдарити копитом аби вбити, щоб грамоту не віддать. Та ти не журись, я все влаштую.</p>
	<p>Поклала чоловіка спати, а сама швиденько подалася на базар. Вечором розбудила парубка і говорить:</p>
	<p>— Ось тобі вуздечка, три батоги і ніж. Коли прибіжить гніда кобила і стане воду пить, бери її за гриву і загнуздай її. Тоді однією рукою держи за поводи, а другою бий батогом. І сідай на неї. І де вона тебе не носитиме, а ти усе бий, поб’єш один батіг, поб’єш другий, а на третьому — вона впаде. Тоді зіскакуй і здирай з неї ножем шкіру, доки вона не почне проситися.</p>
	<p>Так все і сталося. Загнуздав хлопець кобилу, побив три батоги. А коли парубок почав з неї живцем шкіру стягувати, не витримала Мара, почала просити пощади. А юнак їй і говорить:</p>
	<p>— Оце шкіра того, хто в тебе воду п’є з криниці. Справу я свою зробив, оддай же мені грамоту.</p>
	<p>Бачить Мара, що нічого не вдіє, дістала з-за пазухи дарчу і віддала хлопцеві.</p>
	<p>Повернувся парубок до батьків не тільки з грамотою, але ще й з гарною дівчиною. От їх швиденько й повінчали, такий бенкет задали, що світ такого ще не бачив.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>236 (4946). Чарівна скринька. СУС —. Записано 2008 року. Полтавська область, Миргородський район, Шарківщина</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Полтавщини/">Фольклор Полтавщини</a></li>
	</ul>
</footer>
<!--#include virtual="/-/inc/general__page_end.inc" -->
