<!--#include virtual="/-/inc/general__page_start.inc" -->
<title>Про хлопця і дочку чарівниці ☼ Українська народна казка ☼ Народна творчість</title>
<meta name="Description" content="Українська народна казка Бойківщини «Про хлопця і дочку чарівниці» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Про хлопця і дочку чарівниці.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Про хлопця і дочку чарівниці <br><span class="article__headerDescription">Українська народна казка Бойківщини</span></h1>
	<p>Жила собі жінка і мала хлопця дванадцяти років. Хлопець маму не хотів слухати. Каже: — Мамо, я йду щастя шукати. Мама йому:</p>
	<p>— Синку, не йди ніде. Що я сама буду робити?</p>
	<p>А хлопець не слухає. Зібрався й пішов. Заходить у ліс, смерклося. Вернув би ся додому, але не знає дороги. Лізе він на сосну. «Буду ночувати, бо на землі боюся — може щось мене з’їсти». Стягає він з себе пасок, прив’язується до сосни і сидить там цілу ніч.</p>
	<p>Рано розвиднилося, зліз він з сосни і йде. Голоден-голоден. А на дорозі — колода, і не може він через тоту колоду перелізти. І ті колоді нема кінця. Взяв він камінь і зачав тоту колоду товчи, аби колода була тонша. Колода йому говорить:</p>
	<p>— Не бий мене, я буду тобі до помочи. І каже далі:</p>
	<p>— Перелазь.</p>
	<p>Зробилася вона тонша, він переліз і йде далі. Іде, і голоден він. Надибає велику купу муринделів. Запхав у купу руку, начіплялося на руку тих муринделів, і він зачав їх їсти. А муринделі кажуть:</p>
	<p>— Не їж нас, ми будем тобі до помочи.</p>
	<p>Він обтряс тоти муринделі і йде далі. Заходить на велику поляну, а на поляні є дім. Заходить у той дім — нема нікого, тілько їдна жінка. Питається вона:</p>
	<p>— Чо’ ти прийшов? Ти прийшов з моєю донькою женитися?</p>
	<p>— Та ні, — каже, — я прийшов щастя шукати, роботи.</p>
	<p>— Добре, я тобі дам роботу. Як ти зробиш її за три ночі, будеш ся женити з моєю донькою.</p>
	<p>Цілий день він відпочиває. А на вечір вона дає йому сокиру, пилу, плуг, коні й віз. Відвела його в ліс, відміряла йому там десять метрів у їден бік і десять в другий і каже:</p>
	<p>— Той ліс маєш зрубати, викорчувати, зорати і посіяти пшеницю. І рано маєш ту пшеницю змолотити.</p>
	<p>Хлопець думає: «Боже, Боже, чо’ я не послухав своєї мами? Таку дурницю встругав». Сів хлопець в тім лісі та й плаче. Аж приходить тої жінки, тої чарівниці, донька. І каже:</p>
	<p>— Хлопче, лягай і спи. Рано би встав і набрав пшениці у мішки. Вона поскликала всіх чортів, той ліс зрубали, пні покорчували, зорали все, пшеницю посіяли, зжали і змолотили. Прийшли тоти муринделі, знесли всю пшеницю в купу, і хлопець набирає її в мішки.</p>
	<p>Рано приходить тота чарівниця, подивилася. І така злосна, що з рота іскри сипляться. Вона знає, що то котрась її донька помагає. Але нічо’. Іде хлопець відпочивати, а вона йому каже:</p>
	<p>— Вечір дам тобі другу роботу.</p>
	<p>На другу ніч примусила вона його наносити повну кімнату дров. Хлопець наносив, вона затопила в печи й каже:</p>
	<p>— Лізь в котел.</p>
	<p>Він заліз у котел. Хоче вона його зварити й з’їсти. А тота колода, що він бив каменем, то був Мороз. Присунулася колода і заморожує тоту воду. Він кричить на бабу:</p>
	<p>— Топіть, бо я замерзаю!</p>
	<p>Баба думає: «Що то є?» А він нічо’. Всі дрова баба спалила, а його не зварила. А другої днини каже баба так:</p>
	<p>— Сеї ночі будеш пізнавати, котра моя донька — наймолодша. Випустила вона дванадцять кобил. А тота наймолодша донька сказала ’му:</p>
	<p>— Нас наша мама поробить кобилами. Будеш дивитися, у котрої кобили над головою будуть крутитися три мухи. То й буду я, наймолодша. Скажеш мамі, що то я.</p>
	<p>Випустила баба свої кобили, вони їдна за другою бігають, а вона батогом наганяє. Обігнала раз і питається хлопця:</p>
	<p>— Котра наймолодша? Він каже:</p>
	<p>— Я не знаю. Баба йому:</p>
	<p>— Як до трьох раз не вгадаєш, зрубаю тобі голову. Обігнала другий раз і питається:</p>
	<p>— Котра?</p>
	<p>— Не знаю.</p>
	<p>Третій раз обганяє вона. Стали кобили.</p>
	<p>— Котра?</p>
	<p>— Третя спереду.</p>
	<p>«От, — думає вона, — угадав!» Переробила вона знову кобили на дівки. Тота прийшла до него і обіймила його. А баба каже:</p>
	<p>— Це ще не все. Є ще одна ніч. Цю ніч будеш говорити з панами. Як виговоришся, будеш женитися, а не виговоришся — голову тобі відрубаю.</p>
	<p>Бере вона його в кімнату. А в другій кімнаті сидить і слухає. У дванадцятій годині мали прийти чорти і з тим хлопцем говорити. А дівчина вбігає до него і каже:</p>
	<p>— Слухай, втікаймо геть, бо з ними я можу говорити, а ти не виговориш — вони тебе замучать.</p>
	<p>І що робить дівчина? Плює по стінах раз попри раз. Обплювала всі стіни. А тота слина мала говорити. Пішли вони двоє до стайні, усідлали найліпшого коня, що в повітрю йде. Посідали і поїхали.</p>
	<p>Чарівниця вхапується в ту кімнату — кімната порожня, тілько стіни говорять. Вона сідає на коня і хоче їх догнати. А тоти в повітрю полетіли через море на той бік. Чарівниця зупинилася коло моря і кричить на той бік:</p>
	<p>— Донько, вернися! Я тобі нічого не дала. Вернися і забери собі тото, що маєш!</p>
	<p>А донька вернулася та й каже до неї:</p>
	<p>— Аби стала каменем, і до тих пор аби-с стояла каменем, поки це море не висхне.</p>
	<p>Поїхали вони за границю і там жиють, а тота стала каменем коло моря.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Ясень, Рожнятівського району, Івано-Франківської області 21 липня 1994 року Лучканич Василь Павлович (1916 року народження)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Бойківщини/">Фольклор Бойківщини</a></li>
	</ul>
</footer>
<!--#include virtual="/-/inc/general__page_end.inc" -->
