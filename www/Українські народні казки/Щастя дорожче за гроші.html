<!--#include virtual="/-/inc/general__page_start.inc" -->
<title>Щастя дорожче за гроші ☼ Українська народна казка ☼ Народна творчість</title>
<meta name="Description" content="Українська народна казка Гуцульщини «Щастя дорожче за гроші» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Щастя дорожче за гроші.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Щастя дорожче за гроші <br><span class="article__headerDescription">Українська народна казка Гуцульщини</span></h1>
	<p>Жив у однім селі бідняк. Він ходив до панського лісу. Нарубає в’язку сухих дров і несе до міста. І продає, щоб купити дітям хліба. Довгі роки він так мучився і так бідно жив.</p>
	<p>Одного разу зійшлися два богатирі. Це були Багатство і Щастя. Стали вони між собою говорити, а той бідняк іде до панського лісу. Щастя каже:</p>
	<p>— Дивись, до лісу йде бідняк. А ти можеш зробити його господарем, щоб він не був бідняком.</p>
	<p>Багатство говорить:</p>
	<p>— А чому ні? Зараз я зроблю його господарем. Бідняк підійшов до них ближче, а Багатство питає його:</p>
	<p>— Куди йдеш?</p>
	<p>— Іду до лісу назбирати в’язку дров. Та продам їх у місті і куплю дітям хліба, бо діти голодні.</p>
	<p>Багатство каже:</p>
	<p>— Від сьогодні ти не будеш носити дрова на плечах. Я тебе зроблю господарем. Їдьмо до тебе додому, забираймо жінку й діти і поїдемо до мене.</p>
	<p>Забрали вони жінку й діти, і Багатство дало йому цілий фільварок. Всю землю і все господарство.</p>
	<p>І договорилися між собою Багатство і Щастя, що через рік вони зустрінуться втрьох на тім самім місці під лісом. А всім людям наказало Багатство, щоб вони виконували прикази нового господаря, бо все передано на його власність.</p>
	<p>Колишній бідняк став господарювати. Коли ж йому все не йшло на лад, а на убиток. Худоба гинула, одно горіло, друге гнило, так, що нічого не доробився. І далі мусів ходити до лісу, збирати дрова і носити до міста.</p>
	<p>В призначений час року іде бідняк у ліс на сходини, як йому наказано було. Приходить, а там ті два богатирі стоять. Щастя пізнало його, коли він ще тільки підходив, і говорить до Багатства:</p>
	<p>— Дивися, он іде той, що ти подарувало йому майно. Підійшов той до них, і питається Багатство:</p>
	<p>— Що є, як ти проживаєш?</p>
	<p>— Погано. Ви дали, а з того нема нічого доброго. Все пропало. Одно згоріло, друге зогнило, а я далі ходжу до лісу по дрова.</p>
	<p>Говорить до бідняка Щастя:</p>
	<p>— Я тебе зроблю щасливим.</p>
	<p>Витягнув він з кишені одного гривеника&nbsp;<sup>*</sup>, дає йому і говорить:</p>
	<p>— На, будеш господарем. А через рік у цей самий день прийдеш на це місце.</p>
	<p>Поклав бідняк того гривеника в кишеню й пішов.</p>
	<p>Коли він ішов додому, треба було переходити через річку. А на річці рибаки ловили рибу. І зловили велику рибину. Приїхали купці купувати в рибаків рибу і не могли сторгуватися за ту велику рибину. Старший рибак говорить до купців:</p>
	<p>— Не дасте стілько, скілько я хочу, продам тому біднякови за одного гривеника. Ходи, бідняк, купуй рибу.</p>
	<p>Бідняк підійшов, а старший рибак каже.</p>
	<p>— Купуй оцю велику.</p>
	<p>— У мене нема грошей.</p>
	<p>— Давай гривеник.</p>
	<p>— Я тілько гривеник і маю.</p>
	<p>— То давай.</p>
	<p>І купив бідняк за гривеник ту рибу. Подивився на неї та й каже:</p>
	<p>— Я не годен її занести.</p>
	<p>То старший рибак приказав, щоб йому відвезли її. І завезли йому ту рибу додому.</p>
	<p>Фірмани від’їхали, а бідняка зостався дома. І говорить він до жінки:</p>
	<p>— Дров не назбирав, хліба нема, будемо їсти саму рибу.</p>
	<p>Став він ту рибу рубати. Врубав до половини, і з риби викотився пузир. Каже він до жінки:</p>
	<p>— Буде мені капшук на тютюн.</p>
	<p>Відрізав той пузир, а з пузиря викотився кусок золота. Говорить чоловік до жінки:</p>
	<p>— Не будем купувати нафти, це нам буде світити в хаті.</p>
	<p>На другий день рубає він рибу далі і дістав другий пузир. А там ще більший кусок золота, як в першім. Один кусок держать вони в хаті, щоб світло було, а другий запрятали в горщок і закрили мискою.</p>
	<p>Так вони пару день жили при тім світлі і їли ту рибу. Одного вечора їде пан і дивиться на їхні вікна. Що за світло таке в бідняцькій хаті? І говорить він до фірмана:</p>
	<p>— Держи курс до того світла.</p>
	<p>Коли під’їхали до тої хати, пан глянув у хату через вікно і говорить до фірмана:</p>
	<p>— Розбуди господаря.</p>
	<p>Фірман розбудив господаря дому, а пан говорить:</p>
	<p>— Ми зблудили дорогу. Пустіть нас до хати. Ми хочемо щось поїсти і коні хочуть їсти.</p>
	<p>А вуйко каже:</p>
	<p>— Я вас до хати пущу, а їсти не маю що дати.</p>
	<p>— У нас є все своє. Нам тілько переспати.</p>
	<p>Впустили їх до хати. Пан розкладає свої харчі, вгощає дітей, жінку господаря. І говорить до него:</p>
	<p>— Продай мені той кусок каменя, що тобі світить. А господар відповідає:</p>
	<p>— Пане, не смійтеся з бідного чоловіка. Нащо вам того каменя? Пан говорить:</p>
	<p>— У мене є десять фільварків&nbsp;<sup>*</sup>. Я даю тобі половину з тих десятьох. І ти будеш господарем.</p>
	<p>Чоловік з жінкою порадилися і продали той кусок. Договорилися вони з паном, і пан забрав чоловіка, жінку й діти і везе їх на ті фільварки.</p>
	<p>Приїхали вони до пана додому. Пан приказав дітей помити й перебрати, щоб вони виглядали на людей. І говорить пан до свої жінки:</p>
	<p>— Я здибався із своїм товаришем. Він довгі роки робив на копальнях золота і дав мені оцей кусок золота за половину мого маєтку. А цей кусок вартує більше, ніж цілий мій маєток.</p>
	<p>Казка йде скоро, а діло — поволі. Переходить рік, в призначений час приходить цей бідняк під ліс. Там, де було призначено зійтися двом богатирям і бідняку. А богатирі стоять, і Щастя каже:</p>
	<p>— Дивися, он їде той бідняк, що я йому давав гривеник. Під’їхав він до них ближче, поздоровився з ними. Питається</p>
	<p>Щастя, яке дало гривеник:</p>
	<p>— Як проживаєш? Розкажи. Він говорить:</p>
	<p>— Дуже файно! Все маю і все мені йде в руки, а не з рук. Щоб ви знали, люди, щастя дорожче за гроші.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__footnotes">
			<p><sup>*</sup> Гри́веник — монета вартістю десять копійок.</p>
			<p><sup>*</sup> Фільва́рок — маєток.</p>
		</div>
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Село Старі Кути, Косівського району, Івано-Франківської області 27 січня 1985 року Бойчук Юрій Онуфрійович (1918 року народження)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Гуцульщини/">Фольклор Гуцульщини</a></li>
	</ul>
</footer>
<!--#include virtual="/-/inc/general__page_end.inc" -->
