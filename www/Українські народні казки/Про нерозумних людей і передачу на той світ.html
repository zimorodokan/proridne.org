<!--#include virtual="/-/inc/general__page_start.inc" -->
<title>Про нерозумних людей і передачу на той світ ☼ Українська народна казка ☼ Народна творчість</title>
<meta name="Description" content="Українська народна казка Бойківщини «Про нерозумних людей і передачу на той світ» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Про нерозумних людей і передачу на той світ.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Про нерозумних людей і передачу на той світ <br><span class="article__headerDescription">Українська народна казка Бойківщини</span></h1>
	<p>Пішла жінка на базар продавати гусака, а люди питають:</p>
	<p>— Почому за гусака? Баба їй:</p>
	<p>— Почому люди, потому й я. Підходить один чоловік і каже:</p>
	<p>— Я би у вас, жіночко, купив гусака, якби ви мені дали до грошей. А вона йому:</p>
	<p>— Добре, але як я вас пізнаю? Хіба нате мій кожух, аби-я вас по кожусі пізнала.</p>
	<p>Приходить баба додому, а чоловік питає:</p>
	<p>— Як, жінко, торгувала?</p>
	<p>— Ой не питай. Так торгувала, що й кожух додала.</p>
	<p>— Коли ти така дурна, то я йду в світ шукати собі другу. Як знайду мудрішу, то вже ся до тебе не верну.</p>
	<p>Та й пішов.</p>
	<p>Іде він, іде, а там баба решетом сонечко ловить. Він і каже:</p>
	<p>— Що ти, жінко, робиш?</p>
	<p>— Та сонечко ловлю, аби світило в хаті.</p>
	<p>Чоловік увидів, що жінка дурна. Узяв прорізав у стіні діру, зробив вікно, і вже бабі сонечко гріє.</p>
	<p>Іде далі, а там люди будують хату. Та так дерево натягають один звідти, а другий звідти.</p>
	<p>— Що ви, люди, робите? А вони кажуть:</p>
	<p>— Підвалини закороткі, натягаємо.</p>
	<p>Чоловік увидів, що й ті дурні, та й порадив їх. Урізав друге дерево і показав, як треба наштукувати.</p>
	<p>Іде далі, а там жінка приставила до хати драбину, взяла корову і горі драбиною тягне, аби корова траву спасла на хаті. А подорожній чоловік то увидів та й каже:</p>
	<p>— Що ти, жінко, робиш? Де хто бачив, щоби з коровою лізли на дах? Дай мені серпа.</p>
	<p>Взяв чоловік серпа, поліз на хату, вижав траву. Увидів чоловік, що й та дурна.</p>
	<p>Іде далі, а там жінка так квочку б’є. А він каже:</p>
	<p>— Чого ти квочку б’єш? А баба йому:</p>
	<p>— Йой, паночку, вона не хоче курятам цицьки дати.</p>
	<p>— А де ж квочка цицьку має? — каже чоловік. — Дай курятам пшона, яйця.</p>
	<p>Увидів чоловік, що й ця дурна. Іде далі. Іде він, а там стоїть пані та й каже:</p>
	<p>— Звідки ви, чоловічку?</p>
	<p>— Ой, — каже, — я здалека, з тамтого світу.</p>
	<p>— Ой, — каже тота пані, — у мене так много родини на тім світі. Що вони там роблять, моя родина? Чи не могли би вони так прийти з тамтого світу, як ви?</p>
	<p>А він їй:</p>
	<p>— Нє, я сам ледве вирвався. Вирвався, бо в них сторожем роблю. А вони всі пасуть барани.</p>
	<p>Пані каже:</p>
	<p>— Йой, я би вам щось предала на тамтой світ, свої родині, передала би вбрання всякого, з їди щось би дала — всього.</p>
	<p>Подорожній:</p>
	<p>— Давайте я їм все тото возьму, бо вони ходять голі, голодні, і дерті.</p>
	<p>Заладувала пані тому чоловікови повний віз всякого добра, чоловік то все везе через ліс. Додому везе. Заїхав у ліс, прип’яв коня з возом до дерева, а сам вертається назад. Там було посіяне просо, а в просі була верба. І вітер віяв. Чоловік став під ту вербу й стоїть.</p>
	<p>А тим часом прийшов додому син тої пані. А пані:</p>
	<p>— Ой, — каже, — синку, в нас нині був чоловік з тамтого світу. А син їй:</p>
	<p>— Мамо, ви що, здуріли? Як «з тамтого світу»? Мати й каже:</p>
	<p>— Я тому чоловікови надавала на фіру всякого добра.</p>
	<p>Тоді син бере другого коня, сідає на него і їде доганяти того, що «з тамтого світу» прийшов. Їде він, дивиться — стоїть чоловік під вербою. Хлопець питає того чоловіка:</p>
	<p>— Чи сюди не їхала фіра? А чоловік каже:</p>
	<p>— Так, їхала. Я знаю, куди фіра їхала. Якби ви мені дали коня, то я би ще його, може, й дігнав. Але мені треба тримати вербу в просі. Бо вітер віє, вербу звалить, а верба мені просо потолочить.</p>
	<p>Хлопець так і зробив — пішов тримати вербу в просі. А тому дав коня. Той собі сів на коня, під’їхав до фіри в лісі, прив’язав коня до фіри й поїхав. І привіз жінці додому добро. Та й каже:</p>
	<p>— Я думав, жінко, що лиш ти дурна, а то ще дурніші за тебе є. А хлопець, може, й тепер тримає вербу в просі, як не вмер.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Цінева, Рожнятівського району, Івано-Франківської області 21 січня 1994 року Хортів Михайлина Яківна (1936 року народження)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Бойківщини/">Фольклор Бойківщини</a></li>
	</ul>
</footer>
<!--#include virtual="/-/inc/general__page_end.inc" -->
