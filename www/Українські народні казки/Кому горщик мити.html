<!--#include virtual="/-/inc/general__page_start.inc" -->
<title>Кому горщик мити ☼ Українська народна казка ☼ Народна творчість</title>
<meta name="Description" content="Українська народна казка Подніпров’я (Наддніпрянщини) «Кому горщик мити» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Кому горщик мити.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Кому горщик мити <br><span class="article__headerDescription">Українська народна казка Подніпров’я (Наддніпрянщини)</span></h1>
	<p>Жили собі дід та баба. І були вони такими ледарями. Так і хочуть справу на чужі плечі зіпхнути, аби тільки самим не робити.</p>
	<p>Одного разу зварила баба кашу. Гарна та розсипчаста, крупинка від крупинки так і відвалюється. Витягла баба кашу з пічки, на стіл поставила, маслом помастила. З’їли всю кашу, ще й ложки облизали. А горщик треба ж мити. От баба й каже:</p>
	<p>— Ну, діду, я своє діло зробила, кашу зварила, а горщик тобі мити!</p>
	<p>— Ну, — сказав бабі, — мужикам ще й горщики мити! Сама помиєш!</p>
	<p>— Та й не подумаю!</p>
	<p>— І я не стану!</p>
	<p>Баба поставила горщик на поличку та й лягла на лаві. Нехай постоє. От дід і каже:</p>
	<p>— Ну от ще! Договір дорожче грошей: хто завтра перший встане та перше слово скаже, тому й горщик мити.</p>
	<p>— Гаразд, поживемо — побачимо.</p>
	<p>Полягали. Дід на печі, баба на лавці. Настав ранок. Вранці ніхто не встає, не хочуть горщика мити. Бабці треба корову доїти та в череду гнати, а вона не встає. Сусідки вже корів прогнали та й говорять:</p>
	<p>— А що ж це Мелашки не видно? Не захворіла?</p>
	<p>Уже назад ідуть — немає Мелашки.</p>
	<p>— Напевно, щось сталося!</p>
	<p>Сусідки й пішли до хати. Двері не заперті. Зайшли, обдивилися.</p>
	<p>— Мелашко, матінко!</p>
	<p>А баба лежить на лавці, не ворухнеться.</p>
	<p>— Чого ж корову не погнала?</p>
	<p>Мовчить баба.</p>
	<p>— Чого ж ти мовчиш?</p>
	<p>Мовчить баба.</p>
	<p>— Боже помилуй! А де ж дід твій?</p>
	<p>Подивилися на піч, а Василь там лежить, очі відкриті, немов помер.</p>
	<p>— Що ж у тебе з жінкою?</p>
	<p>Мовчить дід, як води в рот набрав.</p>
	<p>Побігла одна сусідка по селу. Привела батюшку.</p>
	<p>— Ось, дивіться, батюшко, лежать, не ворушаться, слова не скажуть.</p>
	<p>Батюшка бороду поправив й до діда.</p>
	<p>— Василю, рабе Божий! Що сталося?</p>
	<p>Мовчить. Батюшка до лави.</p>
	<p>— Раба Божа? Що сталося?</p>
	<p>Мовчить баба. Сусідки погомоніли та й пішли. Діло не стоїть, кому курчат годувати, кому поросят. А панотець каже:</p>
	<p>— Треба посидіти, страшно зоставляти їх самих.</p>
	<p>А всім нема коли сидіти.</p>
	<p>— А ось баба Степанида, у неї нема нічого, хай посиде.</p>
	<p>— Даремно сидіти не буду! — каже, — ви мені заплатіть.</p>
	<p>— Та чим же тобі заплатити? Нема ж нічого!</p>
	<p>— А он кофтина висить, бери її.</p>
	<p>Баба Степанида згодилася. Тільки це батюшка сказав, Мелашка як підскоче з лавки:</p>
	<p>— Що ж це таке? Моє ж добро, сама ще поношу, а потім кому схочу, тому й віддам.</p>
	<p>А дід встає з печі та й каже:</p>
	<p>— От бабко, тобі й горщик мити.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>96 (7248). Кому горщик мити. СУС 1351. Записали учні Панасівської СЗШ 2009 року. Волошина Катерина Іванівна (1940). Дніпропетровська область, Новомосковський район, Багате</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Наддніпрянщини/">Фольклор Подніпров’я (Наддніпрянщини)</a></li>
	</ul>
</footer>
<!--#include virtual="/-/inc/general__page_end.inc" -->
