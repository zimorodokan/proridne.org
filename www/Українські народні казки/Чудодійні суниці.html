<!--#include virtual="/-/inc/general__page_start.inc" -->
<title>Чудодійні суниці ☼ Українська народна казка ☼ Народна творчість</title>
<meta name="Description" content="Українська народна казка Поділля «Чудодійні суниці» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Чудодійні суниці.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Чудодійні суниці <br><span class="article__headerDescription">Українська народна казка Поділля</span></h1>
	<p>Колись давно жив звичайний хлопець, а кохав він незвичайно красиву та добру дівчину. З нею і мріяв незабаром одружитися. Але не так сталося, як гадалось.</p>
	<p>Неподалік жила ще одна красуня, яка теж мріяла про одруження з прекрасним парубком. З чорною заздрістю слідкувала за закоханою і парою. Вона хотіла будь-якою ціною розлучити щасливих закоханих. Навіть подумувала про смерть щасливиці, хоча не знала, як це зробити.</p>
	<p>Якось безсердечна дівчина почула про ворожку і вирішила звернутися до неї за порадою. Баба-ворожка вислухала усе і сказала:</p>
	<p>— Я тебе навчу трьох речей. Насамперед, стань найкращою подругою красуні. Згодом подаруй їй, ніби на весілля, своє намисто. За це попроси добру дівчину проковтнути степір’ячко цибулі не прожовуючи.</p>
	<p>Почувши це, дуже зраділа заздрісна красуня. Дорогою додому навіть уявляла себе на місці нареченої.</p>
	<p>Усе сталося так, як було задумано ворожкою та злою подругою. Дівчина-красуня і не здогадувалась про страшний задум. Вона щиро ділилася найпотаємнішими думками з новою подругою і, навіть не задумуючись, погодилася на її пропозицію.</p>
	<p>— О, яке красиве намисто! Воно так підійде до мого весільного вбрання! Дякую тобі, моя подруженько!</p>
	<p>Нічого не підозрюючи, вона взяла з рук дівчини шматочок цибулини і кинула його в рот. Як же зраділа в ту хвилину зла подруга, адже насправді в цибулину було покладено малесенького вужа Вона його проковтнула.</p>
	<p>Заспівала душа лютої поганки. Прибігла вона додому, глянула у дзеркало і заговорила:</p>
	<p>— Тепер я точно займу місце нареченої.</p>
	<p>Через деякий час усі стали готуватися до весілля. Раділи й молодята. Та чомусь з кожним днем наречена ставала все кволішою і сумнішою.</p>
	<p>Минуло небагато часу, а дівчина й зовсім злягла. Весілля відмінили, зникла радість, запанував смуток. Лише лиходійниця раділа:</p>
	<p>— Мої мрії починають збуватися.</p>
	<p>Та й у довіру увійшла до молодої дівчини, жаліла красуню, підтримувала хлопця.</p>
	<p>Дуже побивався наречений. Одного дня, коли він прийшов до своєї судженої, вона сказала:</p>
	<p>— Недовго залишилось мені на цьому світі жити. Тому виконай моє останнє прохання, занеси мене на лісову галявину.</p>
	<p>Дівчина відкрила скриньку і попросила дістати та надягти їй на шию подароване намисто. Коханий з болем у серці виконав усі її прохання.</p>
	<p>По дорозі до лісу дівчина розповіла історію з намистом.</p>
	<p>Коли молода пара опинилася на суничній галявині, хлопець поклав наречену на густу зелену траву, зірвав пучок спілих суниць. Кілька ягідок дав їй з’їсти, а решту поклав на груди. Всміхалось ясне сонечко з неба.</p>
	<p>Своїми лагідними промінчиками гладило вистраждане, вихудле личко красуні. Дівчина заснула</p>
	<p>Парубок пішов нарвати ще суниць. Гіркі сльози омивали його змучене обличчя. Він не чув веселого</p>
	<p>співу птахів, ніжного дзюрчання лісового струмочка, не відчував свіжого подиху вітру. Єдина думка жила</p>
	<p>в його голові: «Як допомогти коханій? Я не можу втратити її».</p>
	<p>Та коли він повернувся, то побачив, що рот у дівчини відкритий, а на грудях лежить вуж. Хлопець відразу ж здогадався, чому страждала його мила і з чиєї вини. З люті він схопив вужа, розірвав його на дві половини і повісив на суху гілку.</p>
	<p>І сталося диво, прокинулась красуня. Він зрадів і, нічого не кажучи, відніс її додому.</p>
	<p>З тих пір дівчина стала одужувати. Люди вважали, що то суниці вилікували її. І це була правда. Невдовзі наречена зовсім одужала. Молодята нарешті почали готуватися до весілля.</p>
	<p>Прийшла привітати їх і названа подруга. Вдавала із себе щасливу за долю молодої пари.</p>
	<p>Не побачивши на шиї нареченої свого намиста, запитала:</p>
	<p>— А де ж намисто, яке я тобі подарувала? Ти ж мала одягти його до весільної сукні.</p>
	<p>Тоді юнак вийняв згорток і вручив злодійці. Коли вона розгорнула його, то злісно застогнала і впала додолу нежива. У згортку лежало намисто і дві висушені половинки вужа.</p>
	<p>Добро і кохання перемогли зло.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>140 (7850). Чудодійні суниці. СУС —. Записано 2009 року. Яловенко Максим Корнилович (1924). Хмельницька область, Старосинявський район, Пилява</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Поділля/">Фольклор Поділля</a></li>
	</ul>
</footer>
<!--#include virtual="/-/inc/general__page_end.inc" -->
