<!--#include virtual="/-/inc/general__page_start.inc" -->
<title>Як солдат на тому світі побував ☼ Українська народна казка ☼ Народна творчість</title>
<meta name="Description" content="Українська народна казка Буковини «Як солдат на тому світі побував» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Як солдат на тому світі побував.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Як солдат на тому світі побував <br><span class="article__headerDescription">Українська народна казка Буковини</span></h1>
	<p>Солдат служив двадцять п’ять років. Кінчив він службу і йшов додому пішки, бо колись поїздів не було. Ішов він, ішов і не вистачило йму харчів. І дуже захтів їсти. Уже й вечір, темніє, і ніде села нема. Але дивиться — світлечко маячиться, хтось там живе. А там жила в маленькій хатинці при дорозі бабуся-чарівниця. Солдат думає: «Поверну я до цеї хатинки, попросю їсти». Підійшов і стукає у вікно. Баба-чарівниця обізвалася:</p>
	<p>— Хто там?</p>
	<p>— Я, солдат.</p>
	<p>— А ти грамотний?</p>
	<p>— Трохи грамотний.</p>
	<p>— Ну, як грамотний, заходи в хату. Солдат зайшов, а баба каже:</p>
	<p>— Сідай, солдатику, на лавку. А солдат їй:</p>
	<p>— Що, бабусю, сідати на лавку. Я хочу, щоб ви дали їсти.</p>
	<p>— Я дам, солдатику, їсти, але як ти виповниш усе, що буду тобі казати.</p>
	<p>Солдат каже:</p>
	<p>— Виповню, бабусю, говоріть.</p>
	<p>Бабуся починає говорити, а він слухає і записує:</p>
	<p>— Отак, солдатику, даю тобі клубок. Куди той клубочок буде качатися, туди будеш іти. Буде він качатися через гори, ліси, через ярки, а ти йди за ним...</p>
	<p>Бабка говорить, а солдат усе пише.</p>
	<p>—...І докачається той клубочок до такої гори кам’яної, такої, що кам’яна стіна буде стояти до неба. Але ти не лякайся нічого. Вдариш у той камінь три рази ногою і скажеш: «Іван-камінь, отворись!» Камінь створиться, і там двері ся зробля. Тоді ти, солдатику, пройдеш туди, і двері позаду за тобою закриються. А ти не бійся. Це ти підеш на той світ.</p>
	<p>А солдат усе записує, щоб знав, що робити. Каже баба далі: -...Увійдеш на той світ, побачиш там став. При березі буде човен. Сядеш на той човен і переплинеш на ту сторону. На тій стороні буде дім. В тім домі буде коридор, а в тім коридорі буде мідь стояти. Не лакомся на ту мідь, не бери нічого: возьмеш — можеш постраждати... А солдат усе пише.</p>
	<p>—...Потому увійдеш у кімнату, там буде срібло. І його не зачіпай. В третю кімнату зайдеш — там буде три ліжка, і три дівки будуть на них спати. Подивишся, котра старша, покладеш їй руку на праву грудь і возьмеш ключі. Підеш з ними до шафи і відімкнеш її. А в тій шафі буде ще одна шафа, маленька. Ти й її відімкнеш. А в тій шафі буде малесенька шафка, і в ній буде три свічки. Візьмеш тих три свічки і принесеш до мене. Я дам тобі сто рублів і їсти на дорогу додому. Це все. Записав, солдате?</p>
	<p>— Записав.</p>
	<p>— А тепер я даю тобі їсти.</p>
	<p>Баба дає йому вина, дає вечерю. Він випив, поїв добре. І сказала баба:</p>
	<p>— Лягай спать на лавці, бо більш нема де.</p>
	<p>До ранку спав солдат на лавці. А вранці встав, баба дала йому їсти ще раз, а на дорогу сухарів. І клубочок дала.</p>
	<p>— Кидай цей клубочок на землю, і куди він буде качатися, туди будеш за ним іти.</p>
	<p>Вийшов солдат надвір, кинув клубочок. Клубочок качається, а солдат за ним іде. Як баба говорила, так клубочок і качався. Через гору, через ліс, через ярок. А солдат іде. І докачався клубочок до камінної стіни. Б’є солдат ногою три рази в камінь і каже:</p>
	<p>— Іван-камінь, отворись!</p>
	<p>Двері відчинилися, і він пішов на той світ. Двері за ним закрилися. Як баба говорила, так воно й було. Бачить солдат став і човен при березі. Сідає він у той човен, бере весло в руки і плине на ту сторону. Припливає і заходи в той дім. Перший раз у коридор заходи. Дивиться: в коридорі мідь. Думає: «Возьму я в кишеню трохи цеї міді. Що буде, то й буде». І взяв тої міді. Не злякався солдат. Заходи в першу кімнату — срібло лежить. Викидає він коло срібла мідь і набирає в кишеню срібла. Заходи в другу кімнату, а там золото. Висипає срібло і бере золото. Багато бере — повні кишені і в пазуху. Обіклався золотом, що вже не було де й класти. І все думає: «Я не зробив, як баба сказала. Але що буде, то буде. Як скапаю, жити буду».</p>
	<p>Заходи солдат в третю кімнату, а там на трьох ліжках сплять три дівчини. Він подивився, котра старша, підійшов до неї, поклав руку на її праву грудь і забрав ключі. Підходи до шафи, відмикає її, а в тій шафі друга шафа. Відмикає і її. А в тій маленькій шафі третя шафка, ще менша. Відімкнув він ту третю шафку, а там три свічки. Забирає ті свічки, кладе в кишеню. А дівки все сплять.</p>
	<p>Вийшов солдат надвір, пішов до берега, сів у човен і плине. Приплив до берега, йде собі до того каменя, і дало йому думку оглянутися назад себе. А ті три дівки вже перелетіли через став і біжать за ним. Він почав бігти. Прибіг до каменя, вдарив його три рази ногою і сказав:</p>
	<p>— Іван-камінь, отворись!</p>
	<p>Камінь отворився, і він вискочив. Вони прибігли, а двері вже закриті. Вже скапав солдат, остався живий. Вийшов він на білий світ, кинув клубочок і говорить:</p>
	<p>— Клубку, котись в монахи. Я вже до баби не йду, я й так проживу. Клубочок покачався до баби і сказав:</p>
	<p>— Солдат прогнав мене, казав: «Котись в монахи». А сам зі свічками пішов.</p>
	<p>Пішов собі солдат у свою дорогу. Ішов, кілко йшов, і зайшов у город. І не знає, де переспати. Попадає на жида і проситься в того жида на ніч. Жид каже:</p>
	<p>— В мене нема де спати, я не маю де тебе приймити.</p>
	<p>— Де-небудь, аби в хаті, бо надворі дощ іде. Дам вам п’ять рублів золотих, аби надворі не спати.</p>
	<p>Жид на п’ять рублів полакомився.</p>
	<p>— Ну, як ти мені дав п’ять рублів, то я тобі ще дам повечеряти. Повечеряв солдат. Не було де лягти, то він собі насидячи спав до ранку. А рано встав і пішов у город. Найшов їдальню, поїв файно і йде по городу. Дивиться: край города великий дім двоповерховий. А на тім домі вивіска: «Хто хоче грати в карти, нехай о дванадцятій годині ночі приходить у цей дім» Солдат подумав: «У мене ж то є золоті гроші. Може, я ще щось виграю». Але хто там з ним мав грати в тім домі в карти, того він не знав.</p>
	<p>От чекає він того часу. А в дванадцятій годині ночі прийшов туди, зайшов у той дім — нема нікого, лиш світло горить. Незабавка приходи туди царева дочка. Увійшла і побачила солдата.</p>
	<p>— Здрастуй, солдате!</p>
	<p>— Здрастуй, красуне! Вона й питає солдата:</p>
	<p>— Що, хочеш грати в карти? Хочеш виграти чи програти?</p>
	<p>— Як удасться. Хочеться виграти. А вона йому:</p>
	<p>— Кілко кладеш у банк грошей?</p>
	<p>— П’ять рублів золотих.</p>
	<p>Вона тоже поклала п’ять рублів. І почали грати. Вона виграла. Він пішов уже на десять рублів. Думає: «Може, виграю».</p>
	<p>І так грала вона з ним цілу ніч і виграла всі гроші. Солдат не має вже за що й поїсти.</p>
	<p>Приходи він рано до того жида, що в него спав, та й каже:</p>
	<p>— Дайте мені роботу, щоб я у вас заробив на харч. А жид йому:</p>
	<p>— У мене сьогодні субота. Мені треба дров нарубати, курку зарубати, зварити, щоб ми мали що їсти. Бо мені не можна в суботу робити. І я тебе за це годуватиму, і переспиш у мене.</p>
	<p>Робив солдат у жида цілий день, переспав ніч, а рано каже:</p>
	<p>— Позичте мені п’ять рублів, я вам верну десять.</p>
	<p>Жид подумав і дав солдатови тих п’ять золотих рублів, що солдат йому дав. А солдат хотів тими п’ятьма рублями знов пограти в карти з царською дочкою і вернути свої гроші.</p>
	<p>Увечері солдат почекав під тим домом до дванадцятої години, зайшов у дім, пройшов у ту саму кімнату, що вчора був, а там уже лампа не горить, темно ся. Він собі й думає: «Хоч би побачити, де сісти. Що робити?» Та й нагадав собі, що в него є свічки. Засвітив разом усі три свічки, щоб видко було. Чує: щось гупає, іде хтось. Оглядається — три мужчини.</p>
	<p>— Що, солдате, від нас хочеш?</p>
	<p>А то були нечисті, чорти. Він бере та й розказує їм свою біду.</p>
	<p>— Я вчора був тут, і лампа горіла. А сьогодні темно ся, і я засвітив свічки.</p>
	<p>— То цими свічками ти й викликав нас.</p>
	<p>— Вона вчора виграла в мене всі гроші! А чорти питають його:</p>
	<p>— А ти маєш гроші?</p>
	<p>— Та позичив у жида п’ять рублів і хочу виграти назад свої гроші.</p>
	<p>— Виграєш усі!</p>
	<p>І розказали йому чорти, що в неї є три погреби грошей.</p>
	<p>— За цю ніч ти виграєш від неї всі гроші. Вона сама на себе буде грати і себе програє.</p>
	<p>І сказав нечистий:</p>
	<p>— Гаси свічки, не задержуй нас. Він погасив свічки.</p>
	<p>А вона приходи по-темному і каже:</p>
	<p>— Ти, солдате, знов є?</p>
	<p>— Є.</p>
	<p>— Хочеш знов грати в карти?</p>
	<p>— Хочу.</p>
	<p>Вона засвітила лампу, і почали вони грати. Почали знов з п’яти рублів. І так грали, що вона вже й третій погріб програла. І каже йому:</p>
	<p>— Я вже буду сама в себе грати. Програю я, виграєш ти мене — буду твоєю женою.</p>
	<p>І виграв він.</p>
	<p>Рано іде разом з нею до неї додому, щоб побачити гроші. Побачив, що грошей дуже багато. А батько її бачить, що вона водить солдата і показує гроші.</p>
	<p>— Що ти солдатови показуєш?</p>
	<p>— Батьку, я програла. Й сама себе програла. І за него виходю заміж, бо він мене виграв.</p>
	<p>А батько спасіював і вигнав солдата.</p>
	<p>— В мене найдуться для тебе багатирі. Ти за солдата не підеш. Солдат вертається назад у той город, продає свою шинелю і віддає жидови гроші — десять рублів. А сам лишився без грошей і без шинелі. Заходить знов у дім, де грав у карти. Та й думає: «Ану ще раз свічки засвітю». Засвітив свічки, приходять три чорти та й кажуть:</p>
	<p>— Що тобі треба, солдате, що ти нас викликав?</p>
	<p>— Я хочу, щоб ви принесли сюди царську дочку, ту, що я з нею грав. Щоб так і принесли сюди сплячу.</p>
	<p>Чорти взяли її і принесли туди разом з ліжком.</p>
	<p>А мама її пробудилася і думає: «Зайду подивлюся, як з дочкою». Прийшла, а дочки в кімнаті нема. Ні ліжка, ні дочки. Цариця побігла і каже цареви:</p>
	<p>— Ой, нашої дочки нема! А цар каже:</p>
	<p>— Неправда. Ти так мене обманюєш. Вона є.</p>
	<p>Пішов цар, подивився — справді, нема її. Каже тоді до цариці:</p>
	<p>— Йдім до ворожки. Ворожка скаже, що її забрало. А ворожка поворожила і сказала:</p>
	<p>— Вашу дочку забирають уночі чорти. А цар питає:</p>
	<p>— А що ж робити, щоб її знайти?</p>
	<p>— Беріть мішок маку, кладіть той мішок на ліжко їй під голови, і пробийте в мішку дірку. Мак буде сипатися аж до того місця, куди її будуть нести.</p>
	<p>Полягали вони спати. А солдат у тому гральному домі засвітив свічки, викликав чортів і знов каже, щоб принесли її в кімнату. Чорти взяли її і понесли з ліжком до него. А як несли, то помітили, що мак сипеться, і почали носити її кругом кожного дому, і кругом кожного дому сипався мак.</p>
	<p>Подивився солдат на неї, і чорти віднесли її назад. Рано цар устав, подивився — є слід. Пішли цар з царицею тим слідом. Хочуть знати, куди чорти носять їхню дочку. Пішли вони тим слідом і побачили, що кругом кожного дому мак посиланий. І цар не міг кінця найсти. Зблудив і вернувся назад додому.</p>
	<p>Приходить цар знов до тої ворожки і каже:</p>
	<p>— Скажіть мені правду, як його піймати — того, що мою дочку вночі забирає.</p>
	<p>А ворожка каже:</p>
	<p>— Я скажу вам правду. Ваша дочка грала в карти з їдним солдатом на гроші. І вона того солдата перший раз обіграла. На другий день вона знов почала з ним грати, і той солдат виграв у неї всі гроші, усі три погреби. Вона й сама себе програла і сказала солдатови, що «я тобі буду женою». Ви не хтіли дати солдатови гроші і свою дочку за жінку, прогнали-сте його. Оце він і мучить її, той солдат.</p>
	<p>Тоді й каже цар:</p>
	<p>— Що ж робити, щоб найти того солдата? А ворожка йому:</p>
	<p>— Ваша дочка знає, де того солдата шукати. Кажіть дочці, най іде на те місце, де вона грала з ним у карти. І там вона його найде.</p>
	<p>Прийшов цар додому і каже:</p>
	<p>— Іди, дочко, на те місце, де ти грала з солдатом у карти, найди його, і я вас одружу.</p>
	<p>Дочка пішла і застала там солдата. І каже:</p>
	<p>— Пробач, що батько нагнав тебе. Вертайся до мене, батько погодився, щоб ти був мій муж.</p>
	<p>І він погодився піти до неї знов. Батько її подобрів і зробив їм свадьбу.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Василівці, Сокирянського району, Чернівецької області 1 серпня 1984 року Боднар Гаврило Тимофійович (1914 року народження)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Буковини/">Фольклор Буковини</a></li>
	</ul>
</footer>
<!--#include virtual="/-/inc/general__page_end.inc" -->
