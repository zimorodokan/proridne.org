<!--#include virtual="/-/inc/general__page_start.inc" -->
<title>Як мужик цареви скаргу подавав ☼ Українська народна казка ☼ Народна творчість</title>
<meta name="Description" content="Українська народна казка Буковини «Як мужик цареви скаргу подавав» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Як мужик цареви скаргу подавав.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Як мужик цареви скаргу подавав <br><span class="article__headerDescription">Українська народна казка Буковини</span></h1>
	<p>Оден мужик жив на краю села коло панського поля. Його свиня пішла на панський лан, а пан вийшов з рушницею і ту свиню вбив. Пішов мужик шукати грамотних, щоб написали скаргу цареви. Каже одному, каже другому — ніхто йому не хоче написати, бо всі грамотні за паном руку тягнуть. «Буду сам писати», — подумав мужик. Пішов до міста, купив чорнильної краски й бумаги, розвів ту краску і зачав писати. Але писати не вмів, то взяв та обвів на бумазі чорнилом панський лан, а коло него — свій город. Провів патиком по бумазі, щоб показати, куди його свиня пішла і де її пан стрілив.</p>
	<p>Та й подався мужик з тою бумагою до царя. Не знати, кілко днів він ішов, але дійшов до столиці. Іде вулицею, а назустріч їде цар.</p>
	<p>— Куди, мужиче? — питає цар.</p>
	<p>— До царя.</p>
	<p>— А чого?</p>
	<p>— Я маю прошеніє до него, зараз вам покажу.</p>
	<p>— Ану покажи.</p>
	<p>Вийняв мужик з-за пазухи той лист бумаги, розгорнув перед царем та й каже:</p>
	<p>— Оце панський лан. А оце — мій город. Відци вийшла моя свиня, а ось відци вийшов пан з рушницею і вбив мені свиню. То най мені заплатить. З цим я й прийшов до царя. А цар йому каже:</p>
	<p>— Що ж тут цар розбере? То ж треба було написати.</p>
	<p>— А цар не такий дурний, як ви, він усе розбере. Послухав ту балачку цар та й каже кучерови:</p>
	<p>— Гони скоріше коні, а то цей мужик ще облає мене серед людей. Приїхав цар у палац і каже своїй варті:</p>
	<p>— Як прийде сюди мужик, пропустіть його.</p>
	<p>Перебрався в друге вбрання, сів і жде. Приходить мужик до палацу, його пропустили, а цар питає:</p>
	<p>— Що скажеш?</p>
	<p>— Я маю скаргу до вас.</p>
	<p>Розкладає перед царем свій план і розказує:</p>
	<p>— Оце панський лан, а оце — мій город. Відци вирвалася моя свиня та пішла до пана, а пан вийшов з рушницею і вбив мені свиню.</p>
	<p>А цар питає:</p>
	<p>— Це панський лан?</p>
	<p>— Так-так.</p>
	<p>— А це твій город?</p>
	<p>— Так-так.</p>
	<p>— А відци вийшов пан і вбив її?</p>
	<p>— Так!</p>
	<p>— Все ясно, — сказав цар. А мужик йому:</p>
	<p>— От ви розумієте. А на дорозі стрітився мені якийсь та й казав, що цар тут нічого не розбере. Я так і сказав йому: «Цар не такий дурний, як ти».</p>
	<p>А цар узяв та й написав мужикови документ, щоб пан віддав йому землю аж до того місця, до якого дійшла мужицька свиня і де пан її застрілив. І пан мусив той кавалок віддати, а мужик забагатів.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Круглик, Хотинського району, Чернівецької області 22 грудня 1976 року Луков Дьордій Іванович (1912)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Буковини/">Фольклор Буковини</a></li>
	</ul>
</footer>
<!--#include virtual="/-/inc/general__page_end.inc" -->
