<!--#include virtual="/-/inc/general__page_start.inc" -->
<title>Лісорубова донька ☼ Українська народна казка ☼ Народна творчість</title>
<meta name="Description" content="Українська народна казка Полтавщини «Лісорубова донька» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Лісорубова донька.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Лісорубова донька <br><span class="article__headerDescription">Українська народна казка Полтавщини</span></h1>
	<p>Було це дуже давно. жили собі дід і баба. Дід ходив у ліс по дрова, а потім їх продавав і так вони жили. Тільки не було у них дітей.</p>
	<p>Одного разу пішов дід до лісу. Нарубав він дров, та бачить, що мало, довелося йому рубати велике сухе дерево. Довго рубав дід, довго трудився. А коли зрубав, раптом з пня вилізла людина — не людина, звір — не звір і сказало:</p>
	<p>— Дякую, діду, що ти мене звільнив. Я — добрий дух, а в це старе сухе дерево дев’ятсот дев’яносто дев’ять років тому мене зачинив злий дух. Хочу я тобі віддячити. Візьми це чарівне яблуко. Половину віддай жінці, а половину візьми собі. З’їжте і народиться у вас донька-красуня. Замість сліз з очей у неї падатимуть перли, а де нога ступатиме — слід золотий буде.</p>
	<p>Сказав це добрий дух і зник. Зробив лісоруб так, як велів дух, і через дев’ять місяців, дев’ять днів і дев’ять годин народилася у старих донька.</p>
	<p>Не було в світі красуні, рівної цій дівчині. Коли вона плакала, то з очей котилися перли, а коли посміхалася, то з губ падали троянди. Де ступали її крихітні ніжки, там залишався золотий слід.</p>
	<p>З того дід і баба й розбагатіли. Жили собі, горя не знали. А в далекій країні жив один царевич. Це був сміливий юнак з карими очима та чорним волоссям. Почув він про красуню і поїхав до неї. Довго він їхав і приїхав, та в недобру годину. З’явився в ту пору до старих злий дух. Не міг він забути дідові, що той звільнив його ворога.</p>
	<p>— Віддай мені, діду, дочку в дружини, а то зараз же задушу! — кричав він.</p>
	<p>Злякався дід, бо що він міг зробити з могутнім духом? А тут саме під’їхав царевич. Став він битися з злим духом.</p>
	<p>Довго билися. Не витримав злий дух і полетів.</p>
	<p>— Царевичу, ти врятував від загибелі нас і нашу доньку, — сказав дід, — тож я віддаю тобі її в дружини. Їдь додому і готуйся до весілля.</p>
	<p>Так і погодили. Поїхав царевич, а старі мали привезти йому молоду дружину. Стали вони готуватися. Та ось біда: старі вже були, не могли довго подорожувати.</p>
	<p>Якось дивляться, заїжджає у двір карета, а в ній сидить багата жінка і дівчина. Вони сказали, що приїхали по наречену. Попрощалися старі з дочкою і провели в далеку дорогу.</p>
	<p>Довго їхала красуня з своїми супутниками. Її мучили голод і спрага.</p>
	<p>— Дайте хоч шматочок хліба! — просила вона.</p>
	<p>— Немає у мене хліба, — відповіла жінка.</p>
	<p>— Тоді дайте хоч води!</p>
	<p>— Віддаси одне око — дам тобі води.</p>
	<p>Погодилася дівчина. Віддала своє око за ковток води. Через деякий час вона знову захотіла пити. І знову жінка примусила її віддати за ковток води своє друге око.</p>
	<p>А в цей час під’їхала карета до колодязя. Зла жінка з своєю донькою вкинули дівчину у колодязь, а самі поїхали далі.</p>
	<p>Скоро вони приїхали в місто, де жив царевич. Царевич з радістю прийняв гостей, бо не побачив переміни. Він сказав:</p>
	<p>— Моя мила майбутня дружино, від воріт до мого будинку вас поведуть пішки, а золото від ваших слідів позбирають слуги.</p>
	<p>Пішла наречена, але золота так ніхто й не знайшов. Заговорила наречена, але з її рота не випала жодна пелюстка. Засмутився царевич, бо не знав, що трапилося з дівчиною.</p>
	<p>А біля колодязя проходив старий бідняк. Захотів напитися і нагнувся до криниці. Здивувався, коли побачив там красуню, яка сиділа і плакала, а з очей котилися перли. Розповіла бідна все, що з нею сталося.</p>
	<p>Відвів бідняк сліпу красуню додому і доручив своїй дружині глядіти за нею, а сам почав носити перли із колодязя. Коли все приніс, дівчина попросила:</p>
	<p>— Побудуйте з перлів палац.</p>
	<p>Бідняк так і зробив. Незвичайний палац блистів на сонці, а вночі весь світився. З усіх усюд приходили люди, щоб подивитися на таке диво. Усміхнулася красуня і з її рота випала червона троянда. Попросила вона чоловіка віднести квітку у палац царевича і сказала, що ціна квітки — двоє очей. Прийшов бідняк до палацу. Побачила там квітку дружина царевича і захотіла купити.</p>
	<p>— Ціна квітки — двоє очей, — відказав бідняк.</p>
	<p>Віддала вона двоє очей і забрала квітку. Приніс бідняк очі сліпій красуні. А вона щось прошепотіла і в кімнату влетів білий голуб. Він перетворився на Доброго Духа, вставив їй очі і голубом вилетів у вікно. Дівчина почала бачити і від радості закричала і засміялася. Весь дім наповнився трояндами.</p>
	<p>Одного разу царевич поїхав на полювання. Він побачив білого голуба. Хотів його застрелити, але ніяк не міг влучити. А голуб ніби кликав його за собою. Прийшов царевич до палацу з перлів і побачив красуню. Вона розповіла йому свою історію. Зрозумів царевич, що це і є його справжня наречена. Вирішив він лиходійкам відрубати голови, та дівчина була добра і просила не робити їм шкоди. Тому брехлива жінка з дочкою, мабуть, і досі ходять по світі, а дівчина вийшла заміж з царевича і живе собі в добрі та радості.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>136 (7132). Лісорубова донька. СУС порівн. 533. Записала Гудима Ольга 2009 року. Гречин Марія Якимівна. Полтавська область, Кобеляцький район, Світлогірськ</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Полтавщини/">Фольклор Полтавщини</a></li>
	</ul>
</footer>
<!--#include virtual="/-/inc/general__page_end.inc" -->
