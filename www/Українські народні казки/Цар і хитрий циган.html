<!--#include virtual="/-/inc/general__page_start.inc" -->
<title>Цар і хитрий циган ☼ Українська народна казка ☼ Народна творчість</title>
<meta name="Description" content="Українська народна казка Буковини «Цар і хитрий циган» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Цар і хитрий циган.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Цар і хитрий циган <br><span class="article__headerDescription">Українська народна казка Буковини</span></h1>
	<p>Був їден чоловік, інвалід на ноги. Написав той чоловік і почепив напроти свої хати на воротях табличку: «Богови не вірю, до церкви не ходю і царя не боюся». Донесли про це царю, і призвав його цар до себе.</p>
	<p>— Нащо ти так написав? Чому ти не віриш у бога? А той йому відповів:</p>
	<p>— Ви прочитайте ще раз, як я написав. Хіба я написав: «Не вірю в бога?» Я написав: «Не вірю богови?». А чого не вірю? Бо їдного разу я легко одягнувся і відправився в поле, а тут пішов такий дощ, що я весь намочився, простудився і мало не вмер. З того часу я й не вірю богови і знаю, що погода може змінитися.</p>
	<p>— А чого ти не ходиш у церкву? — питає цар.</p>
	<p>— А ви подивіться на мене. Хіба я можу ходити? Ви ж бачите, що я — каліка на ноги: я їздю до церкви візком.</p>
	<p>— А чого ти мене не боїшся? — питає цар.</p>
	<p>— Не боюся, бо я виконую всі царські прикази. Хай ті бояться, що законів не виконують.</p>
	<p>— Правильно. Молодець, — сказав цар і відпустив його.</p>
	<p>А другий чоловік, який був ігуменом у монастирі, написав таку саму табличку. Призвав до себе цар і того.</p>
	<p>— Нащо ти таке написав?</p>
	<p>— Той написав, то й я написав.</p>
	<p>— А нащо? — питає цар.</p>
	<p>— Не знаю. Написав, бо той написав.</p>
	<p>Питав його цар, чого він богови не вірить, чого в церкву не ходить, чого царя не боїться. А той нічого не може відповісти. Каже цар:</p>
	<p>— Я тобі за се діло даю наказаніє. Іди на три роки по світі і розказуй людям, що ти таке дурне написав. Прийдеш через три роки в цей самий день, і щоб ти до того дня порахував усі зірки, скілко їх є на небі. І щоб сказав мені, скілко їх. Зміряй землю, яка вона заглибока, і скажеш це мені. І ще скажеш мені тоді, про що я думаю. Як не скажеш цего всього, то злетить тобі, отче ігумене, голова з плеч.</p>
	<p>Записав собі все це цар у книгу і відправив отця ігумена в світ. Іде він світом і плаче, бо не годен цего діла зробити. Здибав його циган:</p>
	<p>— Чого ти так сумуєш, чого плачеш? — питає циган.</p>
	<p>— Скорблю, бо чую скору смерть. Заданіє, яке мені дав цар, я не годен виконати.</p>
	<p>І розказав ігумен циганови, яке йому цар дав заданіє. А циган каже:</p>
	<p>— Я тебе можу виручити з цеї біди. Маєш гроші?</p>
	<p>— Маю.</p>
	<p>— То давай їх сюди. Я піду до царя і все за тебе відповім. Дав ігумен гроші, і циган пішов на його місце.</p>
	<p>Через три роки збирається циган до царя. Пішов на ярмарок і купив кобилу. Та кобила була дуже худа, і багато шерсті на ній облізло. Приходи він з тою кобилою до царя.</p>
	<p>— Ваше імператорське величество, я з’явився до вас на цей день, як ви казали.</p>
	<p>Цар подивився на цигана і питає:</p>
	<p>— Коли я тобі казав?</p>
	<p>— А ви подивіться в книгу, там все записано. Подивився цар в книгу.</p>
	<p>— Правильно, записано. То скажи, порахував ти зірки?</p>
	<p>— Порахував.</p>
	<p>— То скілко їх?</p>
	<p>А циган каже, що зірок на небі є мільярд і три мільйони.</p>
	<p>— Ото стілко їх є, скілко шерстин осталося на цій кобилі. А решту шерсті я вибрив, щоб лишилося точно стілко, як зірок на небі. Як не вірите, то перелічіть.</p>
	<p>Цар думає: «Або він бреше, або правду каже, але нема як довести». Та й питає цигана:</p>
	<p>— А яка заглибока земля? А циган каже:</p>
	<p>— Я післав свого батька міряти. Але земля така глибока, що батько ще не вернувся. Як він вернеться, то я вам скажу, яка заглибока земля.</p>
	<p>Подивився цар на цигана та й каже:</p>
	<p>— А тепер скажи мені, що я зараз думаю.</p>
	<p>— Скажу, — каже циган. — Ви думаєте, що я ігумен — отець, а я — циган-кузнець. Я не той, за кого ви мене маєте.</p>
	<p>Цар цигана похвалив і нагородив.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Нелипівці, Кельменецького району, Чернівецької області 14 жовтня 1979 року Твердохліб Петро Николайович (1904)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Буковини/">Фольклор Буковини</a></li>
	</ul>
</footer>
<!--#include virtual="/-/inc/general__page_end.inc" -->
