<!--#include virtual="/-/inc/general__page_start.inc" -->
<title>Як пропав лихий брат багач ☼ Українська народна казка ☼ Народна творчість</title>
<meta name="Description" content="Українська народна казка Покуття «Як пропав лихий брат багач» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Як пропав лихий брат багач.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Як пропав лихий брат багач <br><span class="article__headerDescription">Українська народна казка Покуття</span></h1>
	<p>Було це давно, за царя Гороха, як було землі троха, як носом пробив і води ся напив. Жили собі два браття. Оден був багач, а другий дуже бідний. І бідний у того багатого брата водно робив. І прийшов голодний рік, не було що їсти. Жінка бідного каже:</p>
	<p>— Йди, чоловіче, до брата, най він нас рятує, бо ми гинем з голоду. Приходить бідний до свого багатого брата й каже:</p>
	<p>— Брате, щось помагай, бо ми гинем з голоду. А той каже:</p>
	<p>— Що я тобі поможу? Дам тобі миску муки, більше я не можу нічого дати.</p>
	<p>Дав йому миску муки, але та мука борзо минулася, жінка його знов посилає:</p>
	<p>— Йди знов, чоловіче, бо біда. Прийшов він знов до багача, а той каже:</p>
	<p>— Дам тобі другу миску муки.</p>
	<p>Приніс він ту муку додому, та й вона скоро минулася. З’їли, нема. Іде він третій раз до брата.</p>
	<p>— Ти, — каже, — брате, давай ще щось, рятуй мене. А брат каже:</p>
	<p>— Я тобі можу дати, але треба, би ти дав одно око видовбати. Та й ще дам миску муки.</p>
	<p>Той подумав, прийшов додому та й з жінкою радиться.</p>
	<p>— Казав брат, що дасть ще миску муки, але би я дав око видовбати. Жінка заплакала гірко. А тоді подумали вони, що брат око не видовбе.</p>
	<p>Та й пішов він знов до брата. Брат каже:</p>
	<p>— Сідай на столець. Я видовбаю тобі одно око і дам ще одну миску муки.</p>
	<p>Та й приніс він знов миску муки додому, і скоро знов настав голод. Іде він знов до брата. Брат каже:</p>
	<p>— Давай ще й те друге око. Ти вже не меш більше до мене ходити. Та й так воно, знаєте, повторилося. Став він зовсім сліпий, уже нічого не видить. Та й каже:</p>
	<p>— Жінко, ти знаєш що? Будеш водити мене на дорогу, на міст, де багато людей ходить. Там я буду сидіти та й буду просити, щось мені люди будуть давати. Хтось дасть копійку, хтось дві. Інакше ми жити не можем.</p>
	<p>І жінка його, ви знаєте, водить на міст. Він сидить, люди дивляться, що бідний каліка, та й дають. Кидають монети, жінка ввечір за ним приходить та й його забирає додому. Та й з тих грошей вони жили.</p>
	<p>Так воно продовжувалося дуже довго. Але одного разу вона його завела та й не змогла за ним піти, привести його додому. Сидів він, сидів, чує, вже ніхто не ходить, вже ніч, та й він помаленьку зсунувся під міст. А то такий великий дощ пішов. Вода шумить, а він сидить під мостом. Чує він уночі, десь уже в дванадцятій годині, щось мостом дуднить. Здудніло і впало під міст. І не одно впало, а більше. І балакають там. А то були нетрудні. Та й оден каже:</p>
	<p>— Що у вашім селі чути?</p>
	<p>— В нашім, — каже, — селі чути таке, що брат брату за дві мисці муки видовбав очі. Але би він перейшов до схід сонця через дев’ять меж і вмився тою росою, він би, — каже, — видів...</p>
	<p>А він то все вислухав. І кугут запіяв, і вони пощезали. Чує він, другий раз кури піють, третій раз. Четвертий раз уже піють, вже зараз буде день. Вибирається він з-під того моста, виходить на дорогу. Мацає помаленьку, де окіп. Перейшов окіп, виходить на поле — він більше-менше знав ту місцевість — і переходить через межі. Перейшов одну, вмився росою, перейшов другу, знов умився. Так він перейшов через дев’ять меж і тою росою вмився. І він уздрів Божий світ.</p>
	<p>Приходить він додому та й каже:</p>
	<p>— Жінко, ти вчора не прийшла за мною.</p>
	<p>— Та не могла, чоловіче.</p>
	<p>— Але я, — каже, — вже вижу. Там приходили якісь і балакали. Казали, що в цій нашій хаті нема щастя. Ми мусим з цеї хати вибиратися.</p>
	<p>А вона каже:</p>
	<p>— Як вибиратися, то вибиратися. Добре, що ти вже видиш.</p>
	<p>Та й неважко було їм вибиратися. Взяли з собою дітей. Та й мали подушку та й вереню. Взяли то та й ідуть. Йшли вони, йшли, та й чоловік каже:</p>
	<p>— Я забув дома сокиру.</p>
	<p>А жінка:</p>
	<p>— Ей, нащо тобі тої сокири? Най там стоїть.</p>
	<p>— Е ні, — каже, — я вернуся та заберу сокиру, бо без сокири недобре.</p>
	<p>Вернувся він за тою сокирою, зайшов до хати, дивиться, а на печі сидить Біда і так голосить. Він зігнувся за сокирою, а Біда сіла йому на шию. І вже не може він її струтити. І йде Біда з ними.</p>
	<p>Ішли вони, йшли і зайшли в ліс. Чоловік каже:</p>
	<p>— Жінко, я уколю трохи цих дров. Та й загрієм води і зварим собі чаю. Бо ми вже голодні.</p>
	<p>Зачав він той пень колоти. Він ся зігнув, а Біда скочила з його шиї та й заскочила в той пень. Він борзо витяг сокиру, і пень Біду стиснув. Біда верещить, а він собі з жінкою й дітьми пішов.</p>
	<p>Ішли вони, йшли і зайшли в одно село. А там жив дуже багатий пан. Заходить він до того пана та й каже:</p>
	<p>— Пане, я би у вас не наймився? Я, — каже, — з жінкою й з дітьми. А пан каже:</p>
	<p>— Мені якраз такий чоловік потрібний. Твоя жінка буде корови доїти, а ти будеш фірманом. Даю тобі хату, і ви собі там розміщайтеся. І хліба даю вам, і корову.</p>
	<p>І жиють вони там, і добре їм. Заробляють, є хліб і до хліба. А в пана був такий запущений став, колись він там рибу тримав, а той став замулився. І не мож там уже рибі бути. Та й одного разу пан йому каже:</p>
	<p>— Ти будеш чистити той став. Я тобі даю коні, і ти будеш вивозити із ставу намул.</p>
	<p>І зачав він той став чистити. Вже вичистив, може, половину або й більше, і щось під роскалем заскреготало. Він подивився — стоїть бочка залізна. Думає він: «Що в тій бочці є?» Зачав копати далі, а там і друга бочка з’явилася. І нарахував він там аж десять бочок, А в бочках було золото. Хтось заховав там великий скарб.</p>
	<p>Каже він:</p>
	<p>— Жінко, ти знаєш що? Я найшов великий скарб, десять бочок золота. Казати панови чи не казати?</p>
	<p>А жінка каже:</p>
	<p>— Треба сказати панови, бо як не скажемо, а він сам дізнається, то буде нам біда.</p>
	<p>То він собі дві бочці відкотив, закопав та й панови сказав:</p>
	<p>— Пане, я найшов скарб.</p>
	<p>Пан на то подивився, подумав та й сказав:</p>
	<p>— Чоловіче, я цей скарб тут не клав. Ти його найшов, то це твоє щастя. Я тобі даю за це весь свій маєток. І ти будеш тут паном, а я це золото беру і їду собі в Америку.</p>
	<p>Пан переписав на него весь маєток, і він став паном, і він уже керує слугами і всім, що було в тім дворі.</p>
	<p>І пішла про його багатство чутка, і дійшла аж до його брата. Та й хоче брат знати, чи то правда, що він такий багатий. Прийшла зима, і сказав брат до свого сина:</p>
	<p>— Сину, підеш до вуйка, понесеш йому на свята вечерю, та як завше носять. Може, він не має що їсти.</p>
	<p>Хлопець узяв ту вечерю, сів на коня та й повіз. Повіз туди, де жив колись вуйко. А там уже хата порожня, ні вікон, ні дверей нема. Він вертає додому та й каже: «Люди повідають, що він уже пан».</p>
	<p>Та й що багач робить? На свята впрягає коні і їде до свого брата. Приїжджає, брат його файно зустрів, сказав випрячи коні і завести до стайні, а його взяв до покою. Боже, то панський дім! Скрізь дзеркала, різні килими — все, як у великих панів. Він не знає, де сісти, де стати.</p>
	<p>А брат приймив його файно, дає йому вина, дає всього, що душа бажає.</p>
	<p>— Їж брате, пий, брате.</p>
	<p>А він не їсть, не п’є, лиш усе думає. Та й каже братови:</p>
	<p>— Брате, як ти так забагатів! Господар каже:</p>
	<p>— Ти пам’ятаєш, як мені очі видовбав?</p>
	<p>— Пам’ятаю.</p>
	<p>— І ти дав мені за то лиш дві мисці муки.</p>
	<p>— Все пам’ятаю, — каже брат-багач.</p>
	<p>— Як ти мені видовбав очі, я сидів на мості і просив. І тілко грошей напросив, що я собі купив весь цей маєток.</p>
	<p>А він що робить? Дюґнув жінку і тихенько сказав:</p>
	<p>— Йдем додому. Приїхали вони додому.</p>
	<p>— Бери, — каже, — жінко, й мені це роби. Рви очі.</p>
	<p>— Ей, чоловіче, бійся бога, я це не годна зробити.</p>
	<p>— Ти, — каже, — роби то, що я кажу. І жінка так зробила.</p>
	<p>— Веди мене на міст, та як його вели.</p>
	<p>Завела вона його на міст. Люди йдуть, та й декотрі пізнають його, та й кажуть:</p>
	<p>— Такий багач був та й дивіться, вже просить. Хто не знає його, той дає, а хто знає — не дає. Прийшла весна, вже тепло було. Він каже:</p>
	<p>— Жінко, цего вечора би-с не ішла за мною.</p>
	<p>— То добре, — каже вона, — я не буду йти.</p>
	<p>Прийшла ніч, а він сидить. Помаленьку заліз під міст, десь у дванадцятій годині чує, щось моцно гуде. Загуділо і впало на міст, і знов зачали балакати ті нетрудні:</p>
	<p>— Що в вашім селі чути?</p>
	<p>— А в вашім що чути? А третій каже:</p>
	<p>— Треба перевірити, чи нікого нема. Бо ми тоді говорили, і хтось нас почув.</p>
	<p>Вони пішли під міст і там його найшли. І як схапали вони його, то з него лишень кости розсипалися.</p>
	<p>Жінка рано за ним прийшла, а його вже нема. Подивилася вона назад — весь її маєток горить. І нім дійшла вона додому, то все погоріло, і звіявся вітер, і навіть попіл забрав. Лиш пляц лишився. І вже казці конець.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Ганьківці, Снятинського району, Івано-Франківської області 23 травня 1987 року Ворощук Кузьма Іванович (1917)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Покуття/">Фольклор Покуття</a></li>
	</ul>
</footer>
<!--#include virtual="/-/inc/general__page_end.inc" -->
