<!--#include virtual="/-/inc/general__page_start.inc" -->
<title>Про Оленку і Василька ☼ Українська народна казка ☼ Народна творчість</title>
<meta name="Description" content="Українська народна казка Полтавщини «Про Оленку і Василька» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Про Оленку і Василька.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Про Оленку і Василька <br><span class="article__headerDescription">Українська народна казка Полтавщини</span></h1>
	<p>Жили чоловік і жінка, а були у них діти, дочка Оленка і маленький синок Василько. Тато і мама ходили на роботу із ранку до вечора, а Оленка доглядала братика.</p>
	<p>Одного разу пішла вона гуляти. Положила Оленка Василька у бур’янці, а сама гралася із другими дітьми у квача, у жмурки, за Василька й забула. Надвечір вона побігла додому поратися, а про братика й не згадує. Аж дома огляділася, що немає його, побігла туди, а його ніде немає.</p>
	<p>Біжить вона, гукає і плаче. Добігає до річечки і питає, чи не бачила маленького хлопчика. А річечка каже, щоб вона обірвала бур’янець на бережку, а тоді й скаже. Дівчинка обірвала, а річечка каже, що понесла його Баба Яга. Оленка побігла далі. На дорозі стоїть обвалена пічка. Оленка питає:</p>
	<p>— Пічечко-пічечко, чи ти не бачила мого братика?</p>
	<p>— Обмаж мене, — каже пічка, — тоді скажу.</p>
	<p>Вона обмазала її, а та сказала, що понесла Баба Яга хлопчика у ліс. Біжить сестричка далі, аж стоїть яблунька. Так вона заросла бур’яном, що і гілочок не видно.</p>
	<p>— Яблунько, скажи мені, чи не бачила мого братика?</p>
	<p>— Скажу, як мене прибереш.</p>
	<p>Вона прибрала яблуньку і та сказала, що понесла баба Яга у ліс. Побігла дівчинка у ліс, а вже чисто вечір. В лісі стоїть хатка на курячій ніжці, а в хатці сидить Василько і плаче. Баба Яга в той час пішла десь у ліс. Забрала Оленка братика і побігла додому.</p>
	<p>Огляділась Баба і стала гнатися за ними. Ось-ось нажене. Добігає до яблуньки дівчинка і просить, щоб та її порятувала. Яблунька й заховала діток під свої гілочки, а Бабу Ягу засипала яблуками по голові. Та так боляче, що та утекла назад, а дівчинка із братиком знову побігли. Та Баба Яга знову доганяє. Тоді пічка помогла дітям і заховала їх. Побігли вони знову. Добігають до річечки, а Яга ось-ось наздожене. Річечка прикрила їх травичкою попід бережком і зла баба не побачила.</p>
	<p>Так діти пізно увечері прибігли додому. Батько і мати плачуть, аж тут у хату Оленка із Васильком на руках вбігає.</p>
	<p>Тато і мама ухватили із радощів дітей, цілують і дякують богу, що допоміг їм і дітям.</p>
	<p>Оце вам казка, а мені бубликів в’язка, а вам глек молока ще й булка м’яка. А як не доїсте, то мені дасте.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>26 (4638). Про Оленку і Василька. СУС 480А*.Записала Денисенко Ірина (7 клас) 2008 року. Денисенко Олександра (1938). Полтавська область, Лохвицький район, Луценки</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Полтавщини/">Фольклор Полтавщини</a></li>
	</ul>
</footer>
<!--#include virtual="/-/inc/general__page_end.inc" -->
