<!--#include virtual="/-/inc/general__page_start.inc" -->
<title>Як бідняцький син царем став ☼ Українська народна казка ☼ Народна творчість</title>
<meta name="Description" content="Українська народна казка Буковини «Як бідняцький син царем став» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Як бідняцький син царем став.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Як бідняцький син царем став <br><span class="article__headerDescription">Українська народна казка Буковини</span></h1>
	<p>Один чоловік мав хлопця, і бідно вони жили. А сусіда жив багато, мав воли й корови. Каже багатий сусіда бідному:</p>
	<p>— Беріть у мене одну корову. Відробите за неї помаленьку.</p>
	<p>Узяли вони корову і відробляють сусідові за неї. І цілий рік ходили до нього на роботу. Сіли якось, порахували, та й каже тато синові:</p>
	<p>— Ми вже відробили за три корови. І помер тато.</p>
	<p>— Приведи мені назад корову, — вимагає сусіда.</p>
	<p>— Та ми ж відробили, — каже хлопець.</p>
	<p>— Ви так відробили, як миша надряпала.</p>
	<p>— Коли так, то давайте спитаємо людей. Хай вони скажуть, чи правда ваша, чи брехня.</p>
	<p>— Як скажуть троє, що твоя правда, — каже сусіда, — то твоя корова, а як ні, то моя.</p>
	<p>Ідуть вони, а назустріч їм дід.</p>
	<p>— Куди ви йдете, люди? — питає дід.</p>
	<p>— Ідемо правди шукати, — каже хлопець.</p>
	<p>— Правда давно вже вмерла, лиш кривда е. Вуйко каже:</p>
	<p>— Моя корова!</p>
	<p>Ідуть вони далі. Зустрічають ще одного. І той так само каже. Зустріли третього — все так само, кривда є, а правди нема.</p>
	<p>— Приведи корову! — каже сусіда.</p>
	<p>Відвів хлопець корову, а сам бере вірьовку і йде в ліс вішатися. Шукає гілляку, дивиться, біжить на нього вовк. Кинув він вірьовку і виліз на дуба, щоб вовк не з’їв. Сидить на дубі, боїться вовка. Стемніло. Чує, хтось прибіг до дуба і зіперся. А то був чорт. Під тим дубом було пристановище чортів. Прийшов і другий, і третій чорт. Приходить і їхній старший.</p>
	<p>— Що ви робили до цього часу? — питає старший чорт. Один каже:</p>
	<p>— Я розгатив панові греблю. Вже три роки гатить і не може загатити.</p>
	<p>— Малувато ти зробив, — каже старший. — Там легко загатити. Лиш три дубових колоди кинути — і гребля загачена.</p>
	<p>А хлопець, що вішатися мав, сидить на дубі і все на вус намотує.</p>
	<p>Питає старший другого чорта, а той хвалиться:</p>
	<p>— Я закрив у такім селі воду. Народ страждає без води.</p>
	<p>— Ту воду легко пустити. Там є калина. Якщо викопати її, то з-під коренів піде вода. А що ти зробив? — питає старший третього чорта.</p>
	<p>— У царя дочка заслабла, — каже той.</p>
	<p>— Її легко вилікувати, — говорить старший чорт. — Треба лиш узяти три соломинки стрижії, підкурити царську дочку і вона одужає.</p>
	<p>Дав їм старший чорт нове завдання, і вони розійшлися.</p>
	<p>Злазить хлопець із дуба і йде до пана на греблю. Пан стоїть і дивиться, а люди возять землю і не можуть загатити. Лиш кинуть землі, а вода забирає. І два панських млини — один з одного боку греблі, а другий з другого — стоять, не мелють.</p>
	<p>Хлопець каже панові:</p>
	<p>— Що ви мучите народ? Я зараз вам загачу. Давайте мені пару волів і два хлопці.</p>
	<p>Поїхали вони в ліс, зрубали три дуби, кинули їх на діру в греблі — і вода заперлася.</p>
	<p>— Що тобі за це дати? — питає пан.</p>
	<p>— Нічого.</p>
	<p>— Як нічого? На тобі пару коней і торбу грошей.</p>
	<p>Сів хлопець на коні і їде туди, де народ без води страждає. А назустріч іде баба і несе коновик з водою, тридцять кілометрів несе.</p>
	<p>— Дайте, бабко, води напитися.</p>
	<p>— Я йду тридцять кілометрів. Трохи порозливала, а решта висохла, і нема що дати.</p>
	<p>— Дайте, бабко, що є, бо я поїду з вами, пущу воду, і буде її доста.</p>
	<p>Дала йому бабка напитися. Винив він усю воду, сіла бабка з ним, і поїхали вони в те село, де не було води.</p>
	<p>— Викопайте цю калину, — сказав хлопець. Викопали люди калину, і пішла вода. І нагородили його люди.</p>
	<p>Приходить він до царя, а там його не пускають, бо він погано вбраний. Цар каже: «Впустіть його». Зайшов він. А сам цар був уже при смерті. «Де ваша дочка?» — запитує хлопець. Цар звелів пустити його до дочки. Запалив хлопець три соломинки стрижії, обкурив царівну, і вона стала здоровою.</p>
	<p>Старий цар помер, а хлопець узяв царівну за жінку.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p>Як бідняцький син царем став. Невказані сюжети + Сравнительный указатель сюжетов: Восточнославянская сказка. Составитель Л. Бараг, И. Березовский, К. Кабашников, Н. Новиков. — Л.: Наука, 1979 613 (епізод). Записано 18 листопада 1979 року в селі Росошанах Кельменецького району Чернівецької області від Софрона Домінтійовича Чабана (1904 року народження, колишній колгоспний коваль, пенсіонер).</p>
			<p>Чарівна квітка: Українські народні казки з-над Дністра. Запис, упорядкування, примітки та словник М. А. Зінчука; Художники: Н. В. Кирилова і П. А. Гулін. — Ужгород: Карпати, 1986. — 301 с: іл.</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Буковини/">Фольклор Буковини</a></li>
		<li><a href="/Українська міфологія/Чорт.html">Чорт в українській міфології</a></li>
	</ul>
</footer>
<!--#include virtual="/-/inc/general__page_end.inc" -->
