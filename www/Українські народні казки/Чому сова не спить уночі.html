<!--#include virtual="/-/inc/general__page_start.inc" -->
<title>Чому сова не спить уночі ☼ Українська народна казка ☼ Народна творчість</title>
<meta name="Description" content="Українська народна казка Подніпров’я (Наддніпрянщини) «Чому сова не спить уночі» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Чому сова не спить уночі.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Чому сова не спить уночі <br><span class="article__headerDescription">Українська народна казка Подніпров’я (Наддніпрянщини)</span></h1>
	<p>На горищі старого млина жила сова. Було в неї двоє маленьких совенят у жовтому пухові, з круглими, як ґудзики, оченятами. Що вже тішилась сова своєю малечею! Під крила їх ховала, дзьобиком пестила, пісень співала. Вночі із совенятами хатину прибирала, щоб чепурна на ранок була. Якось сова полетіла на полювання, а малим сказала:</p>
	<p>— Сидіть тихенько, не бешкетуйте, бо звір із гострими зубами, прудкими ногами й довгим хвостом прийде.</p>
	<p>Совенята спочатку тихо сиділи, але згодом захотілося їм своїми оченятами на того звіра із гострими зубами, прудкими ногами й довгим хвостом подивитись. Нахилилися вони з горища та й попадали, ніби грудочки, між каміння старого млина. Причаїлись — ні живі ні мертві.</p>
	<p>Прилетіла мати-сова, а її дітей у хатині нема. Що вже не гукала, як уже не кликала. Не обзиваються. Вже й ніч крила розпустила, а совенята все між каміння сидять і тихенько плачуть. Сіла сова край горища та й собі залилася гіркими сльозами:</p>
	<p>— Що мені робити? Де вас шукати?</p>
	<p>За ніч сова з горя посивіла. А як прокинулося вранці золоте сонце, як позолотило горище, раптом озвалися малі совенята:</p>
	<p>— Матусю! До нас звір з гострими зубами, прудкими ногами й довгим хвостом підкрадається.</p>
	<p>— Не кричіть, не пищіть, — сказав дивний сірий звір, що мав хвоста, схожого на шило, — все одно я вами буду снідати.</p>
	<p>— Ма-ту-сю-ю! — ще голосніше закричали совенята.</p>
	<p>Почула сова, кинулася на ті голоси вниз. Ледве встигла угледіти, як від її діток у дірку майнула миша. Невдовзі совенята повернулися до своєї оселі. Мати-сова нагодувала їх, повкладала спати, та й сама задрімала. Коли ж прокинулась, над старим млином знову розпростерла свої крила чорна ніч. Спить річка, сплять осокори й верболіз. Заснула у верховітті дерев чорнокрила ніч. Тільки мати-сова не спить, чатує сон своїх діточок. І сама сива, мов з туману. З того часу вночі сова не спить.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>167 (5216). Чому сова не спить вночі. СУС —. Записано 2008 року. Христоріз Тетяна Мефодіївна (1940). Черкаська область, Маньківський район, Тимошівка</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Наддніпрянщини/">Фольклор Подніпров’я (Наддніпрянщини)</a></li>
	</ul>
</footer>
<!--#include virtual="/-/inc/general__page_end.inc" -->
