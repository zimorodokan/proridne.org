<!--#include virtual="/-/inc/general__page_start.inc" -->
<title>Про голуба і птахолова ☼ Українська народна казка ☼ Народна творчість</title>
<meta name="Description" content="Українська народна казка Подніпров’я (Наддніпрянщини) «Про голуба і птахолова» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Про голуба і птахолова.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Про голуба і птахолова <br><span class="article__headerDescription">Українська народна казка Подніпров’я (Наддніпрянщини)</span></h1>
	<p>Один птахолов, взявши клітку, пастки й кийок, відправився до лісу. Але полювання було невдале, тільки до кінця дня вдалося йому впіймати лісову голубку.</p>
	<p>— Відпусти мене, — заблагала голубка, — я зовсім маленька, яка з мене користь! Відпусти, мене чекають мій чоловік-голуб і голодні пташенята.</p>
	<p>— Чого захотіла! — відрізав птахолов. — Пташенята в неї, бачте, голодні! А я що, не голодний? От зараз прийду додому й засмажу тебе.</p>
	<p>Посадив він голубку в клітку й відправився додому. Але тут почалась гроза. Стало темно-темно, хоч в око стрель, загримів грім, замиготіли блискавки і полив сильний дощ.</p>
	<p>Зрозумів птахолов, що не вибратися йому з лісу, загине він отут. Ліг він на землю й покірно став чекати неминучої смерті.</p>
	<p>І раптом голубка говорить:</p>
	<p>— Встань, мисливцю, під оте дерево й нічого не бійся.</p>
	<p>Кресонула блискавка, і птахолов побачив величезне гіллясте дерево. Він підвівся із землі й сховався під його могутньою кроною. А трохи вище, у дуплі, сидів голуб і побивався за голубкою. І сказала вона, звертаючись до нього:</p>
	<p>— Мене піймав птахолов і томлюся я в клітці, а він ховається від бурі під галузями нашого дерева. Він зголоднів і тремтить від холоду й страху.</p>
	<p>Почувши це, спустився голуб і сказав птахолову:</p>
	<p>— Ти мій гість. Що я мушу зробити для тебе?</p>
	<p>— Я змерз, — озвався птахолов.</p>
	<p>Голуб кудись полетів і незабаром повернувся з падаючим вугіллячком. Він швидко розвів вогонь і накидав у нього сухих гілок. Зігрівся птахолов і попросив:</p>
	<p>— Погодуй мене.</p>
	<p>— Ми, лісові жителі, — сказав йому голуб, — живемо чим доведеться, але ти будеш ситий. Я ввійду в вогонь, і ти покуштуєш ніжного голуб’ячого м’яса. Про одне тільки прошу: коли наситишся, відпусти мою голубку. Інакше наші пташенята залишаться самі.</p>
	<p>І отут прокинулася в цієї грубої, жорстокої людини совість.</p>
	<p>— Ні, — сказав він, — живи, добрий хазяїне.</p>
	<p>Птахолов зламав запір, випустив голубку з клітки і зі словами: «Живіть довго й щасливо» вийшов з-під дерева. І отут скінчилась гроза, припинилася злива, затих вітер, і при світлі яскравих зірок птахолов дістався до своєї хатини.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>228 (7472). Про голуба і птахолова. СУС —. Записано 2009 року. Пешренко Надія Федорівна (1932). Дніпропетровська область, Покровський район, Великомихайлівка</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Наддніпрянщини/">Фольклор Подніпров’я (Наддніпрянщини)</a></li>
	</ul>
</footer>
<!--#include virtual="/-/inc/general__page_end.inc" -->
