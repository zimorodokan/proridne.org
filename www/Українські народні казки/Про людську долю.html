<!--#include virtual="/-/inc/general__page_start.inc" -->
<title>Про людську долю ☼ Українська народна казка ☼ Народна творчість</title>
<meta name="Description" content="Українська народна казка Поділля «Про людську долю» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Про людську долю.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Про людську долю <br><span class="article__headerDescription">Українська народна казка Поділля</span></h1>
	<p>У селі було шумно, весело. Дві заможні родини одружували своїх дітей. І дарунків молодята отримали багато: хатина, воли, землі немало. Гарно жили...</p>
	<p>Одного разу проходила попри їхню хату жінка, стомилася, сіла відпочити на лаві, попросила води у молодої господині, що саме поралася у саду. Розговорились. Потім незнайомка запитала у молодих, коли б вони хотіли жити у добрі і злагоді (коли молоді, середніх літ чи на старості)? Порадились молодята, що поки молоді, то й самі можуть працювати, в середні роки, якщо дасть Бог здоров’я, також зможуть лад дати всьому, а от на старості уже важко буде. Тому й вирішили, що краще на старості бути забезпеченими.</p>
	<p>Жінка пішла. А у господарів все пішло ніби з рук. Батьки повмирали. Хата згоріла, худоба поздихала. Землю продали, але цих грошей ненадовго вистачило. Вирішили вони піти на багаті села у найми.</p>
	<p>Ідуть шляхом, наздоганяє їх досить багата бричка, мабуть, панська. Зупинилася біля подорожніх. Пан побачив молоду жінку і запропонував їм, щоб молодиця йшла у маєток економкою працювати. А чоловікові за це гроші заплатить. Порадилися молодята й погодились. Отримав юнак гроші, хоч і не дуже цьому радів. Пішов він далі один...</p>
	<p>Йшов лісом, стомився, вирішив відпочити і попити води з лісової кринички. Калитку з грішми положив збоку, сам нахилився до води. Де не взявся якийсь птах, схопив мішечок і полетів геть. Поплакав, посумував молодик з того всього, та що ж робити, треба якось далі жити.</p>
	<p>Якраз в цьому лісі зустрів лісорубів, влаштувався до них на роботу. Так і жив. Роки йшли, вже й посивів. З часом не просто робітником був, а став наглядачем на лісопильні.</p>
	<p>Одного разу зрізали дерево і з нього випало старе гніздо, а там, як на диво, лежить ота калитка, яку колись у чоловіка пташка вкрала.</p>
	<p>Минув ще деякий час, пройшов слух, що пан помер і у маєтку господарює нова власниця. Захотіла вона познайомитися з усім своїм господарством. Покликала всіх наглядачів. В лісникові впізнала свого чоловіка. Та і він впізнав свою дружину.</p>
	<p>Так і сталось, як колись гадалось. Стали вони знову жити в добрі та злагоді.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>92 (6048). Про людську долю. СУС 938В. Записано 2008 року. Шевчук Фросина (1890). Хмельницька область, Старокостянтинівський район, Пашківці</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Поділля/">Фольклор Поділля</a></li>
	</ul>
</footer>
<!--#include virtual="/-/inc/general__page_end.inc" -->
