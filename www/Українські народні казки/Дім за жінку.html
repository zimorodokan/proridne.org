<!--#include virtual="/-/inc/general__page_start.inc" -->
<title>Дім за жінку ☼ Українська народна казка ☼ Народна творчість</title>
<meta name="Description" content="Українська народна казка Бойківщини «Дім за жінку» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Дім за жінку.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Дім за жінку <br><span class="article__headerDescription">Українська народна казка Бойківщини</span></h1>
	<p>Був собі міністер. Повдовів, був уже старший і взяв собі дуже красиву молоду дівчину. І обіцяв він їй, що буде з нею ходити по забавах. Вона й погодилася піти за него. Як він з нею оженився, повів він її показувати, скілько в него кімнат. І завів її аж на дванадцятий поверх у дванадцяту кімнату. І там їй дав усе, що треба, тілько з собою не хотів брати, як ішов на урядовання. І на забаву її ніде не брав, бо боявся, що вона його лишить.</p>
	<p>Позакривав він її на дванадцять колодок, усі кабінети позакривав, щоб нікуди не вийшла.</p>
	<p>Якось довідався молодий міністер з другої держави, що в цього міністра дуже красна молода жінка. А він не був жонатий. Приїхав той міністер до цього, подивився на той дім і каже:</p>
	<p>— Знаєте що? Я би вам такий самий дім прибудував попри самім тім домі. Попри самій стіні. І будете мати два таких доми.</p>
	<p>Старий погодився. Привіз той міністер свої майстри, і ставлять той дім попри самій стіні старого дому. Годяться, за які гроші.</p>
	<p>— Як поставиш, то я буду видіти, який дім, і буду платити.</p>
	<p>Та й будують той дім, робота скоро йде, бо майстрів є доста. Докінчують вони той дім. Тоді каже старий міністер:</p>
	<p>— Велика забава має бути в читальні. І там має бути заплата за той Дім.</p>
	<p>А жінка вже знає, старий їй про той дім повів. І обіцяв, що озме її на ту забаву.</p>
	<p>Набирає старий грошей. Велику гостину там ладять. А до неї каже так:</p>
	<p>— Я тебе брати не буду. Я боюся, щоби тебе хто не відокрав.</p>
	<p>А той молодий вже розібрав стіну в ті дванадцяті кімнаті і на неї ся подивив. І вона йому дуже сподобалася. І так замурував, як було. А старий прийшов, подивився і закриває її там, замикає всі тоти кабінети і йде в читальню. Нім старий зійшов, він стіну розібрав, збігли вони вниз і його обігнали. Він приходить в читальню, а вони вже обоє танцюють. Подивився і думає собі: «Ця така самесенька, як моя жінка. А чи то не вона сама?»</p>
	<p>Вертається старий, знов іде до тої кімнати. А вони подивилися, що старий пішов, і бігом горі тими кімнатами, котрі він збудував. Перейшла вона в старий дім, сіла коло столика й плаче. Старий прийшов — жінка є. І каже вона йому:</p>
	<p>— Ти ж казав, що мене озмеш. А ти вже другий раз прийшов і знов мене лишаєш.</p>
	<p>Він їй розказав, що там є молодий міністер.</p>
	<p>— ...І таку самесеньку жінку має, як ти в мене.</p>
	<p>— То чого ж ти боїшся, як він має жінку? Озми мене. Старий каже:</p>
	<p>— Ще цей раз. Я його відгощу, заплачу йому. Дивись, який ми будемо мати дім файний. Я його відправлю, і тоді вже будемо справляти собі гостину. І вже тебе всюди буду брати.</p>
	<p>— Добре, — погодилася жінка.</p>
	<p>Він став закривати кімнати, а той підійшов другим будинком і забрав її. І вже ту стіну не закривав, лишив відкриту. Як прийде старий, то вже буде знати, куди вона ся діла.</p>
	<p>Подивився старий у читальні, а той далі з тою самою танцює. І подумав старий: «Моя то жінка дома. Я вже другий раз подивився. Це не моя жінка, хай собі танцює».</p>
	<p>Відгостилися, заплатив він гроші, які той зажадав, сіли вони обоє на корабель, і тоти його майстри сіли. Файно відклонилися та ще й помахали до него з корабля хустиною. А старий радується домом. Думає, що має дім великий і жінку молоду.</p>
	<p>Повертає додому, іде горі тим новим домом, підійшов до дванадцятої кімнати, а там стіна розмурована. Пройшов через ту діру в свій старий дім — жінки нема. Всі йому книжки залишила, всю одежу, а сама пішла в тім, у чім вбрана була. Заміняв дід жінку на дім.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Сопіт, Сколівського району, Львівської області 19 грудня 1990 року Колосовська Настя Дмитрівна (1921)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Бойківщини/">Фольклор Бойківщини</a></li>
	</ul>
</footer>
<!--#include virtual="/-/inc/general__page_end.inc" -->
