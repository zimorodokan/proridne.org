<!--#include virtual="/-/inc/general__page_start.inc" -->
<title>Про мужицьке щастя ☼ Українська народна казка ☼ Народна творчість</title>
<meta name="Description" content="Українська народна казка Буковини «Про мужицьке щастя» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Про мужицьке щастя.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Про мужицьке щастя <br><span class="article__headerDescription">Українська народна казка Буковини</span></h1>
	<p>В одного чоловіка було два сини. Поділив він їх пополовині своїм полем. Посіяли обидва сини жито: в одного хороший урожай, а в другого — лиш синоцвіт. Каже його жінка: — Йди, чоловіче, та попантруй, що там з нашим полем робиться.</p>
	<p>Пішов він на ніч у поле і ляг там спати. В половині ночі почав наросювати дощ. Дивиться він — щось мріє. Підійшло щось, вириває жито на його полі і садить на братовому. А то було братове щастя. Приходи він до него — та й хап його.</p>
	<p>— Що ти робиш? — питає.</p>
	<p>— Хіба не бачиш? В тебе беру, а брату садю. Бо я — братове щастя.</p>
	<p>— Як ти братове щастя, то ти повинне знати, де ж моє щастя.</p>
	<p>— Твоє щастя — робити коцюби та продавати на базарі. Наробив він коцюбів, а вивезти немає чим. Та й проси брата: — Дай, братчику, коней, щоб я вивіз коцюби на базар.</p>
	<p>А брат каже:</p>
	<p>— Іди геть з подвір’я. Не шукай тут нічого. Що, в мене коні для коцюбів?</p>
	<p>Заплакав бідний брат та й вийшов за ворота. А назустріч йому йде кум.</p>
	<p>— Що ви, куме, такі заплакані?</p>
	<p>— Не питайте. Наробив коцюбів, а відвезти на базар нема чим.</p>
	<p>— То беріть, куме, мої коні. Я не буду брати плати. Щось купите коням їсти, та й це буде плата.</p>
	<p>Зраділо в чоловіка серце, запрягає він коні у фіру, складає коцюби та й їде на базар. Їде та й їде, а назустріч йому пан. Та й каже:</p>
	<p>— Що ти, мужичок, везеш? А той відповідає:</p>
	<p>— Коцюби, пане. Нема відки жити, діти їсти хтять.</p>
	<p>— А що ти хоч за те, щоб я напаскудив на них, на твої коцюби?</p>
	<p>— Рубля.</p>
	<p>Дає пан мужикови рубля та й вилази на його фіру. Розціплює пояс, а тут їде другий пан. Встидно стало цему панови, скочив він з воза, сів у свою бричку і сказав кучерови:</p>
	<p>— Поганяй.</p>
	<p>А свій черес пан лишив на возі, на тих коцюбах. І був той черес повний золота. Пан від’їхав, мац — череса нема. Він до кучера:</p>
	<p>— Завертай коні. Я лишив черес з грішми на фірі в мужика. Доганяють вони ту фіру. Пан каже:</p>
	<p>— Ей, мужичок, там я в тебе щось лишив!</p>
	<p>— Те, що ви надули, — сказав мужик. Панови стало встидно та й поїхав він геть.</p>
	<p>А чоловік приїхав на ярмарок, швидко порозпродував ті коцюби і пішов купити собі чавунчик. А той торгівець був новий та й не знав ціни. Каже він:</p>
	<p>— Я спитаю пана.</p>
	<p>А купець, власник того магазину, заходить та й каже:</p>
	<p>— Ей, мужичок, дай три рублі, то весь магазин буде твій.</p>
	<p>Він думав, що в мужика зовсім нема грошей. А мужик вийняв три рублі та й дав. Мусив купець віддати йому магазин, бо він це при всіх людях сказав. Так мужик став хазяїном магазину. А той продавець каже до него:</p>
	<p>— Пане, будете другого продавця брати чи я буду торгувати?</p>
	<p>— Ти будеш торгувати, другого брати не буду.</p>
	<p>Купив він коням два мішки ячменю та й відганяє коні до кума. А кум побачив мішки на возі та й кричить:</p>
	<p>— Куме, ви забули два пішки!</p>
	<p>— То я купив коням, щоб їли.</p>
	<p>— Та де так багато купувати! Це забагато, куме, візьміть їден мішок.</p>
	<p>— Беріть, коні мені ще пригодяться.</p>
	<p>Перебирається він жити в город, до свого магазину. Кум перевози його туди. А брат молотив молотаркою пшеницю і приїхав до него в магазин за валом до машини. Та й ніяк не може згодитися з продавцем ціною. Каже:</p>
	<p>— Це задорого. Продавець йому:</p>
	<p>— Я покличу пана. Може, він вам і дешевше пустить. Та й покликав господаря. А цей дивиться — брат його!</p>
	<p>— Братчику, як це ти тут опинився? Відки ти грошей узяв? А той каже:</p>
	<p>— Мені пощастило. Я за три рублі цей магазин купив.</p>
	<p>— Як ти, брате, бідував, а тепер ти так добре жиєш.</p>
	<p>— Я вже не буду бідувати. Я свої злидні закопав.</p>
	<p>— А де ти їх закопав?</p>
	<p>— Коло млина. Приклав їх там кам’яним колесом. А ти чо’, братчику, приїхав? Може, в тебе вал поломався?</p>
	<p>— Нє, я хотів видіти, як ти жиєш.</p>
	<p>Їде брат до того млина, піднімає той камінь. А ті злидні такі замучені! Та й каже він до злиднів:</p>
	<p>— Брат так багато жиє, йдіть до брата.</p>
	<p>— Нє, якби він нас хотів, то не закопував би тут, а взяв би нас з собою. То ти нас хочеш.</p>
	<p>Та й сіли йому на шию. Доки він доїхав додому, в него полопали штири коні, дома загинула корова, свині погинули на рожу — ціле нещастя. І перейшов він на бідноту.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Василівці, Сокирянського району, Чернівецької області 2 серпня 1984 року Кушнір Гаврило Петрович</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Буковини/">Фольклор Буковини</a></li>
	</ul>
</footer>
<!--#include virtual="/-/inc/general__page_end.inc" -->
