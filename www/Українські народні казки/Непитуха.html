<!--#include virtual="/-/inc/general__page_start.inc" -->
<title>Непитуха-Неїдуха ☼ Українська народна казка ☼ Народна творчість</title>
<meta name="Description" content="Українська народна казка Кіровоградщини «Непитуха-Неїдуха» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Непитуха.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Непитуха-Неїдуха <br><span class="article__headerDescription">Українська народна казка Кіровоградщини</span></h1>
	<p>Жили собі дід та баба, та була у них ряба та погана дівка. Ледащо, на чому світ стоїть, тільки мізинця смоктала, та в вікно поглядала. Ніхто дівки не брав, як вигляне у вікно, то собаки виють, хлопці ж хату далеко обминали.</p>
	<p>А в сусідньому селі жив скупий господар, крупи на суп перещитував, муку відміряв, хліб переважував. Не дуже хотів лишній рот у хату пускати.</p>
	<p>Та роки — вода, швидко пройшли, пора вже сина женити. Почув він, що у сусідньому селі дівка живе, Неїдухою-Непитухою кличуть, то ж і посилає старостів.</p>
	<p>Прийшли люди привіталися, хочуть дівку побачити, та куди ж там.</p>
	<p>— Немає, — кажуть старі, — воли пасе.</p>
	<p>— То покличте, нехай же побачим.</p>
	<p>Вийшла баба:</p>
	<p>— Неїдуха-Непитуха, гоні волікі домой.</p>
	<p>Пройшло часу, стукнули в кімнаті двері (лавка впала у кімнаті, бо ледащо припадало вухом до стіни, щоб все почути).</p>
	<p>— От і добре, вже донька зайшла, — каже баба.</p>
	<p>— То ж нехай вийде, — просять старости.</p>
	<p>— Е, ні, — каже дід, — не можна ще зурочите.</p>
	<p>— То хоч пальчик нехай в щілочку покаже, — просять.</p>
	<p>— Пальчик можна, — каже дід.</p>
	<p>— Неїдуха-Непитуха — покажі пальчик.</p>
	<p>Дівка й показала висмоктаний палець, а він білий-білий.</p>
	<p>— Ну що ж, — каже староста, — беремо її до господи.</p>
	<p>Одягла дівка кожуха, грубу хустку, підперезалась, а в пазуху хлібину та кільце ковбаси заховала. Допоки їхали на возі, вона ту хлібину з ковбасою змаламурила.</p>
	<p>Приїхали у двір. Наймити коней розпрягли, повели у хлів, а до дівки ніхто нічичирк. Сиділа вона сиділа, аж поки виспалась.</p>
	<p>Свати п’ють, гуляють, а її не звуть бо ж Неїдуха-Непитуха. В дівки ж терпець скоро урвався. Як загунявить:</p>
	<p>— Увтенька, я піть хочу.</p>
	<p>— То піди, — каже парубок, — в коморі вино є та глечик, то й напийся.</p>
	<p>Пішла дівка, а двері за нею брязь, та й закрилися. Темно, хоч очі вибери. Налапала вона бочку, сито. Набирала-набирала — не напилась, бочка впала, все вино розлилось. Кричить дівка, вся мокра. Забрали її в хату. Посиділа вона і їсти хоче.</p>
	<p>— Увтенька, я єсть хочу!</p>
	<p>— То біжи, в сінях в кутку, печінки варені, поїси.</p>
	<p>Пішла дівка, знайшла на сіні кошенят, поїла їх. Зайшла в хату:</p>
	<p>— Увтенька, у вас печонки не людські, я їх гам, а вони — писк.</p>
	<p>— То ж ти, мабуть, кошенят поїла, от лихо.</p>
	<p>Сидить-сидить дівка та знову:</p>
	<p>— Увтенька, я піть хочу!</p>
	<p>— На кувшин, набери в діжі квасу.</p>
	<p>Дівка руку в кувшин хляп і в крик:</p>
	<p>— Я ручку не вийму.</p>
	<p>— То піди у дворі колода лежить, там і розбий.</p>
	<p>Вийшла дівка — місяць світить, під скиртою батько п’яний спав, лисина проти місяця виблискує. Дівка брязь по тій лисині — кувшин розпався, а батько тільки укнув.</p>
	<p>— Увтенька, у вас колоди нелюдські, — каже дівка, — я її лусь, а вона — ук!</p>
	<p>— Та то ж ти, напевно, батька вбила! — скрикнув парубок, та вже було пізно.</p>
	<p>Ось так жадібні й мають.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>192 (8089). Непитуха-Неїдуха. СУС —. Записала Гречко Т. В. Яковенко Єлосовета Мойсеївна (1917-1988). Кіровоградська область, Ульянівський район, Кам’яна Криниця</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Кіровоградщини/">Фольклор Кіровоградщини</a></li>
	</ul>
</footer>
<!--#include virtual="/-/inc/general__page_end.inc" -->
