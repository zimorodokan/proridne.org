<!--#include virtual="/-/inc/general__page_start.inc" -->
<title>Про багатих дочок і бідну дочку ☼ Українська народна казка ☼ Народна творчість</title>
<meta name="Description" content="Українська народна казка Гуцульщини «Про багатих дочок і бідну дочку» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Про багатих дочок і бідну дочку.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Про багатих дочок і бідну дочку <br><span class="article__headerDescription">Українська народна казка Гуцульщини</span></h1>
	<p>Було це, де не було. За крутими горами, за густими лісами, де був світ побитий дошками. Жив собі один багач і мав три дочки. І як приходили сватати дочки бідні сини, то він не хотів віддати, бо чекав, аби його дочок взяли багачі. Перший раз віддалася за багача перша, найстарша дочка, потому віддалася за багача середуща. А наймолодша вишукала собі бідного хлопця і сказала, що віддається за того бідного хлопця. І віддалася за него. А багач, батько її, розлютився та й не дав їй нічого, ніякого віна не дав.</p>
	<p>Прийшли Різдвяні свята. Багач збирається з жінкою, упрягає коні, бере на віз усякі добра і їде вечером до старшої доньки. Приїхає тамечка, спирає перед хати коні. І йдуть з жінкою під вікно. Дивляться в вікно, а ті так б’ються. По їхній доньці кров уже з голови тече, по її чоловікови тоже. Тоді багач забирається відти та й їде до середущої доньки. А старша донька з чоловіком і не чули, що батьки були під вікном, бо вони межи собою билися.</p>
	<p>Приїхали вони до середущої дочки. Знов сперли коні, стали під вікно. Подивилися в вікно, а там уже й стіл перевернули і все в хаті побили. Б’ються. Багач з жінкою подивилися та й вернулися назад. Хочуть їхати додому. А жінка зачала його просити:</p>
	<p>— Ходім ще до тої доньки. Старий не дуже хотів, але сказав:</p>
	<p>— Най буде.</p>
	<p>Приїхають вони до тої доньки. А в неї така бідна хатчина. Маленька. І вони такі бідні обоє. Під’їхав багач з тими всіма добрами. Лишив віз та й коні і тихоньхо підійшов до вікна. Дивиться, як ті жиють. І жінка багачева дивиться. А ті не мали, що зварити, та лиш один борщик зварили і коржик спекли тоненький. Бо були бідні. Та й сіли собі коло стола, та й вечеряють. Обнялися вони та й собі співають пісню:</p>
	<p>Коржику тоненький. Борщику ріденький, А ми їжмо, а ми пиймо, Любку солоденький. Багач з-під вікна на то подивився, та й жінка його подивилася. Тоді вони вертаються до воза і під’їхають ближче т’хаті. Багач закричав:</p>
	<p>— Тпру, гов!</p>
	<p>А ті здивувалися.</p>
	<p>— Що це? Тато до нас приїхав!</p>
	<p>Входить багач до хати, заносить усякі добра з воза. Все, що віз старшій і середущій дочкам, віддав бідній дочці. Та й сказав:</p>
	<p>— Аби-сте прийшли до мене на забаву.</p>
	<p>А дочка й зять дуже очудувалися. І набувалися вони, тато з мамою у молодшої дочки цілу ніч. Та й сказав тато, що передасть їм усе своє майно.</p>
	<p>Та й несли з тим ріденьким борщиком горнець, та й байці конець.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Космач, Косівського району, Івано-Франківської області 3 березня 1984 року Чупирчук Анна Петрівна (1907 року народження)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Гуцульщини/">Фольклор Гуцульщини</a></li>
	</ul>
</footer>
<!--#include virtual="/-/inc/general__page_end.inc" -->
