<!--#include virtual="/-/inc/general__page_start.inc" -->
<title>Про щасливу дідову дочку ☼ Українська народна казка ☼ Народна творчість</title>
<meta name="Description" content="Українська народна казка Гуцульщини «Про щасливу дідову дочку» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Про щасливу дідову дочку.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Про щасливу дідову дочку <br><span class="article__headerDescription">Українська народна казка Гуцульщини</span></h1>
	<p>В однім селі був чоловік та й жінка. Жінка померла і лишила чоловікови дочку. І захотів чоловік женитися на удовиці. Вона теж мала дочку. Той чоловік враз робив у полі або в лісі, дома мало коли був. А мачуха дуже знущалася над його донькою, давала їй тяжкі роботи робити. А свою все шанувала та пестила. А нарешті надумала позбутися дідової дочки на геть.</p>
	<p>Та й настала зима. Та й змусила її мачуха піти взимі в ліс, щоби вона принесла її дочці ягід. А то був місяць лютий. Подала їй баба кошик у руки і сказала:</p>
	<p>— Як не принесеш, то лихе тобі вчиню.</p>
	<p>Дівчина гірко заплакала та й пішла в ліси. Іде дорогою, іде та й надибає хатку маленьку. Зайшла в хатку, а там баба старенька. Каже баба дівчинці:</p>
	<p>— Погладь глиною мою пічку, бо я старенька не годна. Дівчинка розгорнулася, замісила глину, полізла в піч, вимастила бабі файно.</p>
	<p>Бабка подякувала дівчинці та й питається:</p>
	<p>— Куди ти, дівчинко, в такий мороз вибралася?</p>
	<p>— Та в ліс по ягоди.</p>
	<p>— По які ягоди, як це місяць лютий, це зима?</p>
	<p>— Ой, сказала мачуха моя, що як не принесу ягід її дочці, то дуже мене поб’є.</p>
	<p>— О, — сказала бабка, — ти така добра дівчинка. Послухала мене, погладила мені піч. Я тебе пораджу, ти дістанеш ягід. Іди в цей ліс. Там є велика сушиця&nbsp;<sup>*</sup> смерекова. Під тою сушицею будуть сидіти дванадцять чоловіків. Посередині буде ватерка горіти. Ті дванадцять чоловіків — то всі мої сини.</p>
	<p>Іде та дівчина до лісу, надибає керничку, та керничка заговорила до дівчинки:</p>
	<p>— Почисть мене, дівчинко, бо я така грузька&nbsp;<sup>*</sup>. Люди йдуть до лісу та з лісу, та гинуть водички напитися, та гидують мене, таку грузьку.</p>
	<p>А то була тепличка, вода в ній не була холодна. Дівчина нахилилася до неї, почистила файно ще й поглибила. Керничка подякувала дівчинці та й пішла дівчинка в ліс. Прийшла до тої сушиці, а там сидять тих дванадцять чоловіків. Сказав оден чоловік:</p>
	<p>— Ану, дівчинко, сідай межи нами. Та скажи, яка біда тебе принесла сюди в такий мороз.</p>
	<p>— Ой, є в мене мачуха погана, сказала мені, щоби я ягід її дочці принесла.</p>
	<p>Засміялися всі дванадцять чоловіків та й сказали:</p>
	<p>— Овва! Що вона собі надумала, твоя мачуха! Але нічого, ми тебе вирятуємо з цеї біди.</p>
	<p>Бо ті люди були Дванадцять Місяців: Січень, Лютий, Березень, Квітень, Травень, Червень, Липень, Серпень, Вересень, Жовтень, Листопад і Грудень. Сказав Лютий до Червня:</p>
	<p>— Загрій цариночку&nbsp;<sup>*</sup>, най дівчина набере ягід. Най понесе бабі скаженій.</p>
	<p>Так і сталося. Дівчина набрала повний кошеличок ягід і принесла до хати. Як уздріла мачуха, аж вевкнула&nbsp;<sup>*</sup>. Та й каже свої дочці:</p>
	<p>— Видиш, ця може що-небудь зробити для нас доброго. Лиш треба на ню дуже наострюватися.</p>
	<p>Каже бабина дочка:</p>
	<p>— Мамо, я також таке можу вшкварити, принести ягід у зимі. Так, як вона.</p>
	<p>Штрикла бабина дочка з кулаками до дідової та й каже їй:</p>
	<p>— Розкажи мені, якою ти дорогою йшла та й де ти цих ягід набрала.</p>
	<p>— Не острися на мене з кулаками, я тобі розкажу й так.</p>
	<p>І вона все їй розказала. Бабина дочка вхопила кошик у руки та й пішла тим шляхом, тим слідом, що й дідова дочка.</p>
	<p>Іде вона попри тої хатки бабиної, а бабка заносила знадвір’я дрова в хату. Глипнула на дівчину та й попросила дівчину зайти в хату.</p>
	<p>— Чи не була би ти така добра, дівчинко, аби мені погладила пічку. Я старенька, вже не годна.</p>
	<p>Дівчина каже:</p>
	<p>— Овва! Не мала би я роботи та тобі піч мастила. А бабка каже:</p>
	<p>— Дівчинко, я й тобі щось доброго зроблю.</p>
	<p>— Ага, що ти мені доброго зробиш? — сказала дівчина. Ти така стара, як пи́рга&nbsp;<sup>*</sup>.</p>
	<p>Та й не помастила дівчина бабі піч, а взяла кочергу та ще гірше подряпала. Та й фуркнула з хати й пішла.</p>
	<p>Дійшла вона до тої кернички. Просить керничка дівчини:</p>
	<p>— Почисть мене.</p>
	<p>А дівчина взяла патик і не тільки не почистила, ще гірше її погрузила. І заплакала керничка. А дівчина пошмалила просто до тих дванадцять чоловіків. Сіла межи ними. Кажуть дванадцять чоловіків до дівчини:</p>
	<p>— Чого ти до нас зайшла?</p>
	<p>— Я зайшла до вас, аби ви мені назбирали ягід.</p>
	<p>— Та посидь з нами, та поговори, та розкажи, відки ти та що ти за одна.</p>
	<p>— Я не маю коли з вами говорити. Ви мені давайте борзо ягід.</p>
	<p>— О, як ти така квапна, залишишся ти в нас довго. Каже Лютий місяць до Квітня:</p>
	<p>— Посип дощем.</p>
	<p>Тоді каже Квітень до Лютого:</p>
	<p>— Потисни морозом.</p>
	<p>І дівчину облило водою і обморозило ледом. Та й уся дівчина стала ледом.</p>
	<p>Визирає мачуха свеї дочки день, другий день, третій. Тоді бере та дідову дочку луцькує:</p>
	<p>— Ану веди мене туди, куди ти йшла. Що з моєю дочкою сталося, що вона не повернулася до хати?</p>
	<p>Веде її дідова дочка аж до того місця, де вона ягід набирала. І прийшли вони туди, де бабина дочка стала ледом. Побачила мачуха, що її дочка мертва навіки. І тоді прокляла мачуха дідову дочку тяжким прокльоном:</p>
	<p>— Щоби стала жабою!</p>
	<p>І в ту мить стала дідова дочка жабою. Подалася мачуха до хати. А дівчинка-жаба теж поскакала до хати, бо ніде їй не дінутися. Приходить бабин чоловік з лісу з роботи та й каже до свеї жінки:</p>
	<p>— Де ти поділа наших діток? А жінка йому відповідає:</p>
	<p>— Твоя дитина завела мою дитину в ліс і зробила з неї лед, а я з твеї зробила жабу.</p>
	<p>Прогнав чоловік свою жінку з хати геть, а сам пішов у найми.</p>
	<p>А в однім селі був дуже файний хлопець. Ні в казці сказати, ні в книжці описати. Мав він дєдю й маму. Був одинець. Одного разу взяв у руки книжку і пішов у сад читати, бо дуже любив науку. Сів собі в садочку на пенька спиленої яблінки, дивиться, а до него жаба скаче. Він узяв прут і хоче ту жабу відбити від себе.</p>
	<p>— Іди геть, огиднице, від мене! Що ти на мене очі витріщила? А вона йому каже людським голосом:</p>
	<p>— Я — твоя доля. Злякався парубок та й каже:</p>
	<p>— Ой-йой-йой, який мені сором від тебе. Та ти ж огидна жаба. Геть від мене відступися, бо вб’ю тебе.</p>
	<p>Вона йому каже:</p>
	<p>— Не вбий мене. Я тобі колись така файна стану, що в світі такої не буде. Ні в царя, ні в короля не буде дочки такої. Щоб ти прийшов на той потік, там є верба коло керниці. Коло тої керниці, що ти з татом і з мамою воду берете. Аби ти постояв пару хвилин, а я вийду з тої верби та й покажуся тобі. І поговорю з тобою. І взнаєш усю правду. Будеш знати, що я не жаба, а правдива дівиця, твоя доля.</p>
	<p>Хлопець не їсть, не п’є, лиш чекає тої днини, про яку вона йому оповіла. Пішов він до тої верби та й дивиться. Нараз розколюється верба і виходить відти дівчина. Дуже файна. Ніхто не годен змалювати і в казці сказати. Уся в золоті. Хлопець як її вздрів, то аж стремтів. І не звірив очам своїм. Сказав хлопець:</p>
	<p>— Мила моя, люба! Якби ти стала моєю жінкою, то я би всі роботи за себе й за тебе робив, а тебе на руках носив.</p>
	<p>А дівчина до него говорить:</p>
	<p>— Даю тобі слово тверде, що буду жінкою твею. Лиш коли я буду скидати жаб’ячий кожушок мій, аби ти його ніколи не спалив. Бо я ще проклята від свеї мачухи.</p>
	<p>Сказала вона це й зникла, як не була. Леґінь аж заплакав, що вона так борзо зникла, та й пішов до хати.</p>
	<p>Не їсть парубок, не п’є, все думає про файну дівчину, про свою долю думає. Взяв книжку в руки і пішов у садочок читати. Сів на пеньок, де завжди сідав, і знов прискакала до него жаба. Він до неї ласкаво заговорив, бо знав, що то його доля. Та й сказав їй:</p>
	<p>— Дєдю, маму й мене просили на весілля до одного ґосподаря. Усі хлопці будуть іти на весілля зі своїми дівчатами. Будуть гуляти, набуватися. Я би хотів, аби ти мені така стала, як з верби виходила. Хочу взяти тебе на весілля і показати, що я маю таку файну дівчину, аби виділи всі люди.</p>
	<p>А вона йому каже людським голосом, ця жаба:</p>
	<p>— Бери мене на весілля, але в такому вигляді, як я є тут. Жабою бери.</p>
	<p>А він каже їй:</p>
	<p>— Як же ми будемо йти?</p>
	<p>— Бери мене в кишеню з лівої сторони. Сядеш за стіл. Будуть усі їсти, пити. Кожний хлопець буде мати свою дівчину, свою наречену. Та й будуть тобі казати хлопці та й дівчата: «Що ти сидиш, як сирота? Ні волі, ні долі». А ти витягни мене з кишени та й поклади на лавку коло себе. Та й скажеш їм: «Оце моя воля й доля».</p>
	<p>Хлопець подумав: «Як я витягну її з кишени, то вона зробиться такою дівицею, як вона з верби виходила.» Приніс він її на весілля, витяг з кишени та й поклав коло себе на лавці. А вона як жабою була, так жабою коло него і сиділа. Усі хлопці й дівчата, всі гості уздріли, що коло парубка жаба, і взяли його на сміх.</p>
	<p>— Ти такий файний хлопець, що тобі пари пошукати, з жабою подружився?</p>
	<p>Хлопець з сорому великого взяв ту жабу в руку та й тріснув нею об підлогу. Та й сказав сам до себе тихо:</p>
	<p>— Не будеш ти більше мене соромити.</p>
	<p>Та й утік з хати. Іде він попри верби, з котрої виходила файна дівчина, став, подивився на вербу, а відти вийшла дівчина, та сама, що колись виходила до него.</p>
	<p>— Доле моя, — сказала дівчина, — чого ти нагнівався на мене? А він їй сказав:</p>
	<p>— Чому би не нагнівався, як ти мені великого сорому і встиду межи гостями на весіллі зробила?</p>
	<p>Вона сказала:</p>
	<p>— До сьогоднішнього дня я була заклята на жабу, а тепер стаю межи всіма людьми християнською дівчиною, твоєю долею. Бери мене попід ручку і веди на весілля.</p>
	<p>А це вже була ніч. Як він її ввів на весілля, туди, де гуляли гості, там світилися свічки. І засіяло дияментом в цеї дівчини убрання. Весільні гості сказали погасити свічки, нехай освічує дівчина-красавиця. Не мож було нею намилуватися та навеселитися.</p>
	<p>Така файна дівчина вступила на весілля, що ніхто ще такої не видів.</p>
	<p>Бере хлопець її за жінку, і роблять вони своє весілля. І каже хлопець дівчині на весіллі:</p>
	<p>— Видиш, в мене є тато й мама, а в тебе є? А вона йому каже:</p>
	<p>— Є тато, а мами рідної нема. Лиш є мачуха, котра мене закляла на жабу.</p>
	<p>І все йому оповіла, і розповіла, як мачуха зробила її жабою. І сказав хлопець:</p>
	<p>— Як ти кажеш, треба запросити на весілля твою мачуху?</p>
	<p>— Тільки тата, а мачуху ні, — сказала вона йому. Зібралася наречена у віночки золоті, у вбрання дияментове. І його також у вбрання дияментове убрала. І пішли вони запросити на весілля її тата. Приходять до тої хати нещасливої, стали на порозі. Поздоровилися чоловік і жінка до тих молодят і засторопіли, бо зроду не виділи таких файних молодих. Подумали, що це царевич та й царівна, і не можуть слова проговорити. Тоді сказала донька до тата:</p>
	<p>— Тату, прошу вас на моє весілля, котре відбудеться завтра. Я виходжу заміж за оцего хлопця з нашого села.</p>
	<p>А до мачухи не зверталася. Тоді хлопець уклонився мачусі та й сказав:</p>
	<p>— Ненько, я вас прошу до мене на весілля. Приходіть завтра. Ви знаєте мою молоду чи не знаєте?</p>
	<p>— Ні, не знаю. Це мабуть ти береш у царя доньку.</p>
	<p>— Ні, ненечко, не в царя. Це та, що ви закляли на жабу. Зрозуміла мачуха та й упала свому чоловікови в ноги. Та й сказала:</p>
	<p>— Прости мені, чоловіче, що я таке наробила. А чоловік сказав:</p>
	<p>— Най вона тебе простить, як хоче. А як не хоче, то най тебе бог покарає.</p>
	<p>І дочка сказала їй:</p>
	<p>— Якщо мій чоловік простить вам, то й я прощу. І сказав наречений:</p>
	<p>— Буде, як буде, а на весілля ви завтра до нас загощуйтеся. Та й пішли собі молоді додому.</p>
	<p>Каже чоловік своїй жінці:</p>
	<p>— Що ж ти, жінко, наробила? Ти мою дитину закляла. А мені сказала, що її в лісі вовки з’їли. І тобі не сором, не встид, не ганьба від людей? Проклята ти! Яке твоє лице завтра перед людьми буде? Ти хоть іди на весілля, а хоть не йди, а я йду, бо то моя рідна дитина.</p>
	<p>Збирається тато на весілля. Несе подаруночок, бідненький, небагатий. Мачуха заплакала та й сказала:</p>
	<p>— Бери й мене з собою.</p>
	<p>Прийшли вони обоє туди, стали в куточку. Приступають князь з княгинею, вклоняються перед татом низенько, цілують у руку, просять до столу. А мачуха стоїть у куточку, як дерев’яна. А гості все це видять та й стискають плечима.</p>
	<p>Сів тато за стіл, дочка коло тата, а зять коло дочки. Любуються, набуваються. А гості плачуть, бо всі знають, як мачуха знущалася над сиротою. Тоді князь встає з-за стола та й просить мачуху:</p>
	<p>— Ходіть, мамо, до столу.</p>
	<p>— Сором мені, дитино, — признається мачуха межи гостями, — я велика грішниця, я знущалася над сиротою.</p>
	<p>І крикнула вона:</p>
	<p>— Простіть, люди добрі, всі мої гріхи!</p>
	<p>Та й вискочила мачуха з хати. Люди за нею штрикли, але то вже було пізно. Вона булькнула в озеро і втопилася. А весілля не припинилося. І їли, і пили, бородою текло, а в роті сухо було.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__footnotes">
			<p><sup>*</sup> Суши́ця — всохле дерево.</p>
			<p><sup>*</sup> Грузьки́й — тут: забруднений болотом.</p>
			<p><sup>*</sup> Ца́ринка — галявинка.</p>
			<p><sup>*</sup> Ве́вкати — уривчасто пищати.</p>
			<p><sup>*</sup> Пи́рга — стара потворна людина.</p>
		</div>
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Хутір Калинки́, Косівського району, Івано-Франківської області 2 лютого 1986 року Колобейчук Григорій Дмитрович (народж. 1930)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Гуцульщини/">Фольклор Гуцульщини</a></li>
	</ul>
</footer>
<!--#include virtual="/-/inc/general__page_end.inc" -->
