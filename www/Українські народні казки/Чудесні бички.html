<!--#include virtual="/-/inc/general__page_start.inc" -->
<title>Чудесні бички ☼ Українська народна казка ☼ Народна творчість</title>
<meta name="Description" content="Українська народна казка Подніпров’я (Наддніпрянщини) «Чудесні бички» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Чудесні бички.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Чудесні бички <br><span class="article__headerDescription">Українська народна казка Подніпров’я (Наддніпрянщини)</span></h1>
	<p>Був один бідний чоловік. Він дуже любив і шанував свою жінку. А вона йому тільки казала:</p>
	<p>— Хай тобі бог заплатить за мене.</p>
	<p>І більше нічого. Аж ось одного разу каже той чоловік:</p>
	<p>— Піду я до бога, аби мені заплатив.</p>
	<p>Пішов у ліс. Іде лісом, дивиться, ангел летить з неба та й каже:</p>
	<p>— А куди ти, чоловіче, ідеш?</p>
	<p>— Іду до бога за платою.</p>
	<p>— За якою платою? — питає ангел.</p>
	<p>— Я дуже шаную свою жінку, а вона мені каже: «Хай тобі бог заплатить!» І ось іду тепер до бога, аби мені заплатив.</p>
	<p>Ангел каже:</p>
	<p>— Іди сюди чоловіче.</p>
	<p>І повів його на поле, а там пара бичків пасеться.</p>
	<p>— На тобі цю пару бичків та й іди додому.</p>
	<p>Той чоловік пригонить бички додому та й каже жінці:</p>
	<p>— Дав мені бог пару бичків.</p>
	<p>А у того чоловіка був брат, великий багач, що йому рівні не було на ціле село. Той багач був дуже злий і не любив свого брата, та й пішов він до пана.</p>
	<p>А тоді такі часи були, що пани самі право робили. І каже панові так:</p>
	<p>— Мій брат казав, що панське поле тими бичками, що має, за одну ніч виоре, засіє і заволочить.</p>
	<p>А то було величезне поле, що двадцять плугів треба було, аби за десять днів виорати. Пан зараз бідного покликав і каже:</p>
	<p>— Щоб мені за одну ніч поле виорав, бо як не виореш, то накажу тебе нагайками бити.</p>
	<p>І пішов бідний брат. Іде додому та й плаче. Входить він до стайні, дивиться на бички та й каже:</p>
	<p>— Чим же тут орати?</p>
	<p>А бички кажуть:</p>
	<p>— Цить, не плач, не журись, бери налагодь плуг, та й підемо орати.</p>
	<p>Дав він бичкам їсти, а сам лагодить плуг. Як бички поїли, він їх запряг і поїхав орати. Лиш одну борозну загнав орати, а то вже десять зорано.</p>
	<p>І за пару годин стала рілля на всім полі. За годину заволочив і засіяв. Так йому бог допоміг, що він за одну ніч все зробив. Рано пан вийшов дивився, що все зроблено і каже:</p>
	<p>— Це якийсь сильний і мудрий чоловік.</p>
	<p>А брат його знов пішов до пана і каже:</p>
	<p>— Мій брат казав, що тими бичками пана, паню і всю панську рідню, і мою жінку, і всю мою родину завіз би до пекла.</p>
	<p>І швидко пан наказав робити великий віз, щоб вся рідня помістилась. Коли воза зробили, пан покликав бідного Івана і каже:</p>
	<p>— Ану, Іване, запрягай свої бички та й будеш нас везти до пекла.</p>
	<p>Бідний Іван запряг свої бички і повіз всю панську рідню і родину свого брата. Їхав він через гору таку високу, що страх. А ті бички йому шепочуть і кажуть:</p>
	<p>— Їдь направо на гору.</p>
	<p>А та гора над самою водою. Звернув Іван направо, а віз стрімголов полетів у долину, і порозбивалась вся родина, панська і братова, а самі бички полетіли до неба. А бідний Іван оселився собі в панськім дворі свого брата і жив собі по-панському аж до самої смерті.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>110 (5315а). Чудесні бички. СУС —. Записано 2008 року. Вітько Анастасія Петрівна (1923). Черкаська область, Черкаський район, Думанці</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Наддніпрянщини/">Фольклор Подніпров’я (Наддніпрянщини)</a></li>
	</ul>
</footer>
<!--#include virtual="/-/inc/general__page_end.inc" -->
