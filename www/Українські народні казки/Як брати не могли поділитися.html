<!--#include virtual="/-/inc/general__page_start.inc" -->
<title>Як брати не могли поділитися ☼ Українська народна казка ☼ Народна творчість</title>
<meta name="Description" content="Українська народна казка Покуття «Як брати не могли поділитися» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Як брати не могли поділитися.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Як брати не могли поділитися <br><span class="article__headerDescription">Українська народна казка Покуття</span></h1>
	<p>Були чоловік та й жінка, та й мали два хлопці, два сини. Чоловік умер, лишилося поле, п’ять коров і штири воли. Сини тата поховали та діляться обидва тим маєтком. Взяли по два воли і дві корові. Одна корова лишається, п’ята. Старший каже:</p>
	<p>— То мені належить та корова. А молодший:</p>
	<p>— Мені належить. Ти як ґаздував, що нема шість коров, а лиш п’ять? То було би нам по три.</p>
	<p>А старший каже:</p>
	<p>— Ти був малий, а я на тебе робив. А ти ще хочеш третю корову. Ну та й так сварилися, сварилися й кинулися до суду. Наймили адвоката. І хотять, щоби їм було порівну.</p>
	<p>— Як же ви поділите п’ять коров порівну? — каже адвокат. — Як заріжете одну корову, то буде не корова, а м’ясо.</p>
	<p>І ще каже їм адвокат:</p>
	<p>— Хлопці, як будете йти до суду, би брали з собою по п’ятдесят злотих і ту п’яту корову брали з собою.</p>
	<p>Взяли вони оба по п’ятдесят злотих, взяли ту корову та й приходять до суду. Прийшли до адвоката.</p>
	<p>— Хлопці, маєте гроші, по п’ятдесят злотих?</p>
	<p>— Маємо.</p>
	<p>— Добре. А корову привели?</p>
	<p>— Привели.</p>
	<p>Адвокат покликав свою служницю та й каже:</p>
	<p>— Озми корову до стайні. І би-с замкнула. Вона завела корову до стайні, дала їй їсти. Прийшли до суду. Адвокат каже:</p>
	<p>— Вони хочуть, щоб їх порівну поділити. А як ділити? Як заріжем корову, то вже буде не корова, а м’ясо. Як поділити?</p>
	<p>Суддя з адвокатом говорять по-французьки. Хлопці не розуміють їх. Адвокат каже судді:</p>
	<p>— Гроші будуть ваші, а корова — моя.</p>
	<p>— Добре, — каже суддя. Суд скінчився, каже суддя:</p>
	<p>— Давайте гроші.</p>
	<p>Дали вони своїх сто злотих та вже йдуть. Та не йдуть додому, а йдуть до адвоката за коровою — вони не знають, що корова вже не їхня, а адвокатова. Прийшли брати та й кажуть:</p>
	<p>— Давай корову. А він їм:</p>
	<p>— Я не даю.</p>
	<p>— Ми ж дали гроші.</p>
	<p>— Я не даю, бо мені до корови треба наймички. Треба корові давати</p>
	<p>їсти, вичистити з-під неї. Моя ж пані не буде ходити коло корови, тому ви й дали гроші.</p>
	<p>І прийшли вони додому з нічим, бо не могли поділитися. Кажуть так:</p>
	<p>— Мудрий бере, а дурний дає.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Пробабин, Городенківського району, Івано-Франківської області 18 лютого 1989 року Дуб’як Катерина Дмитрівна (1908 року народження)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Покуття/">Фольклор Покуття</a></li>
	</ul>
</footer>
<!--#include virtual="/-/inc/general__page_end.inc" -->
