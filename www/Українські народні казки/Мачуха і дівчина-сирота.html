<!--#include virtual="/-/inc/general__page_start.inc" -->
<title>Мачуха і дівчина-сирота ☼ Українська народна казка ☼ Народна творчість</title>
<meta name="Description" content="Українська народна казка Чернігівщини «Мачуха і дівчина-сирота» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Мачуха і дівчина-сирота.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Мачуха і дівчина-сирота <br><span class="article__headerDescription">Українська народна казка Чернігівщини</span></h1>
	<p>Було це давно. Жив собі чоловік з донькою-малоліткою. Важко їм було. Хіба ж випере чоловік до ладу чи борщу доброго зварить. Якось він і просить в малої поради.</p>
	<p>— А що, — каже, — донечко, якби я одружився? Матінки ж нам все одно не вернути, а самому ох як важко. А та тітка і мила, і добра, і трохи на матінку схожа.</p>
	<p>— Добре, — каже мала, — як вона на матінку схожа, хай же мені матінкою і буде.</p>
	<p>Ось чи мало пройшло часу чи багато — приводить батько до хати якусь жінку. І вбрана гарно, і гожа, і трохи на матінку схожа. Та очима якась холодна. Осторонилась її мала. А вона підступає та лагідно так промовляє:</p>
	<p>— Не сторонись мене, рибонько, не сторонись мене, ясочко! Я буду тобі молочком ніжечки мити.</p>
	<p>Та чує мала, що на язику медок, а в серці льодок. Але першого вечора мачуха і справді помила ніженьки сирітці. А наступного вже мила їх дівчина дрібними сльозами. То се не так, то те не так. А як з’явилися в дівчини ще й дві сестриці круглолиці, то й зовсім життя не стало. Так її засмикала зла мачуха, що зробилася мов очеретинка. Та ще й на тіло якісь болячки накинулися.</p>
	<p>— Завези її в бір темний! — лементує чоловікові мачуха. — А то ще на наших донечок перейде!</p>
	<p>А він не хоче, противиться, рідне дитя все таки. Тоді вона велить грізно, щоб дівчина кропиви колючої нарвала, за верстат сіла та лантух зіткала.</p>
	<p>Плаче дівчина, кропиву жалючу гіркими сльозами поливає, а що вдієш, коли сестриці ззаду стоять та наглядають.</p>
	<p>— Добре ж ти постаралася, ледащице, — хвалить заплакану сирітку мачуха.</p>
	<p>Усміхнулася дівчина та й знову сльозами вмилася бо наказує мачуха:</p>
	<p>— Проріж в лантусі зверху дірку, а збоку дві. Оце й буде твоя обнова.</p>
	<p>Як не просилася сирітка, а мачуха наполягала на своєму. Та ще й гуси звеліла пасти і додому не вертати.</p>
	<p>Мачуха з доньками гусятину вминають, а сирітці відвар з кропиви варить та й посилає чоловіком у далекий луг. Ходив він ціле літо сумний та невеселий. А тоді, на осінь, мов і журитися перестав. Дивується мачуха: чого б це він повеселів? Але на луг сходити ліньки. Наказала донькам, ще лінивішим, піти на луг та й роздивитися, що і як.</p>
	<p>Коли бачить, їде з того лугу парубок у дорогих шатах до воріт. Зраділа мачуха, що він вибере собі котрусь із її дочок. А він уже вибрав. Бідну сирітку, мов ружу розквітлу до серця пригортає, стрічками барвистими вінчає.</p>
	<p>Порівнявся з двором та як жбурне мачусі щось під ноги. Кинулась вона з доньками піднімати, а то сукня з кропиви.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>162 (4287). Мачуха і дівчина-сирота. СУС порівн. 480. Записала Крапивна Ніна 2008 року. Крапивна Ганна Кузьмівна (1927). Чернігівська область, Бахмацький район, Кропивне</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Чернігівщини/">Фольклор Чернігівщини</a></li>
	</ul>
</footer>
<!--#include virtual="/-/inc/general__page_end.inc" -->
