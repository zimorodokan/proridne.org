<!--#include virtual="/-/inc/general__page_start.inc" -->
<title>Перші бувають останніми, останні — першими ☼ Українська народна казка ☼ Народна творчість</title>
<meta name="Description" content="Українська народна казка Закарпаття «Перші бувають останніми, останні — першими» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Перші бувають останніми, останні — першими.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Перші бувають останніми, останні — першими <br><span class="article__headerDescription">Українська народна казка Закарпаття</span></h1>
	<p>В одному дуже далекому царстві жив собі цар, який посилав у місто своїх слуг, аби ті розповідали йому, що говорять люди між собою. Якось один слуга приходить і розповідає, як один чоловік бідкався, що важко живеться, потім сказав такі слова: «Перші бувають останніми, останні — першими».</p>
	<p>Цареві, що сидів у золотому стільці й слухав слугу, слова ці дуже не полюбились. «Як то може бути? — думає цар. — Перші бувають останніми? Виходить, я, цар, перший чоловік в моїй державі, можу бути останнім? А якийсь останній жебрак першим?»</p>
	<p>Цар дав наказ привести того бідного чоловіка до себе й каже йому:</p>
	<p>— Яку це ти говориш дурницю, що перші бувають останніми, а останні — першими?! Я себе вважаю першим чоловіком і таким залишуся!..</p>
	<p>— Пресвітлий царю! Не я вигадав ці слова. Це таке прислів’я. Люди так говорять.</p>
	<p>Цар ще дужче розсердився і наказав ставити шибеницю для того чоловіка.</p>
	<p>Рано за наказом царя зійшлися урядовці, пани при дворі, весь народ, щоб усі дивилися й бачили смерть відчайдушного бідняка.</p>
	<p>Неждано-негадано перед царськими палатами з’явився невідомий посланець. Сказав цареві:</p>
	<p>— Пресвітлий царю! Сюди їдуть високі гості з сусідніх королівств, високоповажні королі, герцоги й графи! Вони просять тебе на полювання, збирайся з ними!</p>
	<p>Цар подумав: «Шибениця не втече. Тому чоловікові кінець вчиню, коли вернуся з полювання».</p>
	<p>Наказав сідлати коня і рушив у дорогу, до темних лісів. Зустрілися царі там, де три держави сходилися.</p>
	<p>Поставали один від одного на сто кроків і почали полювання.</p>
	<p>Наш цар побачив оленя. Та олень наче нездоровий, бо весь час стає, не годен тікати. Цар женеться за оленем на коні, хоче його піймати живим, не стріляє в нього. Та олень трохи постоїть, а потім знову втече. Так цар гнався за оленем, доки не потрапив до густого невідомого лісу. Інші мисливці залишилися далеко позаду. Женучись все далі, далі за оленем, цар заблудив у лісі, а олень зник з очей.</p>
	<p>Далі цар на коні їхати не міг, бо хаща густа і сил багато втратив. Скочив з сідла на землю й почав озиратися. Бачить: недалеко поточина з чистою холодною водою.</p>
	<p>— Я покупаюся в тому потоці, повернеться до мене сила і поїду далі шукати! — сказав цар і прив’язав коня до дерева. Зняв із себе одяг до нитки й — до води.</p>
	<p>Коли освіжився, викупався, вибрався на берег, де залишив одежу й коня. Дивиться: ні одягу, ні коня нема.</p>
	<p>— Що за халепа? Ба, хто взяв плаття й коня? Кинувся цар до лісу, в гущавину, бігає, шукає, оглядає все довкола, а ніде нічого.</p>
	<p>— Що тепер буде? Я залишився голий!</p>
	<p>Ганьба йти голому до людей, та й терня коле, рве тіло, комари кусають.</p>
	<p>Заховався цар під кущ й до вечора там просидів. Коли вже сутеніло, рушив у дорогу, щоб десь знайти людей і дістати від них одяг.</p>
	<p>Ходив цар по лісу цілу ніч, а на зорі натрапив на хатчину, в якій жив лісний сторож.</p>
	<p>Без ганьби й сорому цар відчинив двері. Сторож і його жінка налякалися. Що то за голий чоловік вночі з’явився?</p>
	<p>— Що ти за один?</p>
	<p>— Та я ваш цар!</p>
	<p>Чоловік з лісу здивувався й розсердився:</p>
	<p>— Як смієш таке говорити? Наш цар голий, обідраний і брудний не ходить! Ти останній волоцюга, а не цар! Ти ходиш, людей лякаючи!</p>
	<p>Цар засоромився. З сльозами на очах почав просити-молити, щоб йому дали якийсь старий одяг, щоб міг показатися людям.</p>
	<p>Сторож і його жінка пошкодували мандрівника й кинули йому якогось рваного одягу.</p>
	<p>Цар одягнувся й переночував. А вранці встав, перекусив, подякував, відкланявся й пішов далі своїми дорогами. За якийсь час натрапив на ліс. Цілий день блудив лісом. Надвечір побачив хату, в якій майстрували клепки й бочки.</p>
	<p>Вклонився цар і просить:</p>
	<p>— Я ваш цар, зі мною сталася біда. Від мене вкрали коня. Вкрали й одяг. Допоможіть мені!</p>
	<p>Люди не повірили йому.</p>
	<p>— Ти сякий і такий! Як смієш називатися царем? Наш цар цур’ям не трусить і по світу не мандрує! Ти останній волоцюга!</p>
	<p>Вигнали з двору, ще мало й не побили.</p>
	<p>Іде лісом цар далі, блудить. Цілий день мандрував навмання, на вечір натрапив на лісопилку — тут пиляли дошки, бруси.</p>
	<p>Вклонився цар:</p>
	<p>— Так і так, — розповідає. — Я ваш цар, — каже. — Зі мною сталася отака пригода. Вкрали від мене коня й одяг...</p>
	<p>— Як ти смієш називатися царем? — закричали на нього люди. — Зараз ми тебе зв’яжемо і передамо жандармам! Ти, лайдаку, неробо, світовику пустий! Забирайся звідси, голодранцю, доки не пізно!</p>
	<p>Ледве не забили царя. Щастя його, що втік до лісу. Йде лісом далі, блудить, не знає, що чинити. Пощастило йому вибратися на широку долину, рясну на села.</p>
	<p>Пустився цар по селах. Що мав чинити? Помирати з голоду?</p>
	<p>Один пошкодував жебрака, дав йому кусень хліба, інші — жменю борошна, хтось — картоплі, ще хтось — молока.</p>
	<p>З села на село довго ходив наш цар у жебрачому одязі, доки нарешті добрався до столичного міста, де колись царював.</p>
	<p>На околиці міста цар ішов малого вуличкою. Дивиться і бачить: на кожному будинку прапор.</p>
	<p>— Чому стільки прапорів? Що це має означати?</p>
	<p>— Сьогодні будуть коронувати царя!</p>
	<p>— Якого царя? Я ваш цар!</p>
	<p>Люди розсміялися. Гадають собі: «Неборак не повного розуму!»</p>
	<p>Цар іде вулицями далі. Дійшов до головної площі. Дивиться: сила-силенна народу зібралася. А потім народ рушив.</p>
	<p>— Що за похід? — питає. — Куди люди зібралися?</p>
	<p>— На коронацію царя...</p>
	<p>— На яку коронацію? Я ваш цар! Чому обирають нового? Люди спершу посміялися з обідраного жебрака, потім взяли й добре набили. Щоб дурниць не молов.</p>
	<p>А похід пішов на підготовлене місце, а наш цар — обідраний, змучений, знесилений, побитий, сумний і зажурений — дивився здалека, як покоронували нового царя.</p>
	<p>Після коронації була велика гостина для панства і для бідняків. Покликали всіх нещасних, сліпих і глухих, німих і кривих, бездомних і калік.</p>
	<p>Сіла біднота за довжелезний, мало не тисячометровий стіл.</p>
	<p>Наблизився до столу й наш цар. Не смів сідати відразу, довго придивлявся, доки сів на самому кінці.</p>
	<p>Почали слуги носити страви, напої. Ці, що перші за столом, їдять, п’ють, веселяться, а до царя ні страва, ні напій не доходять — сидить він останнім.</p>
	<p>Після гостини новий цар набрав повні кишені дрібних грошей і почав ділити бідним. Іде цар спершу одним боком стола, кладе кожному мізеракові дрібну монету до руки, потім іде другим боком. Та коли прийшов до кінця столу, в кишенях нічого не залишилося.</p>
	<p>— О, ти, останній нещаснику! — каже новий цар старому цареві. — Тобі не вистачило. Та не журися! Через три роки знову буде така гостина. Закличемо всіх бідняків. Приходь і ти, дістанеш свій подарунок.</p>
	<p>Гостина розійшлася. Цар-жебрак пішов по селах і живився тим, що люди кидали йому в торбу.</p>
	<p>Минуло три роки. Настав день великої гостини в царському дворі. Посходилися бідняки, всі нещасні з усієї країни. Прийшов і блудний цар. Та на своє нещастя спізнився й знову мусив сісти в кінці столу.</p>
	<p>Їли, пили, веселилися. В кінці гостини цар знову ділив гроші, старому цареві знову не вистачило.</p>
	<p>— О, ти, останній нещаснику! До тебе знову не дійшло. Та не журися! Через три роки буде ще одна гостина. Прийди завчас, не спізнюйся, дістанеш від мене свій подарунок.</p>
	<p>Знову ходить цар по селах з жебрачою торбою на плечі. Рік за роком минув. Настав день гостини. Зібралося біля столів тисячі нещасних: сліпих і глухих, німих і кривих, бездомних і калік. Їдять, п’ють, веселяться.</p>
	<p>Після гостини цар знову ділив гроші між бідняками, і знову нашому цареві-жебракові не вистачило.</p>
	<p>— О, ти, останній нещаснику! Тобі й тепер не вистачило грошей. Не журися. Ходи за мною до моїх палат.</p>
	<p>І прийшли вони до царських палат.</p>
	<p>— Чи впізнаєш?</p>
	<p>— Де би ні! Та це моя палата! Колись я тут царював...</p>
	<p>— Ти погрішив, що не вірив словам: перші бувають останніми, останні — першими. Ще й невинного чоловіка хотів повісити. Пам’ятаєш?</p>
	<p>— Пам’ятаю!</p>
	<p>— А пригадуєш полювання, коли ти на коні гнався за оленем?</p>
	<p>— Добре пригадую.</p>
	<p>— Той олень — я був. Я тебе заманив до лісу, щоб ти не погубив невинного чоловіка. Тепер ти знаєш, що то нещастя і бідність. Сам на власній шкірі спробував. Тепер ти не забудеш тих золотих мудрих слів: перші бувають останніми, останні — першими.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p>Перші бувають останніми, останні — першими. «Сравнительный указатель сюжетов: Восточнославянская сказка / Сост. Л. Бараг, И. Березовский, К. Кабашников, Н. Новиков. — Л.: Наука, 1979.» — 757. Подається за: «Як чоловік відьму підкував, а кішку вчив працювати: Закарпатські народні казки. Гумор та сатира / Запис текстів та впорядкування П. Лінтура. — Ужгород: Карпати, 1966.», с. 18 — 24. Варіант: Калин — Архів П. В. Лінтура.</p>
			<p><a href="/Український фольклор Книги/Петро Лінтур ☼ Зачаровані казкою/">Зачаровані казкою: Українські народні казки Закарпаття в записах П. В. Лінтура</a> [Упорядники І. М. Сенька та В. В. Лінтур; вступна стаття, примітки та словник І. М. Сенька; післямова П. В. Лінтура; Редколегія: В. І. Данканич, О. І. Дей, П. К. Добрянський та ін.; Художник М. М. Дем’ян]. — Ужгород: Карпати, 1984. — 528 с, іл. (Бібліотека «Карпати»).</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Закарпаття/">Фольклор Закарпаття</a></li>
	</ul>
</footer>
<!--#include virtual="/-/inc/general__page_end.inc" -->
