<!--#include virtual="/-/inc/general__page_start.inc" -->
<title>Іванова торба ☼ Українська народна казка ☼ Народна творчість</title>
<meta name="Description" content="Українська народна казка Бойківщини «Іванова торба» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Іванова торба.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Іванова торба <br><span class="article__headerDescription">Українська народна казка Бойківщини</span></h1>
	<p>Служив Іван у війську двадцять п’ять літ та й іде вже додому. Дали йому на дорогу дві рибини, дві хлібини, два рублі і карабан. Іде Іван та йде. Дуже далеко йому було йти. Назустріч йому йде бідний чоловік. І став його просити:</p>
	<p>— Чи маєш ти що їсти?</p>
	<p>А він каже:</p>
	<p>— Маю тільки дві рибини, дві хлібини і два рублі.</p>
	<p>І віддав він йому то все. А той бідний чоловік подарував йому за свою торбу. І як давав ту торбу, то сказав:</p>
	<p>— Якщо тобі треба буде, щоб щось було в торбі, то ти скажи: «Шуб у торбу».</p>
	<p>Іде Іван, іде і прийшов у єдно село. І проситься в тім селі на ніч. А той пан йому каже :</p>
	<p>— Я тебе можу прияти на ніч, але в ті кімнаті, де ти будеш ночувати, ще ні єдна душа живою не лишилася.</p>
	<p>Він каже:</p>
	<p>— Най буде. Що буде, то буде. Я й так одинокий, нікого не маю.</p>
	<p>Та й дали Івана до тої дванадцятої кімнати. Чує Іван уночі, шум, тріск, вигуки. Приходять чорти.</p>
	<p>— Що тут за нечиста сила? — кричать чорти. — Людським духом пахне!</p>
	<p>Іван потягнувся трохи на ліжку, устав. А чорти кричать:</p>
	<p>— Скоро вставай!</p>
	<p>А Іван:</p>
	<p>— Зачекайте, — каже.</p>
	<p>Встає Іван, вмився, причесався і помалу знімає з стіни свою торбу. І говорить:</p>
	<p>— Ану шуб до торби!</p>
	<p>І всіх чортів загнав у торбу. І ліг, і далі спить.</p>
	<p>Рано пан устає і йде дивитися, чи зазбирали вже з нього кістя, бо таке щоразу робити. Приходи, а Іван собі лежить і потягається на ліжку. Пан дуже здивувався, що Іван живий. Устав Іван і говорить до пана:</p>
	<p>— Знайдіть мені в селі дванадцять дуже сильних хлопців. І ковадло велике.</p>
	<p>Пішов пан, скликав дванадцять хлопців. Дав їм дванадцять молотів. Поставив він тих трьох чортів у торбі на ковадло і сказав хлопцям напереміну бити по торбі молотом. І коли торба перестала скакати і тільки трохи кивалася, Іван відкрив її, і чорти почали вискакувати по єдному. І кажуть:</p>
	<p>— Добре, же ми жиємо, вже нашої ноги в тім домі не буде.</p>
	<p>Та й повтікали чорти.</p>
	<p>А Іван пішов далі. Іде він, а назустріч йому йде смерть з косою.</p>
	<p>— О, тепер я тобою поласую.</p>
	<p>А Іван:</p>
	<p>— Зачекай, — каже, — так скоро не берися. Дай мені ще Богу помолитися перед смертю.</p>
	<p>Та й знімає з плеча свою торбу. А він зав’язав торбу і повісив на вербу.</p>
	<p>Три роки в селі смерти не було, ні єдна душа не померла. А через три роки Іван приходить і знімає торбу з верби. Смерть вилазить із торби.</p>
	<p>— Ну, — мовить, — Іване, ти ще мене будеш просити, би я за тобою прийшла.</p>
	<p>І пішов Іван. Прийшов у своє село, до старої хати, де він колись жив, і жиє сам у ті хаті. Жиє, жиє, дуже довго вже прожив, що вже порай умирати. Іван просить:</p>
	<p>— Смерте, де ти ся діла? Прийди, смерте, вже за мною.</p>
	<p>Смерть не приходи. Іван подумав та й каже:</p>
	<p>— Нич не роблю, хіба піду і скочу в скалу, і заб’юся.</p>
	<p>Іде Іван понад скалою, дивиться, іде смерть.</p>
	<p>— Іване, надійся, я вже за тобою прийду.</p>
	<p>Прийшла смерть і забрала Івана. Помер Іван. Помер та й іде дорогою на тамтой світ. Іде й приходить на роздоріжжя. А на тому роздоріжжі стоять святий Петро і святий Павло. І кивають йому: «Наліво! Наліво!» Іван пішов наліво. Пройшов трохи, а там чорти. Увиділи чорта Івана та й закричали:</p>
	<p>— Направо, Іване! Направо, Іване!</p>
	<p>Іван вертається і каже святим Петру й Павлу:</p>
	<p>— Мене туди не пускають.</p>
	<p>— Ну як тебе туди не пускають, то йди в рай.</p>
	<p>І так Іван попав у рай.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>108 (2383). Іванова торба. СУС 330В. 5 грудня 1990 р. Кабацька Емілія Степанівна (1949). Львівська область, Турківський район, село Ісаї</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Бойківщини/">Фольклор Бойківщини</a></li>
	</ul>
</footer>
<!--#include virtual="/-/inc/general__page_end.inc" -->
