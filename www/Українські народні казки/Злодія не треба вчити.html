<!--#include virtual="/-/inc/general__page_start.inc" -->
<title>Злодія не треба вчити ☼ Українська народна казка ☼ Народна творчість</title>
<meta name="Description" content="Українська народна казка Буковини «Злодія не треба вчити» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Злодія не треба вчити.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Злодія не треба вчити <br><span class="article__headerDescription">Українська народна казка Буковини</span></h1>
	<p>Жили два брати. Були вони злодії, займалися крадіжками. У старшого брата були три сини. Коли почув він слабість і побачив, що буде вмирати, попросив молодшого брата, щоб той вивів у люди його хлопців, як він умре. Коли помер, менший брат почав учити його синів красти. Узяв старшого на фіру і поїхав у ліс по дрова. Коли заїхали в ліс, глянув хлопець на дерево та й каже до вуйка:</p>
	<p>— От матеріал!</p>
	<p>— А на що він годиться?</p>
	<p>— Візки робити.</p>
	<p>Вуйко махнув на него рукою — подумав, що тут нема кого на злодія вчити.</p>
	<p>Другий раз узяв вуйко до лісу середущого хлопця. Приїхали в ліс. Глянув хлопець на дерева, побачив ліщину з вилкою і каже вуйкови:</p>
	<p>— Добрий матеріал граблі робити.</p>
	<p>Махнув вуйко рукою та й не сказав йому нічого — не буде з него злодія, а з грабель не проживеш.</p>
	<p>Бере вуйко в ліс третього хлопця. Коли заїхали туди, побачив хлопець на відростках пнів молоді граби. І каже:</p>
	<p>— Ці граби добрі на булаву. Вуйко питає:</p>
	<p>— А нащо тобі булава? Той відповідає:</p>
	<p>— Добре мати таку булаву, як іти красти.</p>
	<p>Ідуть вони далі лісом. Коні тягнуть віз, а вони ззаду йдуть пішки. Найшов вуйко на дорозі шматочок ременя. Побачив, що калитка з него не вийде, лиш на половину стане, і кинув ремінець на дорогу. Хлопець підняв ту букатку і поклав собі за пояс.</p>
	<p>А назустріч їм іде якийсь чоловік і веде доброго барана. Цей же вуйко каже хлопцеви:</p>
	<p>— От баран добрий! А хлопець:</p>
	<p>— Зараз його вкраду.</p>
	<p>— Украсти можна, як чоловік спить, — каже вуйко. А хлопець відповідає:</p>
	<p>— З розумом можна все зробити.</p>
	<p>Кидає він ту букатку ременю на землю і минається з тим, що веде барана. А той, що вів барана, підоймив букатку і теж задумався: «Якби дві букатки було, можна було б зшити калитку». Кинув то на землю і повів барана далі. Хлопець вхопив той кусочок і побіг корчами. Забіг наперед того з бараном і кинув ремінець на землю. Той чоловік побачив ремінець на дорозі та й думає: «Якби я був ту першу букатку взяв, то була б з двох букаток калитка. Вернуся та возьму ту букатку». Але ж нащо тягнути назад барана? Прив’язав він його до корча та й вернувся. А хлопець того барана відв’язав та й утік з ним корчами.</p>
	<p>Привів хлопець барана до землянки, де вони мали брати дрова, а вуйко прибуває з фірою. Зарубали барана і починають варити. Каже до него вуйко:</p>
	<p>— Як це ти в білий день вкрав у него барана з рук? А хлопець йому відповідає:</p>
	<p>— Я зараз украду з того чоловіка сорочку, штани й капелюх, і він піде додому голий.</p>
	<p>Взяв він ту баранячу шкіру І набив її листям, ніби живого барана зробив. Поніс його на озеро і набив патики посеред води. Так, ніби баран воду п’є.</p>
	<p>А хазяїн барана, ходячи лісом, побачив свого барана в озері і говорить:</p>
	<p>— Сарака Васька: схотів води і втік до озера.</p>
	<p>Роздягається — і на озеро за бараном, Він до барана, а там лиш шкіра на коликах стоїть. А тим часом хлопець забрав його шмаття і втік до землянки. Приніс ту одежу, а вуйко питає:</p>
	<p>— Як же ти це зробив? А він каже:</p>
	<p>— Ви мені красти не помагали, і я вам з цего барана м’яса не дам. Отого, що вариться.</p>
	<p>Вуйко йому відповідає:</p>
	<p>— Ти тут нічого не зробиш. Я сильніший за тебе. Пробуй, чи зварилося м’ясо, та будем їсти.</p>
	<p>Пробує він м’ясо та й каже до вуйка:</p>
	<p>— Треба ще трохи доварити. Але біжіть принесіть сухого хворосту, бо я заморився.</p>
	<p>Вуйко пішов і ломить хворосту, а він узяв вуйків сардак та й поклав збоку землянки, аби не видко. Взяв бук, б’є по сардакови і кричить:</p>
	<p>— Ай-я-яй, не бийте! То не я вкрав барана, то вуйко вкрав! Вуйко подумав, що то хазяїн барана б’є хлопця, та й утік корчами.</p>
	<p>Вуйко втік, а він їв м’ясо, скілко хтів. Решту заховав, а сам ляг під землянку і лежить собі.</p>
	<p>Вуйко вернувся і почав обережно заглядати до землянки. А він каже:</p>
	<p>— Йдіть сюди.</p>
	<p>Вуйко увійшов та й каже:</p>
	<p>— Нащо ти казав, що я вкрав барана?</p>
	<p>— Були б мене вбили, якби я так не казав, — каже хлопець. Вуйко питає:</p>
	<p>— А м’ясо де?</p>
	<p>— Забрали. Коли хочеш м’ясо їсти, то треба вміти його вкрасти.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Круглик, Хотинського району, Чернівецької області 6 листопада 1984 року Вигнан Костянтин Спиридонович (1910)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Буковини/">Фольклор Буковини</a></li>
	</ul>
</footer>
<!--#include virtual="/-/inc/general__page_end.inc" -->
