<!--#include virtual="/-/inc/general__page_start.inc" -->
<title>Донька багача ☼ Українська народна казка ☼ Народна творчість</title>
<meta name="Description" content="Українська народна казка Гуцульщини «Донька багача» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Донька багача.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Донька багача <br><span class="article__headerDescription">Українська народна казка Гуцульщини</span></h1>
	<p>Оден багач мав три доньці. Прийшли старости. І старости були багачі. І забрали вони старшу й середущу доньку. А менша донька лишилася. Вишукала вона собі бідного хлопця, круглого сироту. Каже менша донька дєдеви й мамі:</p>
	<p>— Я хочу віддаватися.</p>
	<p>— Добре, — кажуть дєдя й мама. — Відки той хлопець, що тебе бере? Якийсь багач?</p>
	<p>— Та ні, не багач. Сирота Василько. Кажуть тато й мама:</p>
	<p>— Ой донько, не робим тобі весілля і не хочем тебе на своїм подвір’ю видіти. За те, що ти йдеш за такого бідного хлопця.</p>
	<p>Дівчина подумала та й каже:</p>
	<p>— Я вас не слухаю.</p>
	<p>І пішла до хлопця. Нема в них хатини, нема нічого. Заким жиють під голим небом. Та сплели на зарінку з пруття халаш&nbsp;<sup>*</sup>, виляпали його глиною, поклали з глини пічку. І так собі вбоє там живуть.</p>
	<p>А тато-багач на Святий Вечір іде до старшої доньки із вечерею. Набрав у торбу сала, ковбаси, хліба. Приходить до тих багачів, підійшов під хату, дивиться в вікно. На столі нема нічого, навіть кусочка хліба нема. У хаті бійка, плачі. Діти голі, дрантивні. Думає тато: «Ой не йду я в цю хату, бо тут добра нема ніякого».</p>
	<p>Пішов тато-багач до середущої доньки. Підходить під вікно, дивиться — там ще гірша біда. Б’ються, плачі, нічого нема на столі. Нема нічого постелити на постелі, нема чим вкритися. Біда вічна. Тато подумав: «Такі багачі і так лихо живуть. Не маю вже куди йти. Іду додому до жінки. Пішов би до меншої, — думає. — Та як ці мої дві доньці, такі багачки, не мають чим вкритися, то моя донька найменша борзо вмиратиме. Бо не має з чого жити. Ні поля, нічого я їй не дав. Сидять коло води на зарінку, як цигани».</p>
	<p>Ніч, іде тато дорогою і собі думає: «Ану поверну я до меншої доньки. Як вона там жиє?» Приходить до того халаша. Віконце там — на двадцять сантиметрів шибка. Горить малесенький каганець. Сидить найменша дочка з чоловіком на маленькім стільчику коло вікна. Підбили&nbsp;<sup>*</sup> в маленькім глинянім горщятку борщику ріденького. Взяли дві дерев’яні лижечці, поклали горщятко з борщем наперед себе. Нема нічого їсти, лиш цей борщик. Сіли й того борщику сьорбають. Та й каже донька найменша:</p>
	<p>— Борщику ріденький, пробутчику&nbsp;<sup>*</sup> солоденький.</p>
	<p>Та й цілуються. А тато дивиться в віконце, що донька найменша з чоловіком отак бідно живуть та й отак одно одного люблять, цілуються й обнімаються. Та й сказав тато:</p>
	<p>— Іду я до свеї дитини в цей халаш.</p>
	<p>Застукав у сплетені з пруття дверці. Донька пускає його та й каже:</p>
	<p>— Чоловіче, бігме гезди&nbsp;<sup>*</sup> наш тато. Тато входить.</p>
	<p>— Добрий ранок!</p>
	<p>— Добре здоров’я. Сідайте, тату, з нами їсти. Хоч нема що, але цего борщику попоїмо.</p>
	<p>— Зараз сідаю, діти, з вами.</p>
	<p>Завитався з зятем, поцілував його, поцілував свою доньку найменшу. Тоді розв’язує торбу і витягає все, що приніс.</p>
	<p>— Отепер, діти, я з вами сідаю їсти. А цей борщик клади в пічку.</p>
	<p>Сіли, попоїли.</p>
	<p>— А тепер, зятю, й ти, донечко, збирайтеся й підемо зі мною. І з вами, діти, я доживу.</p>
	<p>— Тату, я не йду, бо мама буде мене бити. Мама казала, щоби я не була на подвір’ю.</p>
	<p>— Збирайся, донько, й ходім. Я ще розказую&nbsp;<sup>*</sup>, не мама. Вийшли вони з халаша надвір.</p>
	<p>— Двері не запирайте, тут ви вже не будете.</p>
	<p>Приходять додому до тата, входять у хату. Мати на постелі спить.</p>
	<p>— Жінко, я привів тобі доньку та й зятя. А стара каже:</p>
	<p>— Не треба мені жебраків. Кого собі найшла, най з тим іде. Не хочу я її видіти на своїм подвір’ю.</p>
	<p>Каже тато:</p>
	<p>— Ти дурна, жінко. Ми з цими дітьми дожиємо. А з тими доньками не дожиємо. Отам біда, отам жебраки. Та й такі багачі. Я не мав права ввійти до них у хату на Святий Вечір. Б’ються, не мають що їсти, плачі страшні. А наша донька найменша — байка, що вона бідна — так з чоловіком жиє, як у царстві. Вставай жінко, лагодь сніданок, неси нам склянку горівки, склянку вина. Я йду за свідками, хочу передати все своє майно меншій доньці і зятеви.</p>
	<p>Стара мати як почула, що розказав старий, як дізналася про старших доньок, то встала, поцілувалася з донькою і з зятем.</p>
	<p>— Сідайте, діти, за стіл, бо я знаю, що ви голодні. У мене є що їсти й для вас.</p>
	<p>Приводить старий три свідки і передає найменшій доньці все своє майно. І зятеви.</p>
	<p>— Отепер, діти, будете зо мною жити й мене дотримаєте. Бо ті дві мої доньці мене не дотримають.</p>
	<p>І сіли всі разом за святковий стіл, пригостилися, і найменша донька лишилася на великім господарстві. І най жиють здорові.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__footnotes">
			<p><sup>*</sup> Хала́ш — курі́нь.</p>
			<p><sup>*</sup> Підби́ти — тут: приготувати (їжу).</p>
			<p><sup>*</sup> Пробу́тчик — той, з ким приємно проводити час.</p>
			<p><sup>*</sup> Ге́зди (ге́зде) — ось тут.</p>
			<p><sup>*</sup> Розка́зувати — тут: розпоряджатися, командувати.</p>
		</div>
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Село Річка (хутір Фейлики), Косівського району, Івано-Франківської області 1 грудня 1985 року Григорчук Василь Михайлович (1919 року народження)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Гуцульщини/">Фольклор Гуцульщини</a></li>
	</ul>
</footer>
<!--#include virtual="/-/inc/general__page_end.inc" -->
