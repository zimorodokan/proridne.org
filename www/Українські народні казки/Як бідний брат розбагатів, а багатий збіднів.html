<!--#include virtual="/-/inc/general__page_start.inc" -->
<title>Як бідний брат розбагатів, а багатий збіднів ☼ Українська народна казка ☼ Народна творчість</title>
<meta name="Description" content="Українська народна казка Покуття «Як бідний брат розбагатів, а багатий збіднів» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Як бідний брат розбагатів, а багатий збіднів.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Як бідний брат розбагатів, а багатий збіднів <br><span class="article__headerDescription">Українська народна казка Покуття</span></h1>
	<p>Були два браття. Був оден бідніщий, а оден багатіщий. І той бідніщий мав діти, а багатіщий не мав. І той бідний все ходив до багатого робити. Весь час у него робив. Прийшов Святий вечір. І він пішов до свого багатого брата, аби той за його працю дав йому щось на Святий вечір зварити, аби вони свята перебули. А брат на подвір’ю щось робив. Та й каже бідному братови:</p>
	<p>— Йди кажи жінці. Я не маю коли.</p>
	<p>Він прийшов у хату до жінки, а жінка каже:</p>
	<p>— Іди кажи чоловікови. Я не маю коли.</p>
	<p>Він від жінки йде знов до брата. Брат його знов до жінки посилає. Він до жінки, а жінка:</p>
	<p>— Агій, — каже, — я не маю коли. Йди до него.</p>
	<p>Та й він без нічого пішов додому. Прийшов та й каже жінці:</p>
	<p>— Нема нічого, жінко. Бери вари то, що є. Шукай барабульки та й зваримо якогось борщу. Та й повечеряємо, та й нам бог допоможе.</p>
	<p>Злагодила вона той борщ, зварила. Помолилися богу, сіли коло стола і їдять. Дивляться, а у вікно заглядають якісь два чоловічки, хотять до хати ввійти. Пустили вони тих людей до хати і ті люди з ними повечеряли. Та й каже оден чоловік:</p>
	<p>— Там, під лісом, горить вогонь, ватра горить. Іди, ґаздо, під той ліс, і дід дасть тобі тої ватри. І зігрієтеся в хаті, і тепло у вас буде.</p>
	<p>Він пішов і тої ватри набрав, пригорщами наклав собі в шапку. А ті люди сидять у него в хаті. Він приніс ту ватру додому. А той чоловік каже:</p>
	<p>— Бери цеї ватри і трохи розкидай у хаті.</p>
	<p>Він бере рукою та й розкидає. Дивиться, а в хаті є все, що треба. Всілякий статок є. А той чоловік каже:</p>
	<p>— Іди надвір і порозкидай ще собі то по дворі.</p>
	<p>Він пішов по надвір’ю, кинув тої ватри там, там. Дивиться, є вже стайні і в стайнях все, що потрібно. Стайні повні худоби, комори повні хліба, стодоли повні паші.</p>
	<p>Увійшов він до хати, дивиться, все таке файне в хаті.</p>
	<p>А рано прийшов брат і вздрів, що в него такий маєток. Та й питає, що це сталося. А він каже йому поправді, що таке й таке було, що він так і так зробив. А брат-багач каже:</p>
	<p>— Коби я дочекав свят, то наберу тої ватри не так, як ти, в шапку, а цілий мішок. Та й буду мати більший маєток, як ти.</p>
	<p>Дочекав той його брат другого року і на Святий вечір пішов під ліс, набрав мішок ватри і тягне, а мішок ловиться горіти. Притяг він його та й ту ватру порозкидав. Де кинув, там імилося, де кинув, там горить. І все в него погоріло. І тоді він пішов до брата і в брата робив, так, як той бідний колись робив у него.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Ганьківці, Снятинського району, Івано-Франківської області 24 травня 1987 року Джиголик Анна Павлівна (1908)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Покуття/">Фольклор Покуття</a></li>
	</ul>
</footer>
<!--#include virtual="/-/inc/general__page_end.inc" -->
