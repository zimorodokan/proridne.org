<!--#include virtual="/-/inc/general__page_start.inc" -->
<title>Кому важче робити ☼ Українська народна казка ☼ Народна творчість</title>
<meta name="Description" content="Українська народна казка Подніпров’я (Наддніпрянщини) «Кому важче робити» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Кому важче робити.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Кому важче робити <br><span class="article__headerDescription">Українська народна казка Подніпров’я (Наддніпрянщини)</span></h1>
	<p>Жили собі чоловік і жінка. Добрі господарі були Іван з Галиною. Всього було доволі, і хатинка чепурненька, немов писанка, і садочок, в якому росли жерделі, і яблуньки, і вишеньки, і грушки. А на городі? Чого тільки не понасаджували невтомні руки господині. І бурячки, і бульбочка, і квасолька, і пшінка, і цибулька. Любила Галина, щоб усе в неї було своє. Все нібито й нічого, але подружжя постійно сперечалось, кому з них важче працювати, Чоловік стверджує, що йому, а дружина — навпаки.</p>
	<p>Якось вони вирішили помінятись роботами : Іван залишився вдома, Галина ж поїхала в поле орати. От жінка і наказує:</p>
	<p>— Дивися, не пропусти череди, бо корову треба відігнати, а овечок і телят — у ватагу. За курчатами простеж, нагодуй їх, обід приготуй, доки я приїду, хліба напечи та масла сколоти. Візьми сухого проса й натовчи пшона на кашу.</p>
	<p>Вирушила Галина в поле. Чоловік доки зібрався гнати корову, ватага й череда пішли. Довелося наздоганяти.</p>
	<p>Повернувся додому й ниткою позв’язував всіх курчат з квочкою, щоб ворон не вкрав. Випустив у двір, а сам пішов піч топити. Водночас замісив тісто в діжці та став пшоно товкти. Вирішив ще й масло зі сметани збити. Стоїть і працює двома руками, сам до себе всміхаючись.</p>
	<p>Коли чує, квочка кричить, курчата галасують! Він бігом надвір, та як перечепиться. Сулія зі сметаною і розбилася. Дивиться, здоровенний ворон захопив курча, а з ним і всіх потягнув разом з квочкою, бо міцно зв’язані були. Доки Іван шукав, куди птах курчат поніс, свині в хату влізли. Одна діжку з тістом повалила, друга пшоно перекинула. Коти ж крадькома всю сметану з долівки злизали. Тим часом і в печі погасло.</p>
	<p>Розгубився чоловік, уже обід, а їсти не наварено. Тут і дружина з поля вернулася. Роздивилася довкола і цікавиться в чоловіка:</p>
	<p>— Де квочка з курчатами?</p>
	<p>— Де! Ворон ухопив та поніс!</p>
	<p>— Обідати ж хоч наварив?</p>
	<p>— Так у печі згасло!</p>
	<p>— Масло збив?</p>
	<p>— Сулія ненароком розбилася і коти сметану з’їли.</p>
	<p>— А тісто чому по всій хаті?</p>
	<p>— Доки за квочкою бігав, свині й погосподарювали.</p>
	<p>— Бачу, ти все поробив.</p>
	<p>— Якби менше було „помічників», то, може, і встиг.</p>
	<p>— А я зорала, як наказував.</p>
	<p>— Звісно! Там одне діло, а мені скільки всього наказала.</p>
	<p>— Я ж щодня всю роботу виконую. Отож не сперечайся, любий, і ніколи не кажи, що жінкам нічого робити!</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>175 (5364). Кому важче робити. СУС 1408. Записала Полякова Н. 2008 року. Заболотня В. В. (1952). Черкаська область, Золотоніський район, Хрущівка</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Наддніпрянщини/">Фольклор Подніпров’я (Наддніпрянщини)</a></li>
	</ul>
</footer>
<!--#include virtual="/-/inc/general__page_end.inc" -->
