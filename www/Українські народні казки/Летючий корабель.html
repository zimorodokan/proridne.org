<!--#include virtual="/-/inc/general__page_start.inc" -->
<title>Летючий корабель ☼ Українська народна казка ☼ Народна творчість</title>
<meta name="Description" content="Українська народна казка Гуцульщини «Летючий корабель» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Летючий корабель.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Летючий корабель <br><span class="article__headerDescription">Українська народна казка Гуцульщини</span></h1>
	<p>Були чоловік та й жінка та й мали трьох синів, двох розумних, а одного дурного. Та й дав цар приказ, що робить обід. Хто хотів, міг приїхати до него. Люди збираються до царя на обід, та й ті два розумні брати теж. Та й кажуть:</p>
	<p>— Втратити, не втратити, а може, чиєсь щастя закотилося там. Тато й мама жартують, кажуть дурному:</p>
	<p>— Може би, й ти йшов?</p>
	<p>— Ідуть тоти, то й я, — каже, — йду. Втрачу, не втрачу, може, моє щастя закотилося там.</p>
	<p>— Тебе, дурного, вовки там з’їдять, — кажуть тато й мама. Мама налагодила розумним синам хліба білого, солонини, всячини надавала, та й пішли вони в дорогу. А дурний збирається та й каже:</p>
	<p>— Мамо, тату, та й я йду.</p>
	<p>— Та куди ти, дурний, меш іти?</p>
	<p>Але він зачав упиратися, говорити, проситися. Вони кажуть:</p>
	<p>— Та йди вже та й там пропади. І так уже дома нема з тобою ніякої ради.</p>
	<p>Нав’язала йому мама в хустину черствого хліба. Узяв він той вузлик на палицю та й пішов. Та й пірваний такий був. Десь перед полуднем зайшов він у ліс. І встрічає його старий дідо.</p>
	<p>— Куди, сину, йдеш?</p>
	<p>— Іду, — каже, — до царя на обід. Втрачу, не втрачу, може, там моє щастя закотилося.</p>
	<p>— Давай полуднувати, — каже йому той дідо.</p>
	<p>— Та що, діду, будемо їсти? В мене такий черствий хліб, що ви не годні і вкусити його.</p>
	<p>— Нічого, — каже, — розв’язуй хустину.</p>
	<p>Він розв’язав хустину, а то такий білий хліб показався, що такого він ніколи й не видів.</p>
	<p>Пополуднували вони, та й каже дідо:</p>
	<p>— Лягай, сину, спати. Вдар топором у цего дуба, перехрестися й лягай. Та тут і ночуй. А рано що ти подумаєш, то тобі й буде.</p>
	<p>Дурний послухав тої поради, перехрестився, ударив топором у дуба і ліг спати. Рано пробуджується, а коло него золотий корабель. Сідає він на той корабель, і корабель самий летить.</p>
	<p>Летить він на тому кораблі, дивиться, а там якийсь чоловік іде і несе в’язку дров на плечах.</p>
	<p>— Куди, — каже, — йдеш, чоловіче?</p>
	<p>— Несу, — каже, — дрова.</p>
	<p>— Та в лісі доста дров є, — каже дурний.</p>
	<p>— Нє, — каже, — то не ті дрова. Це в мене такі дрова, що як їх розкидаю, то багато війська стає з тих дров.</p>
	<p>— Сідай зо мною на корабель, — каже дурний.</p>
	<p>Сів той, їдуть вони. Дивляться, а там якийсь чоловік став коло озера та й п’є воду.</p>
	<p>— Та, — кажуть йому, — не можеш напитися води якимсь горщям, а п’єш з озера, як корова?</p>
	<p>— Це озеро я за раз випиваю, — каже той. Звався він Пийвода.</p>
	<p>— Сідай з нами, — каже дурний.</p>
	<p>І Пийвода сів з ними, і полетіли вони далі. Летять, а там так багато хліба, а якийсь чоловік стоїть і їсть його.</p>
	<p>— Ти чого, — кажуть вони, — не рубаєш ножем, а так цілий хліб береш і їси?</p>
	<p>— Я, — каже, — цего хліба маю на раз лиш попоїсти. Об’їдало називався він.</p>
	<p>— Сідай, — кажуть, — з нами.</p>
	<p>Сів він, корабель летить, не треба ним керувати. Самий летить, їдуть вони далі, аж дивляться — якийсь чоловік в’язку соломи несе. З лісу в село несе солому.</p>
	<p>— Ти чого, — питає дурний, — в село солому несеш? В селі й так багато соломи.</p>
	<p>— Є, — каже, — солома, але не така. Як я цю солому розкидаю, то буде мороз і сніг.</p>
	<p>Звався той чоловік Мороз.</p>
	<p>— Сідай, — кажуть, — з нами. Сів і Мороз. Та й їдуть.</p>
	<p>Їдуть вони всі, дивляться, а там якийсь чоловік одну ногу прив’язав до вуха, а одною йде.</p>
	<p>— Чого ти, — кажуть, — так скачеш на одній нозі?</p>
	<p>— Якби я, — каже, — двома ногами йшов, то я би весь світ перескочив.</p>
	<p>— Сідай з нами.</p>
	<p>Він сів, та й їдуть вони всі. Дивляться, а якийсь там роздивляється.</p>
	<p>— Чого ти так дивишся? — питають.</p>
	<p>— Я такі маю, — каже, — очі, що як подивлюся, то вижу через цілий світ.</p>
	<p>— Сідай, — кажуть, — з нами.</p>
	<p>І той сів з ними, і їдуть усі разом. Дурний спереду сидить на корабли, а ті всі ззаду. І летить корабель. Чують ті, що до царя вже посходилися, і сам цар чує шум великий. Дивляться вони, а цей золотий корабель опускається і сідає там.</p>
	<p>Подивився цар, а на тім золотім корабли прилетів такий пірваний. А він же дав приказ: хто прилетить на золотім корабли, за того доньку віддасть. А як подивився на таке опудало, то й страшно йому стало. За кого віддавати дочку? Йой! Але приказ такий був, тож мусить так бути. Каже цар:</p>
	<p>— Віддам за тебе доньку, але ти виконаєш мої три завдання. А як не виконаєш, то мій меч, а тобі голова злетить з плечей геть.</p>
	<p>Дурний зажурився. Що це буде?</p>
	<p>— Зі своїм товариством, з яким ти приїхав, маєте з’їсти сорок печей хліба, дванадцять пар волів і сорок бочок вина випити. А як це не з’їсте й не вип’єте, то в мене меч, а тобі голова злетить з плеч.</p>
	<p>Дурний так плаче. А Об’їдайло каже:</p>
	<p>— Ти не журися. Най там напікають, най там наварюють, ми то поїмо.</p>
	<p>А там напікають, а там наварюють. Ведуть з хліва дванадцять пар волів. Вина сорок бочок привезли. А той Об’їдайло як почав їсти, а той Пийвода як почав пити, то іншим нічого й не зосталося. Повиїдали і повипивали все.</p>
	<p>«Біда, — думає цар, — маю видавати свою дочку за такого дурня».</p>
	<p>Але сказав цар так:</p>
	<p>— На завтра ти мені маєш устарати полк війська.</p>
	<p>Дурний думає: «Як я маю полк війська встарати? Відки?» А ті питають:</p>
	<p>— Що тобі завдав цар?</p>
	<p>— Сказав, — каже, — аби був полк війська. Каже той, що ніс в’язку дров:</p>
	<p>— Не журися, буде полк війська.</p>
	<p>А рано той, що мав в’язку дров, зачав ті дрова розкидати, і став полк війська. Дурний наперед іде, а за ним марширує і співає полк війська.</p>
	<p>— Хто там? — питає цар.</p>
	<p>— Дурний із своїм військом марширує.</p>
	<p>Цар так зажурився, що біда. І каже дурному:</p>
	<p>— Два завдання ти вже виконав. Тепер маєш ще одне виконати, і буде так, як ти хочеш. Віддам доньку за тебе. Маєш переночувати в печі. Переночуєш, а відтак мемо робити весілля.</p>
	<p>Сказав цар налагодити піч. Так напалили її, би то все погоріло там. Але Мороз перший зайшов у тоту піч, порозкидав там свою солому. І став мороз і сніг на соломі. Полягали вони там та й сплять.</p>
	<p>Рано цар вислав свої слуги, аби вимели з печи попіл. А ті вернулися та й кажуть:</p>
	<p>— То все жие.</p>
	<p>Він гадав, що то все вигоріло, а то жие. Ну та й нарешті що? Цар сказав принести для дурного файне вбрання. Принесли вбрання, зібрав цар дурня і зробили весілля, таке, що в світі такого не було. Я був на тім весіллі, їв, пив, таки в роті сухо було. Та сів я на столець, і цій байці конець.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Верхній Березів, Косівського району, Івано-Франківської області 22 листопада 1986 року Неґрич Михайло Миколайович (1920 року народження)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Гуцульщини/">Фольклор Гуцульщини</a></li>
	</ul>
</footer>
<!--#include virtual="/-/inc/general__page_end.inc" -->
