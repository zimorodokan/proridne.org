<!--#include virtual="/-/inc/general__page_start.inc" -->
<title>Дівчина й упир ☼ Українська народна казка ☼ Народна творчість</title>
<meta name="Description" content="Українська народна казка Покуття «Дівчина й упир» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Дівчина й упир.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Дівчина й упир <br><span class="article__headerDescription">Українська народна казка Покуття</span></h1>
	<p>Жив собі в одному селі багач. Дітей у него не було. Тримав собі наймита й наймичку. Та й вони були звикли одне до одного, той наймит з наймичкою, як рідні брат і сестра, і щось тому наймитови зробилося — заслаб він та й помер.</p>
	<p>А дівчина так за ним банувала, що куди ходила, то плакала. А сусідня дівчина, що все до неї ходила, каже:</p>
	<p>— Йой, чо’ ти тілько плачеш? Та не плач уже. А вона їй:</p>
	<p>— Коби-м його хоч ще раз уздріла. Такий мені за ним жаль. Одного разу ґазда з ґаздинею поїхали на весілля. Поїхали вони на два дни. А дівчина-наймичка та й каже сусідній:</p>
	<p>— Ти би зо мною не переночувала? А та сусідня дівчина каже:</p>
	<p>— Та чому не? Мені що бракує переночувати з тобою?</p>
	<p>— То прийдеш. Аби-с помогла мені щось робити.</p>
	<p>— Я прийду, — каже. — Буду тобі помагати, що треба.</p>
	<p>Та й прийшла та сусідня. Нарубали січки, нагодували худобу і варять пироги. Та й уже зварили ті пироги, сіли їсти обидві дівчині, та наймичка й та сусідня. Їдять вони та й глипнули у вікно, а то наймит іде, той хлопець, що помер. Та й ця втішилася, наймичка, а та сусідня глипнула та й вбоялася. Каже та сусідня:</p>
	<p>— Я би-м хотіла води, піду води зачирнути.</p>
	<p>— Та, — каже, — іди.</p>
	<p>Вийшла та дівчина та й утекла додому. Вже й та боїться, хатня, але що буде робити, як той уже ввійшов до хати? Куди втече? Та й каже вона йому:</p>
	<p>— Сідай, будеш їсти зо мною пироги.</p>
	<p>Він сів та й їсть з нею, а вона боїться і хотіла би утечи. Та й каже йому.</p>
	<p>— Ти сиди тут, а я йду до комори внести сиру. А він їй:</p>
	<p>— Я йду з тобою.</p>
	<p>Пішли та й внесли сиру, посідали.</p>
	<p>— Я ще забула, — каже, — внести хліба. А він їй:</p>
	<p>— Я піду з тобою.</p>
	<p>Пішли та й внесли хліба. Вона не може від него відкрутитися, аби втекти. Каже йому:</p>
	<p>— Ти будь у хаті, а я йду корови подоїти. А він їй:</p>
	<p>— Я йду з тобою.</p>
	<p>Подоїла вона корови та й каже:</p>
	<p>— Я йду рубати січки.</p>
	<p>— Та й я йду з тобою, — каже він.</p>
	<p>Нарубала вона січки, вернулася з ним до хати та й каже:</p>
	<p>— Ти будь у хаті, а я йду свиням їсти дати. А він їй:</p>
	<p>— Я йду з тобою.</p>
	<p>Вернулися вони до хати, та й каже він їй:</p>
	<p>— Ти вже все поробила?</p>
	<p>— Та все.</p>
	<p>— А тепер, — каже, — збирайся та й підеш зо мною.</p>
	<p>— А як мені збиратися?</p>
	<p>— Збирайся так, як княгиня ся збирає.</p>
	<p>А то колись у нас княгині заплітали кіски, складали їх файно на голову й відтак пов’язували биндочки. Вона й каже:</p>
	<p>— Хто мене заплете, хто мене збере?</p>
	<p>— Я тебе заплету, я тебе зберу.</p>
	<p>Вже вбралася в рукав’янку, вперезалася в бпинку, вгорнула киптар, кожух, поверх кожуха сардак. Каже той хлопець:</p>
	<p>— Тепер забираєм посаг. А вона йому:</p>
	<p>— Де ж ми то дінем? Що ми нести будем?</p>
	<p>— А во бричка стоїть під хатою. І коні впряжені.</p>
	<p>А то вже ніч. Носять вони той посаг, ті подушки, верені, на бричку складають. Обоє носять. Виходять, сідають сами на бричку і їдуть. Він каже їй:</p>
	<p>— Місяць світить, опир їде, ти ся, дівко, не боїш? А вона йому:</p>
	<p>— Я ся не бою, бо я з тобою.</p>
	<p>Приїхали вони на цвинтар і зупинилися коло отвореного гроба. А там така діра. Він їй і каже:</p>
	<p>— Бери лізь. А вона йому:</p>
	<p>— Я не знаю, як до твої хати заходити. Лізь ти. Він поліз уперед. А вона каже йому:</p>
	<p>— Я буду подавати посаг.</p>
	<p>Він поліз, а вона пхає туди за ним тоти верені й подушки. Бере з брички й пхає. Взяла з брички послідню річ і брички вже більше не вздріла. Не знати, де ся діла бричка. Нема.</p>
	<p>Заткала ту діру веренями та подушками, а сама вертає відти, біжить додому. Прибігає — двері повтворювані. Вона до хати, а на лаві лежить мертвець. Вона з того страху вискочила на піч, сіла в кутик і сидить. Чує, а то дуднить, біжить той за нею. Він лишень до хатнього порога добігає, а той другий з лави зривається, і оба злапалися на порозі битися. А вона з того страху померла на печи. Тут запіяв кугут: а вони як на порозі билися, так оден упав до сіней, а другий до хати.</p>
	<p>Другої днини приїхали тоти ґазди з весілля — нікого ніде нема, лиш все порозтворюване, а дівчина на печи нежива. І вереней, і подушок нема — позабирано все з хати. А ті мерці щезли.</p>
	<p>...Той хлопець упир був.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Торговиця, Городенківського району, Івано-Франківської області 20 травня 1989 року Липчук Параска Петрівна (1913 року народження)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Покуття/">Фольклор Покуття</a></li>
	</ul>
</footer>
<!--#include virtual="/-/inc/general__page_end.inc" -->
