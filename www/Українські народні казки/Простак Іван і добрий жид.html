<!--#include virtual="/-/inc/general__page_start.inc" -->
<title>Простак Іван і добрий жид ☼ Українська народна казка ☼ Народна творчість</title>
<meta name="Description" content="Українська народна казка Бойківщини «Простак Іван і добрий жид» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Простак Іван і добрий жид.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Простак Іван і добрий жид <br><span class="article__headerDescription">Українська народна казка Бойківщини</span></h1>
	<p>Мав чоловік трьох синів. Два були мудрі, а третій — простак, робака був, такий собі спокійний. Він слухав тих двох, робив, як вони казали. Тоти два поженилися, і він у них обох служив. І в хаті в його вони сиділи, бо хату батько відписав йому, все відписав, і половину городу відписав. А другу половину дав тим, аби тоти два будувалися.</p>
	<p>Так він коло них і проживав, коло тих браттів. З року на рік жив коло них та й підростав. Умів і косити, й молотити, й кіньми їхати — все. Простий був, але все робив. І захотіли браття, аби він жидову корову пас. А жид його любив і все йому давав. Та й він любив жида послухати.</p>
	<p>Так робив він у них довгий час і же на парубка виріс. Браття були боднарі, робили ґелетки. А його лише посилали по ліщину на обручі, і він робив обручі. Робили ґелетки на суровицю, а він чопи робив. Давали йому по пару копійок, то він тим ся контетував.</p>
	<p>А там була така женщина, що як хто дав відповідь на її три запитання, то вона б дала тілько і тілько грошей. А не дасть відповідь, то той мав давати тілько грошей їй. Вона то проголосила, і щонеділі до неї йшли і йшли.</p>
	<p>Одного тижня зібралися йти до неї тоти два браття. А то було літо, серпень був. Той простий брат каже:</p>
	<p>— Та й я йду.</p>
	<p>Вони не хочуть його брати, а він уперся: «іду» та й «іду». Той старший каже:</p>
	<p>— Та най іде.</p>
	<p>Тоти посідали на коней та й поїхали. А простак — пішаком. Та й іде собі, п’ятка в пазусі. Швидко йде, бігом. Находить на дорозі обруч. Везли ґелетки, і ґелетка розсохлася, та й упав обруч. Він узяв той обруч на шию і каже:</p>
	<p>— Добре, вже буду мати готовий.</p>
	<p>Іде він далі і найшов чіп з бочки. Узяв його в пазуху. Приходить, а браття вже вертаються назад. І кажуть йому:</p>
	<p>— Вертай, ти дурний, тобі нема чого туди йти.</p>
	<p>— Нє, я йду.</p>
	<p>Та й біжить далі. Дуже впрів, приходить туди, а вона сидить і купка грошей коло неї. А він каже:</p>
	<p>— Йо-о-ой, як у вас гаряче. От добре, я тут горобця спечу. А як він ішов по дорозі, то найшов воробця. Вона йому:</p>
	<p>— Не спечеш, бо парує.</p>
	<p>— А в мене є чіп, то я заб’ю.</p>
	<p>— Не заб’єш, бо пукне.</p>
	<p>— А в мене є обруч, — я наб’ю. Та не дам, аби пукла.</p>
	<p>Відповів він на всі три її запитання, а вона каже:</p>
	<p>— Бери гроші та й іди на зломану голову. Кілько тут було, а ніхто не взяв, аж тобі вдалося.</p>
	<p>Той позбирав гроші у платину, зав’язав, у пазуху та й бігом домів. А він браттям не довіряв, то й про гроші їм не казав. А жидови, що в него корову пас, Іван довіряв. Той жид називався Срулько. Каже він жидови:</p>
	<p>— Срульку, я гроші виграв. — Де?</p>
	<p>— Там і там.</p>
	<p>— Та не може бути. Ти там не виграєш.</p>
	<p>Він показує йому гроші, а тих грошей, йой, так багато. Срулько й каже:</p>
	<p>— Тобі треба женитися. У мене є служниця Анничка, то ти будеш мати файну жінку, — каже. — Женися. Добре?</p>
	<p>— Добре.</p>
	<p>— Але хлопцям і браттям своїм аби-с не казав, що в тебе гроші є, бо вони в тебе вкрадуть.</p>
	<p>— То, — каже, — нате, Срульку, най гроші у вас будуть.</p>
	<p>Він Срулькови довіряє. Срулько взяв гроші та й ним ся заопікував.</p>
	<p>І що робити? Дідич розпарцельовує і розпродує лан. Срулько пішов і купив йому десять моргів поля. І ще гроші лишилися. Та й каже Срулько:</p>
	<p>— Треба вже тебе женити. І до тої Аннички:</p>
	<p>— Анничко, ти з ним файно говори, бо він є робак. Як будеш його шанувати, то будеш жити, бо будеш мати доброго чоловіка та й будеш мати на чім. Тато в тебе бідний та й мама в тебе бідна, то будете всі на тім поли жити, бо то є десять моргів, є на чім.</p>
	<p>Так зробили. Заплатили дідичу за поле і зробили контракт. Браття зробили шум:</p>
	<p>— То нам має належати, бо ми його годували.</p>
	<p>А жид договорився з нотарем, аби нотар не записав на всіх трьох, лише на Івана. А брат має щось подарувати браттям за штири роки, борше нє.</p>
	<p>А ті думають собі: вони в него то вимантять. А жид каже Іванови:</p>
	<p>— То вже йдеш женитися?</p>
	<p>— Іду.</p>
	<p>Приходять свята, купець Срулько дав йому нове вбрання, Іван убрався на свята та й каже браттям, що буде женитися.</p>
	<p>— Ай, нащо тобі жінки? А дивися, моя зо мною свариться. А другий йому:</p>
	<p>— І зо мною свариться жінка. Нащо тобі того?</p>
	<p>А вони хотять, щоби Іван штири роки не женився і їм поле переписав. Та й сваряться з Іваном. Жид пішов до ксьондза і розказав усю ту правду. Як Іван жиє і як поводяться з ним браття.</p>
	<p>—...Йому треба женитися. В мене дуже файна служниця, і йому буде добре. Але треба так повінчати, аби браття не знали і не могли пошкодити. Він має женитися по Великодни.</p>
	<p>— Най буде по Великодни.</p>
	<p>Приходять свята, жид із ксьондзом радяться:</p>
	<p>— Як це зробити? А жид каже:</p>
	<p>— Треба дружби, дружки.</p>
	<p>— У мене є слуга і служниця, — каже ксьондз. — Буде дружба й дружка. Зразу по Великодни, в понеділок, я виголошу усі три заповіли і дам шлюб. Все за єден день.</p>
	<p>Та й зробили так, як договорилися. Ксьондз сказав, аби тоти пішли в дружби. Пішли в місто, купили букета, косиці. Заплатили та й пішли в понеділок до церкви. По службі виголошує ксьондз, що має вступити в стан супружеський такий а такий, сирота без батька і матері. Так і так він називається і бере за жінку таку й таку.</p>
	<p>— ...Я думаю, що нема ніяких перешкод і їм можна шлюб дати. А всі в церкві кричать:</p>
	<p>— Можна!</p>
	<p>— Ну от, і буде зараз заповідь перша, і друга, і третя. І нині даю шлюб. Та й вони обоє вийшли до хатчини, убралися, тоді ввійшли, і їм дали шлюб.</p>
	<p>А браття не пішли в той день до церкви, бо мали роботу вдома — то вже весна була. Та й нічого вони про той шлюб не чули.</p>
	<p>А жид найняв музику. Музика врізала, ті йдуть, співають. А браття стоять коло хати та й кажуть:</p>
	<p>— А то що за музика?</p>
	<p>— Та ти не знаєш, що за музика? Та твій брат жениться, а ти вдома сидиш.</p>
	<p>— Ой, того, — каже, — не буде. Того не буде!</p>
	<p>Весільні зайшли до хати до молодої. А жид взяв постерункового та й віта. Віта взяв за старосту. Позаходили всі до хати, зачали гоститися, а старший брат із києм прилітає.</p>
	<p>— Хто тут жениться?!</p>
	<p>А постерунковий встав та й каже: — Бук на бук, а руки догори! А віт:</p>
	<p>— А ви що гадали? Ви знаєте, що то Іванове все? Іван вас може завтра виметати з хати, бо то все його. Хочете, щоб було все по-доброму, то просіть у Івана, бо й поле Іван забере, що йому батько відписав.</p>
	<p>Та й обрадилися так: Іванови віддали велику сіножать, та й грядки, та й частину поля. А з хатою як? Єден брат уже приладив собі матер’ял, аби ся будував. Вирішили з того матер’ялу Йванови хату на свіжім городі збудувати; а їм зостався старий будинок.</p>
	<p>Забрали Іван з жінкою до себе свого вітця й матір. Та й зажили Іван з жінкою, добре зажили. Та й жиють і донині.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Ріпне, Рожнятівського району, Івано-Франківської області 23 липня 1994 року Литус Іван Миколайович (1906 року народження)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Бойківщини/">Фольклор Бойківщини</a></li>
	</ul>
</footer>
<!--#include virtual="/-/inc/general__page_end.inc" -->
