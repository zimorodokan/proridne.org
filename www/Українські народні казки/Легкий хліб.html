<!--#include virtual="/-/inc/general__page_start.inc" -->
<title>Легкий хліб ☼ Українська народна казка ☼ Народна творчість</title>
<meta name="Description" content="Українська народна казка Чернігівщини «Легкий хліб» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Легкий хліб.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Легкий хліб <br><span class="article__headerDescription">Українська народна казка Чернігівщини</span></h1>
	<p>Косив у лузі селянин. Втомився да й сів аддихать. Взяв з торби молоко і хліб та й почав їсти. Вийшов з лісу голодний вовк. Побачив мужика й каже:</p>
	<p>— Дай мені, чоловіче, чогось поїсти.</p>
	<p>Відламав косар шматок хліба і дав вовку. Проковтнув вовк хліб і каже:</p>
	<p>— Смачний у тебе хліб. Хотів би і я кожний день такий їсти. Порадь, де мені його взять?</p>
	<p>— Добре, — каже чоловік, — навчу тебе. Спочатку треба землю зорати, потім заборонувати і посіять жито.</p>
	<p>— І можна хліб їсти? — змахнув вовк хвостом.</p>
	<p>— Ще ні. Жито виросте, дозріє, його зіжнуть, а треба і відвезти на тік.</p>
	<p>— І тоді вже їстиму хліб? — питає вовк у селянина.</p>
	<p>— Який ти нетерплячий! Жито обмолотять і зерно відвезуть до млина. Там з нього змелють борошно.</p>
	<p>— І оце усе? — далі розпитує вовк.</p>
	<p>— Ні не все. Ще треба з того борошна тісто замісити, аж тоді хліб пекти.</p>
	<p>— Е, ні! Це надто важко. Лучче скажи мені, як легше їжу добуть.</p>
	<p>— Ну що ж, — каже селянин, — як хочеш легкого хліба, то йди на вигін, там кінь пасеться.</p>
	<p>Пішов вовк на вигін. Побачив коня та й каже йому:</p>
	<p>— Кінь, кінь! Я тебе з’їм!</p>
	<p>— Їж, — відказує кінь, — тільки спочатку зніми з моїх ніг підкови, а то я тобі зуби поламаю.</p>
	<p>Нахилився вовк підкови знімати, а кінь як ударить копитом. Прибіг вовк до річки, а там гуси.</p>
	<p>— Гуси-гуси! Я вас з’їм!</p>
	<p>— Їж, тільки заспівай на прощання.</p>
	<p>Сів вовк, почав співати, а гуси полетіли. Пішов вовк у луг, побачив баранів, нагледів найбільшого та й каже:</p>
	<p>— Баране, баране! Я тебе з’їм!</p>
	<p>— Їж, але щоб тобі не зламати зуби об мої міцні ноги, стань під горою, а я сам ускочу тобі в рота.</p>
	<p>Сів вовк і чекає. А баран як ударить його так, що в того аж іскри з очей посипались. Очухався вовк та й думає</p>
	<p>— Цікаво, чи з’їв я барана?</p>
	<p>А селянин, який повертався додому, почув вовка та й каже:</p>
	<p>— З’їсти ти не з’їв, але легкого хліба попробував. Тепер знаєш, вовче, як то легкого хліба шукати.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>196 (5248). Легкий хліб. СУС 122А. Записала Самосват Ірина 2008 року. Самосват Ганна Олександрівна (1953). Чернігівська область, Менський район, Макошино</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Чернігівщини/">Фольклор Чернігівщини</a></li>
	</ul>
</footer>
<!--#include virtual="/-/inc/general__page_end.inc" -->
