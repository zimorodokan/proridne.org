<!--#include virtual="/-/inc/general__page_start.inc" -->
<title>Януш і його брати ☼ Українська народна казка ☼ Народна творчість</title>
<meta name="Description" content="Українська народна казка Буковини «Януш і його брати» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Януш і його брати.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Януш і його брати</h1>
	<p>Їден чоловік мав три сини. І не дочекався він, щоби оженити їх, — умер, та й лишилися вони нежонаті. Після тата померла і мама. Лишилися хлопці самі. Найменший син звався Януш. Каже він до братів:</p>
	<p>— Підем, браття, на роботу, наймемся десь у пана.</p>
	<p>Взяли вони з дому серпи і пішли. Ішли, кілко йшли, і надибали панське поле. Януш каже:</p>
	<p>— Будем його жати.</p>
	<p>Стали жати. Приходить панський ватаг, а вони жнуть.</p>
	<p>— Здрастуйте, хлопці!</p>
	<p>— Здрастуйте!</p>
	<p>— Бог на поміч!</p>
	<p>— Спасибі.</p>
	<p>Питає їх ватаг, відки вони. Хлопці сказали, з якого села.</p>
	<p>— Добре, хлопці, що ви жнете, — каже ватаг, — бо в нас не вистачає женців. Плата буде від гектара. Піду скажу, щоб вам привезли обід.</p>
	<p>Поїхав ватаг на кони, і от уже їде підвода, везе їм обід. Сіли хлопці, пообідали. Беруться знов жати, а Янушеви жати щось не хочеться. Браття кажуть:</p>
	<p>— Жни. А він їм:</p>
	<p>— Ви знаєте, що ми їли? Ми їли людське м’ясо. Поговорили вони про це, і каже Януш:</p>
	<p>— Побачим, що ввечері буде.</p>
	<p>Жали до вечора. Привезли їм вечеряти — і знов таке саме м’ясо! Януш не став їсти. Коли підвода, що привезла їсти, поїхала, каже він до братів:</p>
	<p>— Лишаймо, хлопці, цю роботу і йдім далі. Так вони й зробили: лишили роботу й пішли.</p>
	<p>Ішли день-два і попали в ліс. А в лісі — хата. Януш каже:</p>
	<p>— Зайдім, хлопці, в цю хату.</p>
	<p>Зайшли вони, а там — баба. Каже вона до хлопців:</p>
	<p>— Найміться в мене.</p>
	<p>— Добре, будем у вас.</p>
	<p>— А ви браття? — питає баба.</p>
	<p>— Браття.</p>
	<p>— То добре, — каже баба. — Вас є три, і в мене є три дочки.</p>
	<p>А та баба була чарівниця. Вона приймила їх з наміром увечері зарубати. Прийшли ввечері її дівчата з роботи, повечеряли вони всі разом, збираються спати, а баба дає їх усіх в їдну кімнату: і своїх трьох дівчат, і трьох хлопців. На три койки мали лягти хлопці, а на три — дівчата. На дівчат дала баба укривала білі, а на хлопців — червоні. Лягли вони спати. Дівки заснули, а Януш бере червоні укривала і кладе на дівчат, а білі з дівчат кладе на себе і своїх братів. У половині ночі приходи баба з ножем і рубає там, де червоні укривала! Та й зарубала своїх дівчат. Зарубала і пішла, а Януш буди хлопців:</p>
	<p>— Гай, хлопці, підем.</p>
	<p>Вийшли вони надвір, і аж там він розказав їм усе. А до того вони не знали, в чім діло, і навіть не дуже хотіли вставати.</p>
	<p>Пішли вони далі. Недалеко того лісу жив пан: наймилися в того пана, і дуже сподобався панови Януш. Двох братів поставив пан на роботу, а Януша взяв за управителя. Браття кажуть:</p>
	<p>— Його управителем поставили, а ми маємо робити?</p>
	<p>І були вони з Янушем не в союзі. Ідуть до пана і кажуть:</p>
	<p>— Пане, похвалився Януш, що вкраде від баби-чарівниці коня. Вони думали, що баба пійме його і вб’є. Пан кличе Януша і питає:</p>
	<p>— Януш, ти хвалився браттям, що можеш украсти коня від баби-чарівниці?</p>
	<p>Януш сюди, Януш туди, а пан таки думає, що Януш це казав.</p>
	<p>— А як казав, то піди і вкради.</p>
	<p>Не мав що Януш робити — пішов до баби-чарівниці. Зайшов у ту ґражду, де був кінь, скинув з коня вуздечку, а коня взяв, сів верхи і поїхав до пана. Пан побачив того коня і поставив Януша ще май старшим — своїм помічником. А браття знов ідуть до пана та й кажуть:</p>
	<p>— Януш хвалився, що й саму бабу може вкрасти та й привести до вас.</p>
	<p>Думають собі: «Ну, тепер баба його вб’є». Кличе пан Януша і каже йому:</p>
	<p>— То ти, Януше, хвалився браттям, що можеш украсти бабу-чарівницю? То вкради її.</p>
	<p>Бачи Януш, що муси йти. Іде він до коваля, роби залізні обручі і йде в ліс. Узяв з собою сокиру і ті обручі. Вибрав великого дуба і рубає. Вчула це баба-чарівниця і йде до него. Та не пізнала його баба, кричить на него:</p>
	<p>— Чоловіче, що ти робиш?! Що ти рубаєш ліс?! А то її ліс був. Каже Януш бабі:</p>
	<p>— Якби ви знали, на що цей дуб, то ви ще помогли б мені його рубати. Умер Януш, і я хочу зробити йому труно.</p>
	<p>А баба:</p>
	<p>— То рубай. Я тобі ще поможу, бо він мені зарубав трьох дівчат і вкрав у мене коня.</p>
	<p>Зрубали вони того дуба. А Януш каже:</p>
	<p>— У нас мертвих ховають у такому труні, як бочка.</p>
	<p>Зробив з дуба бочку, набив на неї обручі, став і думає. Та й каже:</p>
	<p>— Я забув, який він на зріст. Чи не буде труно замале? А баба йому:</p>
	<p>— Він такий ростом, як я.</p>
	<p>— То давайте я приміряю до вас.</p>
	<p>Баба залізла в бочку, а він поклав верхнє дно, забив його та й каже їй:</p>
	<p>— Ану, чи зможете ви це дно вибити?</p>
	<p>Баба в бочці фиркається, фиркається і не може нічого зробити.</p>
	<p>— Як не можете розбити, то сидіть там, — сказав Януш та й покачав бочку до пана.</p>
	<p>— От вам баба-чарівниця.</p>
	<p>— Розбий бочку, і побачим бабу, — каже пан.</p>
	<p>Януш розбив бочку, а бабі цего й треба було. Вийшла з бочки — і тілко й бачили — втекла.</p>
	<p>Думає Януш: «Мої браття глядять смерти на мене». А в пана була стара стирта соломи. Каже Януш панови:</p>
	<p>— Що я хвалився, то зробив. А браття хвалилися, що можуть набрати в рот води і вилізти на стирту; як запалити стирту, то вони тою водою загасять.</p>
	<p>Кличе пан тих братів до себе і каже:</p>
	<p>— Що Януш хвалився, то зробив. А ви зробіть то, що ви хвалилися.</p>
	<p>І примусив їх пан набрати в роти води. Посадили їх на стирту, запалили її кругом, і згоріли браття. А Януш так у пана й робив. І може, й тепер роби.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Вашківці, Сокирянського району, Чернівецької області 26 травня 1979 року Скаженюк Дьордій Степанович (1907)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Буковини/">Фольклор Буковини</a></li>
	</ul>
</footer>
<!--#include virtual="/-/inc/general__page_end.inc" -->
