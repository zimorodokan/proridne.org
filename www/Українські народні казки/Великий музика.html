<!--#include virtual="/-/inc/general__page_start.inc" -->
<title>Великий музика ☼ Українська народна казка ☼ Народна творчість</title>
<meta name="Description" content="Українська народна казка Гуцульщини «Великий музика» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Великий музика.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Великий музика <br><span class="article__headerDescription">Українська народна казка Гуцульщини</span></h1>
	<p>В одному селі була вдова. Мала вона хлопчика. Той хлопчик підріс та й попросив свою маму, щоби купила йому скрипку. Купила мама йому скрипочку. І він почав грати. Так грав на ній, так скреготав днями й ночами, що навіть мамі не давав заснути. Довгі роки він так грав, і мамі надокучило це слухати. Скільки не напросилася його, щоб він залишив трохи, дав їй відпочити, а він таки все свеї та свеї. Мамі не стало терпила, і хоч то рідний син її був, так його закляла погано, щоби він сам став тою скрипкою. І трафила на таку погану годину, що скрипка оніміла, а сам хлопець щез з її очей.</p>
	<p>Мама як уздріла, що хлопця нема перед неї, зачала битися головою в стіни.</p>
	<p>— Що ж я наробила! Але то вже було пізно. Голосила, приповідала, а сусіди питалися в неї:</p>
	<p>— Що сталося з тобою?</p>
	<p>І мама всім людям розказувала, що сталося. А сусіди їй казали:</p>
	<p>— Чого ти так хлопця свого заклинала? Тепер будеш сама бідувати та й гріх будеш мати.</p>
	<p>Замкла мати свою хату і пішла у світ питати та шукати віщунів, щоби навернули їй синочка. А як відходила з хати, то хотіла кинути ту скрипочку на річку. А люди сказали їй не кидати скрипочку на воду, а завісити в хаті на клиночок, аби вона зберігалася. І вона так зробила.</p>
	<p>Довгі роки вона ходила, може, зо два-три роки, поки найшла одного дідуся, що їй дав пораду. Вона йому розказала все, як то сталося. Тоді дідусь їй сказав:</p>
	<p>— Дуже багато води втече в ріці, поки це станеться, поки ти вздриш свого сина, бо великі муки маєш приймити, якщо пристанеш на те, що я тобі скажу.</p>
	<p>— Ой, пристану, дідусю, аби ходила колінками, обірвана, гола, голодна. Бо великий камінь цілий вік буде носитися на моїм серци.</p>
	<p>Каже дідусь нещасній жінці:</p>
	<p>— Далеку дорогу ще тобі треба пройти.</p>
	<p>— А куди, дідусю, треба пройти, щоб порадуватися?</p>
	<p>— Не знаю, — каже дідусь, — чи зможеш ти дійти до того місця, бо лиш тільки одна стежка є добра, а то кругом глоги&nbsp;<sup>*</sup> та корчі, та каміння, та води.</p>
	<p>— Та поправте мене, дідусю, на ту стежку. Сказав дідусь:</p>
	<p>— Ходи. Я йду наперед, а ти за мною.</p>
	<p>Іде дідусь та все рівненько йде. А жінка то йметься за п’яти, то за пальці на ногах. Все щось їй тиче в ноги. Бо то в неї вже взуття пірвалося, бо вона дороги пройшла. А то їй все тикало в ноги за гріхи, за сина.</p>
	<p>Довів її дідусь до свеї хатини і сказав їй:</p>
	<p>— Ану сідай отут на приспу, жінко Божа. Я, — каже. — знаю, як ти кляла свого сина. Ти кляла: «Шлях би тебе трафив, став би скрипкою». А шлях — то дорога. І так тобі бог дав, що ти багато дороги збила своїми ногами. Та й тикали тебе піски та й колючки в твої пальці та й п’яти. Я тебе пожалував, ти вже свою покуту сповнила. І якби була байдужа за свого сина і не побивалася, то вже би його ніколи не виділа. А тепер я тобі його покажу. Він у мене в хатині. Ану, Івасю, вийди з хати! — крикнув дідусь.</p>
	<p>Хлопець штрикнув з хати та й сів коло дідуся. Узяв дідуся поза шию, як рідного тата, та й каже дідусеви:</p>
	<p>— Що це ви за жінку привели сюди до нас? А дідусь каже:</p>
	<p>— Та це ж твоя мама рідна, котра багато горя й муки приймила за тебе, поки тебе найшла. Можеш собі йти з мамою до хати, де ти родився.</p>
	<p>Каже Івась дідусеви:</p>
	<p>— О дідусю, не піду я від вас ніколи-ніколи. Ви мене любите, голубите, мені з вами добре жити. А мама мене прокляла та й верла мою скрипку в берег.</p>
	<p>— Ой ні, Івасику, скрипку я твою зберігаю. Зачепила на клиночок. Іди зо мною до хати.</p>
	<p>Хлопець таки відпирається, не хоче йти. Каже дідусь:</p>
	<p>— Ходім усі троє до маминої хати. Якось-то все налагодиться. Послухав хлопець дідуся. Але каже дідусеви:</p>
	<p>— Якщо ви залишитеся жити у мене вдома, то я йду, а якщо ні, то я не йду від вашої хати.</p>
	<p>Каже дідусь:</p>
	<p>— Най буде, залишусь.</p>
	<p>І пішли всі троє до маминої хати.</p>
	<p>Увійшли в хату, хлопець подивився на стіну — є його скрипка, така, як була. Але в руки її вже не брав. Дуже мама його просить, цілує його в голову, в руки, щоби він брав скрипочку та й грав, як давно грав. Ніяк не може вона його вбогомолити, свого хлопця, щоби він узяв у руки скрипку й заграв. Бо йому мама талант змарнувала.</p>
	<p>Каже дідусь Івасеви:</p>
	<p>— Івасю, покайся. Мама ж твоя покаялася, покайся й ти. Хлопець сказав:</p>
	<p>— Я тоді покаюся, коли ви возьмете цю скрипку сами в руки. Бо мама все пхала хлопцеви скрипку в руки та пхала, а хлопець цурався її. А коли подав дідусь, то хлопець узяв скрипку в руки. Тоді дідусь сказав:</p>
	<p>— Вийдемо надвір, сядеш на приспу та й на приспі заграєш.</p>
	<p>І хлопець заграв на приспі в ту скрипчину. Як заграв, то всі пташки позліталися до него. Позліталися, відки би то не було. І звірі збіглися. Хлопець грав, а всі пташки співали, що не мож було наслухатися. І люди з цілого села надійшли до тої хатини слухати скрипку й пташок. Бо то була чарівна гра.</p>
	<p>Дідусь собі вернувся додому, а мати осталася дома. А про молодого скрипаля розійшлася слава по всій державі і по других державах. Він так прославився, що світ зчудувався. І ходив він світом граючи. Але навертався до хати, приносив мамі гроші і маму додержував.</p>
	<p>Учув про цего музиканта-скрипняка оден цар. Прислав до него до хати своїх слугів, щоби вони його привели. Бо він віддавав дочку, хотів, аби той музикант заграв весілля. І поїхав скрипник з тими слугами до царя. Та й сказав цар хлопцеви:</p>
	<p>— Ти можеш грати такі танці, аби могли гуляти люди з різних держав? Бо до мене з’їхаються гості з кільканадцять держав, і кожен народ має свої танці, кожен по-своєму гуляє. Скажи мені поправді, чи зможеш ти це. Як не зможеш, то навіть не зачіпайся. А як зможеш, то я тебе так нагороджу, що не потрібно буде тобі й твоїм дітям до смерти робити.</p>
	<p>А хлопець витяг з пуделка&nbsp;<sup>*</sup> скрипку та й показав цареви до очей. Та й сказав:</p>
	<p>— Мені не треба ваших грошей і вашої нагороди. Я живу із цеї скрипки і буду жити з неї до смерти. І будуть з неї жити мої діти й моя жінка. Без вашої великої нагороди.</p>
	<p>Засоромився цар від цих слів леґіня. І сказав парубок цареви:</p>
	<p>— Де у вас має робитися підлога до танцю? Цар повів його та й сказав:</p>
	<p>— Ади, гезде перед столиці підлога зготовлена. Завтра в меї дочки починається весілля.</p>
	<p>— Е, пресвітлий царю, цю підлогу треба перебрати і перенести на інше місце.</p>
	<p>Хлопець дивився на ті підлоги і аж очі загубив. Гріх було їх рунтати&nbsp;<sup>*</sup> та переносити на інше місце. Але хлопець так зажадав, сказав цареви ставити підлоги між деревами. Щоб навколо дерева були. Бо коли він жив у дідуся, то мудрий дідусь усякого його нараджував. І так йому про підлоги говорив.</p>
	<p>Тоді цар сказав до хлопця:</p>
	<p>— Слухай, хлопче, ти мене доводиш до великої праці й до кошту великого. Рунтати це, розбирати і переносити на друге місце — це мені не з виплатом&nbsp;<sup>*</sup>. Чи ти таки гадаєш, що варта таке робити?</p>
	<p>Хлопець сказав:</p>
	<p>— Якщо не буде варта, то ви мене завісите.</p>
	<p>І погодився цар. Розпорядився своїм робітникам перенести підлогу на те місце, де хлопець сказав. Весілля на три дні віддалили, бо було маса роботи. Зготовили підлогу, поз’їхалися з кільканадцять держав гості, союзники цареві. З жінками, з синами своїми й дочками. Кільканадцять тисяч.</p>
	<p>Але цар мав замовлені музики, не лиш цего хлопця взяв.</p>
	<p>Засіли гості за столи їсти й пити. Музики духові грають, гості співають за столами. Ба нарешті вже забагли гості гуляти. Дали хлопцеви сісти високо, щоб його всі виділи. Всі стали в коло, хлопець настроїв скрипку. І сказали люди до леґіня:</p>
	<p>— Можемо дати тобі до помочи музик, бо тобі буде тяжко одному на одній скрипці грати.</p>
	<p>Леґінь сказав:</p>
	<p>— Ой ні, панове мої дорогі. Я самий буду грати для всього народу. І як почав хлопець грати в скрипку, то весь народ не гуляв, а лиш вуха понаставляв й очі повивалював. Дріж тілом пішла народови. Зроду не чули вони такої музики. Народ мовчав, а тоді закричав «ур<sup>а</sup> « і заплескав у долоні. І нарешті почало від тої музики падати з дерев зелене листя. Весь народ засторопів — зелене листя вліті з дерев паде.</p>
	<p>Бо то, знаєте, дідусь йому зачарував скрипку, щоби він був музикант на цілий світ.</p>
	<p>Три годині безперестанку хлопець грав. А потому сказав:</p>
	<p>— Все, більше я не граю.</p>
	<p>— Даємо, леґіню, дві годині, а потому знов нам будеш грати. Інакшої музики ми не хочем, лиш тільки ти нам грай.</p>
	<p>І ті дві годині народ носив хлопця на руках. Кричав народ:</p>
	<p>— Обдаруємо тебе золотом і сріблом!</p>
	<p>А цар з царицею ходили в радощах, ніби на світ народилися. Раділи, що такого музиканта цар найшов, що такі задоволені гості. Цар навіть подумав, що за такого преславного музиканта віддав би дочку. Але то вже було пізно.</p>
	<p>Сказали гості:</p>
	<p>— Славний музиканте, заграй нам ще якоїсь.</p>
	<p>І хлопець як заграв, то всі гості заплакали. І тоді скрипку до пуделка і сказав:</p>
	<p>— Вже більше грати не буду, їду додому. В мене мама дома сама.</p>
	<p>Гості благали хлопця, та цілували його в руки та в лице, та метали йому золоті монети, а він сказав:</p>
	<p>— Мама дома сама.</p>
	<p>Тоді цар крикнув до хлопця грімким голосом:</p>
	<p>— Дорогий мій музиканте, я заберу твою маму до столиці, а ти зоставайся тут. Будеш у мене ходити в золотих шатах і твоя мама.</p>
	<p>— О ні, царю пресвітлий, цего я не зроблю. Де я вчинився&nbsp;<sup>*</sup>, де виріс, там я маю і вмирати. І моя мама. Я не хочу царських палаців та й золота. Я маю в себе в селі всього доста.</p>
	<p>Попрощався леґінь з гостями і від’їхав до свеї мами. І може, й сьогодні десь грає. І більше такого музиканта, як був той скрипник, не було й не буде.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__footnotes">
			<p><sup>*</sup> Глоги́ — глід.</p>
			<p><sup>*</sup> Пуде́лко — коробочка.</p>
			<p><sup>*</sup> Ру́нтати — рухати.</p>
			<p><sup>*</sup> З виплатом — вигідно, варто.</p>
			<p><sup>*</sup> Вчини́тися — тут: народитися.</p>
		</div>
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Хутір Калинки́, Косівського району, Івано-Франківської області 25 травня 1988 року Колобейчук Григорій Дмитрович (народж. 1930)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Гуцульщини/">Фольклор Гуцульщини</a></li>
	</ul>
</footer>
<!--#include virtual="/-/inc/general__page_end.inc" -->
