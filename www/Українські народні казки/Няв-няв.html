<!--#include virtual="/-/inc/general__page_start.inc" -->
<title>Няв-няв ☼ Українська народна казка ☼ Народна творчість</title>
<meta name="Description" content="Українська народна казка Кіровоградщини «Няв-няв» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Няв-няв.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Няв-няв <br><span class="article__headerDescription">Українська народна казка Кіровоградщини</span></h1>
	<p>Жила собі чорна киця, вона звалася Няв-няв. Господиня її дуже любила. Завжди для Няв-няв щось смачненьке готувала. Вечорами киця вмощувалась біля хазяйки і задоволено муркотіла їй про свою любов і вдячність.</p>
	<p>Так минали дні. Після довгої зими знову надійшла весна. Няв-няв вийшла з будиночка і весело подріботіла стежкою у садок. Там пурхали метелики, завзято гули бджоли. Киця вдоволено муркнула, позіхнула і раптом щось ковтнула. Вона навіть не встигла зрозуміти те, що сталось.</p>
	<p>Увечері зголодніла Няв-няв зайшла в дім і одразу до своєї мисочки. Що це? Там порожньо.</p>
	<p>— 0т хоча б рибинку господиня поклала, — нявкнула кішка.</p>
	<p>І раптом якимось дивом гарна смажена рибина з’явилась у мисці. «Чудеса!» — подумала Няв-няв. Упоравшись з вечерею, вона поспішила до господині. Та лежала, обмотавши голову вологим рушником, і стогнала від болю.</p>
	<p>— Няв-няв, няв-няв! — занявчала киця.</p>
	<p>Але на її голос ніхто не відгукнувся.</p>
	<p>— Няв! — знову сказала кішка.</p>
	<p>Господиня важко підняла голову, подивилася на вихованку і знову лягла. «От якби моя господиня стала здоровою»! — подумала киця. І, о диво! Хазяйка встала з постелі, усміхнулася і погладила свою улюбленицю.</p>
	<p>Няв-няв здивовано повела вусами, підскочила до горщиків, що стояли на столі, нявкнула в кожен з них. У першому з’явився запашний борщ, у другому — гарбузова каша.</p>
	<p>— Чудеса! — тільки й вимовила господиня. — Хто ж це все приготував? Ти не бачила?</p>
	<p>Няв-няв тільки вусами повела і вибігла з хати. Їй самій стало цікаво, що ж це з нею твориться. Думки її порушив рій золотих метеликів. Метелики ніяк не могли дочекатися найменшого брата. Вони так про це голосно розмовляли, що Няв-няв згадала ранкову пригоду і зрозуміла, звідки у неї з’явилися чарівні вміння.</p>
	<p>Киця вирішила нікому про це не розповідати. Вона зайшла до хати, притулилася до господині і замуркотіла. З того часу вони не знали ні голоду, ні холоду. Що б не задумала господиня, Няв-няв завжди радо виконувала те бажання.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>236 (8136). Няв-няв. СУС —, новотвір. Записала Малафій Вікторія 2010 року. Лисенко Аліна Марківна (1947). Кіровоградська область, Добровеличківський район, Миколаївка</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Кіровоградщини/">Фольклор Кіровоградщини</a></li>
	</ul>
</footer>
<!--#include virtual="/-/inc/general__page_end.inc" -->
