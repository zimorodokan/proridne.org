<!--#include virtual="/-/inc/general__page_start.inc" -->
<title>Гостинець від зайчика ☼ Українська народна казка ☼ Народна творчість</title>
<meta name="Description" content="Українська народна казка Поділля «Гостинець від зайчика» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Гостинець від зайчика.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Гостинець від зайчика <br><span class="article__headerDescription">Українська народна казка Поділля</span></h1>
	<p>Жили собі два сусіди Іван та Семен. Жили вони душа в душу, завжди приходили один одному на виручку, допомагали по господарству. Але як то часто буває між сусідами, одного разу посварилися.</p>
	<p>Семенове порося вискочило з обори та й витолочило молоденькі бурячки на Івановому городі. Вирішив Іван провчити свого сусіда.</p>
	<p>— Семене, ми давні друзі, забудьмо образи. Я забуду про твоє порося, яке наробило стільки шкоди, давай будемо миритися.</p>
	<p>— Давай.</p>
	<p>— Є мене поштовий заєць. Куди не пошлеш, все приносить за місцем призначення.</p>
	<p>— Не вірю, — каже Семен.</p>
	<p>— Не віриш, давай перевіримо.</p>
	<p>— Ну що ж, добре. Є у мене кум. Живе по той бік лісу, у сусідньому селі. То я передам йому невеличкого гостинця.</p>
	<p>— Семене, та чого ж невеличкого, це ж твій кум. Ладнуй йому кільце ковбаси, шматок сала, пирогів з маком.</p>
	<p>Гарна торба вийшла.</p>
	<p>А тим часом Іван піймав зайця і вже чекає з ним біля воріт на Семена. Прив’язали вони гостинця до зайця. А Іван наказує зайцеві в праве вухо:</p>
	<p>— Відправляю тебе до Семенового кума, що живе за лісом.</p>
	<p>Рванув заєць вперед, тільки й сліду знати. Біжить заєць лісом, волоче торбу та й думає:</p>
	<p>«Дурень той Семен, та й Іван не хитріший, а ще людьми називаються».</p>
	<p>Забіг у село, знайшов найбідовішу глиняну хатку, звідки лунали дитячі голоси. В цій хатці жила жінка, у якої було восьмеро голодних дітей. Залишив торбу під дверима і дременув до лісу.</p>
	<p>Вийшов маленький хлопчик, побачив торбинку з харчами і закричав:</p>
	<p>— Мамо, мамо, зайчик гостинця приніс.</p>
	<p>Давно не їли такої смакоти бідні діти. Ласували вони смачною ковбасою, салом, свіжими пирогами з маком.</p>
	<p>З тих пір так і говорять: «Гостинець від зайчика».</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>129 (7839). Гостинець від зайчика. СУС —. Записала Кирильцева Л. М. 2010 року. Попадюк С. С. Хмельницька область, Летичівський район, Требухівці</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Поділля/">Фольклор Поділля</a></li>
	</ul>
</footer>
<!--#include virtual="/-/inc/general__page_end.inc" -->
