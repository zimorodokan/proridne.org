<!--#include virtual="/-/inc/general__page_start.inc" -->
<title>Що значить — різниця ☼ Українська народна казка ☼ Народна творчість</title>
<meta name="Description" content="Українська народна казка Буковини «Що значить — різниця» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Що значить — різниця.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Що значить — різниця <br><span class="article__headerDescription">Українська народна казка Буковини</span></h1>
	<p>Був цар і не знав, що то значить — різниця. Послав своїх слуг у ліс, щоби зрубали й привезли якнайгрубшого дуба. Слуги запрягли в ярма тридцять пар волів, приїхали в ліс і зрубали найгрубшого дуба. Привезли його до царя, і він їм приказав:</p>
	<p>— Коліть його пополам.</p>
	<p>Вони розкололи, а цар говорить:</p>
	<p>— З їдної половини робіть хрест, а з другої — шибеницю.</p>
	<p>Як вони то зробили, цар сказав слугам той хрест і ту шибеницю файно пофарбувати.</p>
	<p>—...Впрягайте дві пари волів і везіть хрест і шибеницю на перехресну дорогу. Хрест закопуйте по правий бік дороги, а шибеницю — по лівий. І хто з народу буде йти, повинен хреститися — як до того, так і до того.</p>
	<p>Поставили слуги хрест і шибеницю. Люди проходять, до хреста хрестяться і йдуть далі, а до шибениці ніхто. Цар запитався: як вони там хрестяться? Сказали йому: «До хреста хрестяться, а до шибениці ніхто». Цар подумав і наказав поставити там варту. Хто буде йти і до хреста перехреститься, а до шибениці ні, — того затримати.</p>
	<p>Проходи їден дядько. Доходи до хреста, перехрестився, минув і ще раз перехрестився, а на шибеницю лиш подивився. Варта його затримала і привела до царя. Дядько спудився, почав проситися, а цар питає:</p>
	<p>— Ти йшов через то перехрестя?</p>
	<p>— Йшов.</p>
	<p>— А хрест бачив?</p>
	<p>— Бачив.</p>
	<p>— Хрестився?</p>
	<p>— Хрестився.</p>
	<p>— А шибеницю бачив?</p>
	<p>— Бачив, — каже дядько.</p>
	<p>— А хрестився?</p>
	<p>— Нє.</p>
	<p>— Чого ж ти не хрестився? То ж з їдного дерева — що хрест, що шибениця. З їдного дуба, їдні майстри робили, ті самі люди фарбували і закопували. То скажи, яка ж тобі різниця?</p>
	<p>— Я не скажу вам, ваша царська величносте, бо ви мене будете карати.</p>
	<p>— Не буду.</p>
	<p>— То давайте свідків, — каже дядько.</p>
	<p>Цар покликав своїх міністрів, чиновників. А дядько говорить:</p>
	<p>— Це ще не все. Пишіть, ваша царська величносте, записку, що не будете мене карати.</p>
	<p>Цар написав і дав йому. Дядько взяв та й заховав.</p>
	<p>— Тепер буду говорити.</p>
	<p>А цар і міністри сидять за круглим столом і слухають.</p>
	<p>— Яка різниця, питаєте? Ваша царська величносте, чому ви цілуєте свою царицю в губи, а не в зад? То ж їдно тіло, — то яка вам різниця? То так само їден дуб був.</p>
	<p>Цар подякував дядькови за науку. І з того часу знав, що то значить — різниця.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Нелипівці, Кельменецького району, Чернівецької області 13 листопада 1979 року Сікорський Олексій Васильович (1909)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Буковини/">Фольклор Буковини</a></li>
	</ul>
</footer>
<!--#include virtual="/-/inc/general__page_end.inc" -->
