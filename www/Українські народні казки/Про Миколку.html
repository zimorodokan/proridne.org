<!--#include virtual="/-/inc/general__page_start.inc" -->
<title>Про Миколку ☼ Українська народна казка ☼ Народна творчість</title>
<meta name="Description" content="Українська народна казка Полтавщини «Про Миколку» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Про Миколку.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Про Миколку <br><span class="article__headerDescription">Українська народна казка Полтавщини</span></h1>
	<p>Жили собі чоловік та жінка. І мали вони хлопчика. Звали його Миколка. Добрий був, лагідний, поважав дорослих, виявляв милосердя стражденним.</p>
	<p>Та, на жаль, не ходив ногами. От уже минуло йому дванадцять літ, а він все не встає з ліжка. Якось зайшов до нього бідний чоловік, попросив шматочок хліба, що лежав на столі. А хлопчик каже:</p>
	<p>— Я б з радістю подав вам хліба, але не можу встати з ліжка.</p>
	<p>А чоловік йому:</p>
	<p>— Встань і подай хліб, ти зможеш.</p>
	<p>І справді, Миколка підвівся і пішов до столу. Радості не було меж! Хлопчикові хотілося чимскоріш повідомити про своє одужання батькам, але вони були у полі. Миколка вибіг на вулицю і чимдуж помчав у поле. Батьки як побачили сина, то дуже зраділи і вирішили відсвяткувати цю подію. Зібралося на їхньому подвір’ї все село.</p>
	<p>Аж гульк — клуня горить і звідти доноситься голос:</p>
	<p>— Якщо ввійдеш всередину, потухне!</p>
	<p>Хлопчик, не довго думаючи, вскочив у клуню. Вогонь погас, але на шиї Миколки повисла змія і промовила:</p>
	<p>— Тепер будеш носити мене три роки, а я за це подарую тобі коня, який виручатиме тебе в скрутну хвилину, тільки свисни.</p>
	<p>Минули роки. Миколка одержав обіцяне і був уже щасливий. Та раптом на його шию повісилась друга змія і сказала:</p>
	<p>— Будеш носити мене роки, а я тобі за це подарую сорочку з одного боку золоту, а з другого срібну, в якій тебе ніхто не переможе.</p>
	<p>Минув час і друга змія виконала свою обіцянку. Коли юнак вже подумав, що тепер усе гаразд, на його шию стрибнула третя змія і наказала теж носити її три роки, а вона йому за це дасть три трісочки, які виручать його у скрутну хвилину, коли їх запалить.</p>
	<p>Минув зазначений час, і Миколка покликав коня, одяг сорочку, взяв три трісочки і вирушив у дорогу. От їде він, їде, аж на його шляху село, в якому не видно живої душі. Лише в крайній хаті надибав стареньку бабусю. Як побачила вона хлопця, то дуже злякалася і порадила негайно втікати, бо їхнє село захопили змії і пожирають усіх підряд. Не залишилось уже майже нікого, лише дочки панові. Так сьогодні чудовиська і їх поїдять.</p>
	<p>Не злякався юнак і не втік, бо звик заради інших жити. Хлопець став чекати на першого змія. Ось бачить, летить одноголовий та прямо на нього, ще й сміється:</p>
	<p>— Ха-ха-ха! От є чим поласувати і закусити.</p>
	<p>Почали вони битися. Враз відлетіла змієва голова. Поклав її Миколка під величезний камінь і хотів був уже їхати, аж тут з’явився другий змій — триголовий. Ще й сміється:</p>
	<p>— Ха-ха-ха! От і є чим поласувати і закусити!</p>
	<p>Побив хлопець і цього, а голови знов поклав під той самий камінь. Збирається в дорогу. Коли що це? Неначе хмара чорна насуває-летить дванадцятиголовий змій. Бився з ним Миколка три дні, а на четвертий вже зовсім знесилився.</p>
	<p>Свиснув раз-другий і йому на допомогу примчав кінь та й став топтати копитами змія, а юнак тим часом відрубував голови. Одинадцять відтяв, а дванадцята почала проситися:</p>
	<p>— Не відрубуй мене, я зла не причиню і тобі у пригоді стану.</p>
	<p>Пожалів хлопець голову та й залишив, а інші під камінь поклав.</p>
	<p>Слава про сміливого парубка облетіла весь край. Довідався про це і пан. Послав слуг, щоб знайшли хлопця, бо хоче подарувати сміливцю півцарства і віддати за нього одну із своїх дочок.</p>
	<p>Так і зробили. Відгуляли весілля. Зажив Микола щасливо та багато, але не полишав людей в біді, часто вирушав у походи (коли кликали на допомогу), вдягнувши подаровану непереможну сорочку та осідлавши коня.</p>
	<p>Аж от одного разу, коли Миколи не було вдома, на їхньому подвір’ї з’явився небаченої краси юнак та й став залицятися до його дружини. А та вподобала його. (Був то не хто інший, а змієва невідрубана голова, що перевернулася в парубка). Став змій і так, і сяк випитувати в жінки, чому Миколу не можна перемогти. І от одного разу дізнався правду про сорочку. Та й думає: «Як би заволодіти нею?» Підмовив Миколину дружину, щоб украла і принесла йому. Та, закохавшись у змія, так і зробила.</p>
	<p>Коли Микола довідався, що немає сорочки, то запалив три трісочки, які подарувала йому третя змія. Враз з’явилися сестри-змії. Вони порадили хлопцеві перекинутися на дуже гарного коня, щоб змій його купив. Але коли той побачив коня, то сказав:</p>
	<p>— То не кінь, а Микола.</p>
	<p>І наказав його зарізати. А у змія була служниця, якій цей коник дуже сподобався. Прийшла вона до нього та й каже:</p>
	<p>— Хочуть тебе, друже, завтра стратити.</p>
	<p>А він їй:</p>
	<p>— Як бризне кров моя, візьми краплину і віднеси в сад.</p>
	<p>Дівчина так і зробила. Виросла в саду яблуня. А яблука на ній небачені, смачні та соковиті, аж виблискують на сонці. Побачив їх змій та й каже:</p>
	<p>— Не яблуня це, а Микола. Зрубайте її.</p>
	<p>— Що ж робити? — запитує служниця у Миколи.</p>
	<p>— Коли будуть рубати, візьми трісочку і вкинь в озеро.</p>
	<p>Вона так і зробила. Перекинувся Микола в дуже гарного селезня і плаває собі.</p>
	<p>Прийшов змій до озера, скинув сорочку, почав купатися. А Микола підплив до берега, перевернувся в парубка, одягнув сорочку і знову став непереможним. Потім одружився зі служницею, яка йому допомагала, і зажили вони щасливо в добрі та злагоді.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>7 (4765). Про Миколку. СУС (300А). Записала Степанюк Аліна 2008 року. Зозуля Лідія Андріївна (1933). Полтавська область, Решетилівський район, Демидівка</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Полтавщини/">Фольклор Полтавщини</a></li>
	</ul>
</footer>
<!--#include virtual="/-/inc/general__page_end.inc" -->
