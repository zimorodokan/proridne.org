<!--#include virtual="/-/inc/general__page_start.inc" -->
<title>Про трьох братів і пшеницю, що двічі на рік родила ☼ Українська народна казка ☼ Народна творчість</title>
<meta name="Description" content="Українська народна казка Закарпаття «Про трьох братів і пшеницю, що двічі на рік родила» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Про трьох братів і пшеницю, що двічі на рік родила.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Про трьох братів і пшеницю, що двічі на рік родила <br><span class="article__headerDescription">Українська народна казка Закарпаття</span></h1>
	<p>Було це в сімдесят сьомій державі, за Скляною горою, де вітер не довіває, де сонце не догріває, де птахи не долітають. Жив собі один ґазда. Мав трьох синів. Двох розумних, а третього — дурнякуватого.</p>
	<p>А мав той ґазда таку пшеницю на сіяння, що двічі на рік родила. Тільки зжати її ніколи не міг, бо як тільки сходила — якась мара все її випасала.</p>
	<p>Каже своїм синам:</p>
	<p>— Котрий із вас всокотить пшеницю?</p>
	<p>Першим визвався сторожити пшеницю старший син:</p>
	<p>— Няньку, я всокочу.</p>
	<p>Поклав собі хлопець у тайстрину їжу, вийшов у поле й доглядає пшеницю. Минув день, стемніло. Дивиться: нема нікого. Хлопець сів на траву, положив під голову тайстрину й задрімав...</p>
	<p>Уночі прибігла мишка, почала гризти в тайстрі хліб і збудила хлопця. Він одігнав її і спить далі.</p>
	<p>Ранком пробудився, дивиться — пшениця попасена. Смутний вернувся він додому.</p>
	<p>— Ну, чи всокотив ти пшеницю? — питає батько.</p>
	<p>— Не всокотив. Я довго вартував, — й нікого не бачив. А потім ліг на траву й заснув...</p>
	<p>Тепер вирішив піти середущий син.</p>
	<p>— Няньку, я всокочу пшеницю.</p>
	<p>Хлопець узяв у тайстру хліба, солонини і пішов у поле.</p>
	<p>Минув день, настала ніч. Біля дванадцятої години хлопцеві захотілося спати. Сів на траву, поклав тайстру під голову й заснув... Прибігла мишка й почала хліб гризти. Він прутиком одігнав її, ліг і спить далі.</p>
	<p>Ранком пробудився, дивиться: пшениця попасена. Смутний вернувся він додому.</p>
	<p>— Ну, чи всокотив ти пшеницю, — питає батько.</p>
	<p>— Не устеріг. Я нікого не бачив, сів на траву й задрімав... Тепер хоче йти стерегти наймолодший син, дурнякуватий.</p>
	<p>— Няньку, я всокочу нашу пшеницю. Увидите! Старий аж розгнівався:</p>
	<p>— Не всокотили твої брати, що розумні. А де ти, дурний, всокотиш!.. Тобі нічого й братися за таке діло...</p>
	<p>— Лиш ви мене пустіть. Отець махнув рукою:</p>
	<p>— Та йди...</p>
	<p>Поклав хлопець у тайстрину хліба, солонини, кинув через плече рушницю і пішов у поле. Розпалив собі ватру, вирізав прутик, зробив рожен, настромив на нього солонину, пече, мастить хліб і смачно закусує...</p>
	<p>Прибігла мишка й каже:</p>
	<p>— Дай і мені хліба.</p>
	<p>Хлопець кинув їй хліба, ще й намастив солониною. Мишка вхопила хліб і понесла. Через пару хвилин вернулася і просить:</p>
	<p>— Дай мені ще хліба, бо у мене є маленькі діти, вони теж голодні.</p>
	<p>Хлопець відломив добрий окраєць хліба, намастив солониною і подав мишці.</p>
	<p>— Неси своїм діточкам, най не голодують.</p>
	<p>Мишка понесла... Через якісь хвилини вернулася й каже:</p>
	<p>— За те, що ти не пошкодував мені й моїм діточкам хліба, я тобі буду на помочі... Ти прийшов сторожити пшеницю?</p>
	<p>— Айно.</p>
	<p>— Її пасе кінь. То вітровий кінь. О дванадцятій годині напустить на тебе такий сон, що мусиш заснути...</p>
	<p>— Ба, що робити?</p>
	<p>— Слухай, що тобі скажу. Лягай спати одразу. А опівночі я прийду й розбуджу тебе. А тепер ходи, покажу тобі, звідки кінь починає пасти пшеницю...</p>
	<p>І повела його на те місце.</p>
	<p>— Тут мусиш викопати яму — таку, аби тебе з неї не видно. Нагорни на яму найбільше пшениці. Кінь прийде пасти, ти висунеш руку та й схопиш його за кантар. Кінь тебе спитає:</p>
	<p>«Що ти від мене хочеш?» — «Нічого не хочу, лише тебе!» — скажеш.</p>
	<p>Хлопець ліг спати і заснув. Опівночі прибігла мишка, пошкрябала його за вухо:</p>
	<p>— Вставай і йди в ту яму, бо зараз прийде вітровий кінь... Він швидко встав й побіг у яму. Чекає.</p>
	<p>Раз чує: придуднів вітровий кінь. Став, роздивився і почав пасти пшеницю. Побачив у купці багато пшениці й подибав туди. А то було над ямою.</p>
	<p>Хлопець приготувався, тихо витяг руку і схопив його за кантар.</p>
	<p>Кінь проговорив людським голосом:</p>
	<p>— Що від мене хочеш?</p>
	<p>— Нічого не хочу, лише тебе!</p>
	<p>А то був такий кінь, що де загадати, туди понесе.</p>
	<p>— Ну, якщо ти лише мене хочеш, — каже кінь, — то бери з мене кантар... І коли тобі треба буде десь поїхати, потряси цим кантарем, і я нараз з’явлюся перед тобою.</p>
	<p>Хлопець узяв кантар, вернувся додому.</p>
	<p>— Ну, чи всокотив пшеницю? — питають його батько і брати.</p>
	<p>— Всокотив!</p>
	<p>— Не може бути...</p>
	<p>— Не вірите, то йдіть, подивіться.</p>
	<p>І вони поспішили на поле. Дивляться: справді пшениця стоїть непопасена, любо на неї глянути. І дуже дивуються:</p>
	<p>— Як ти міг уберегти пшеницю?</p>
	<p>— Як бачите.</p>
	<p>— А хто пас пшеницю?</p>
	<p>— Кінь.</p>
	<p>— Який кінь?</p>
	<p>— Такий, що з моря виходить. Як вийшов із моря, я стрілив із пушки, і він утік назад, — пожартував хлопець.</p>
	<p>Минуло пару днів. Наймолодшому братові не сидиться дома. Хоче іти світом. Потряс кантарем, нараз з’явився кінь.</p>
	<p>— Що потребуєш, ґаздо?</p>
	<p>— Хочу поїхати у світ.</p>
	<p>— Ну, сідай на мене... Я тебе понесу, айбо ні на кого й ні на що не дивися, ні до чого не прислухайся.</p>
	<p>Сів на коня і їде. Їде і приїздить до одної кирниці... На землі заблищало золоте перо. Хлопець загойкав:</p>
	<p>— Йой, яке прекрасне перо! Кінь проговорив:</p>
	<p>— Що я тобі наказував? Ні на що не дивитися!</p>
	<p>— Чи брати те перо?</p>
	<p>— Як візьмеш — біда, як не візьмеш — і так біда...</p>
	<p>Хлопець скочив з коня, взяв перо. Знову сів на коня і поїхав далі. Їде, їде. Приїхав до моря. І заблищав на березі діамантовий камінь.</p>
	<p>— Йой, який прекрасний камінь! — загойкав хлопець. Кінь проговорив:</p>
	<p>— Ти знову забув про мій наказ!</p>
	<p>— Чи брати той камінь?</p>
	<p>— Як візьмеш — біда, як не візьмеш — і так біда. Хлопець узяв каменя і скаче далі. Їде, їде. Раз на землі заблищав волос.</p>
	<p>— Йой, який прекрасний волос! — загойкав хлопець. Кінь проговорив:</p>
	<p>— Ти справді забув про мої слова?</p>
	<p>— Забув... Чи брати той золотий волос?</p>
	<p>— Як візьмеш — біда, як не візьмеш — і так біда. Хлопець узяв золотий волос і поїхав далі. Їде, їде. Приїхав у державу поганого царя. Тут його взяли у полон. Коня заперли у хліві, а хлопця повели в кімнату, де жили триста писарів поганого царя...</p>
	<p>Хлопці-писарі щовечора показували цареві своє письмо. Цар дивився і хвалив того, хто найкраще написав.</p>
	<p>А наш хлопець перед тим, як мав іти з письмом до царя, забився в куток, аби його не було видно, і теж писав... А писав він золотим пером.</p>
	<p>Цареві дуже полюбилося його писання.</p>
	<p>— Бачите, ви тумани! Цей хлопець молодий, а вже як гарно пише!</p>
	<p>Писарі розсердилися на хлопця й дорадилися, що будуть за ним слідкувати. І дослідили, що хлопцеві діамантовий камінь світить, а золоте перо пише!</p>
	<p>Коли знову понесли своє писання до царя, цар похвалив хлопця, озвався один із писарів:</p>
	<p>— Той молодий хлопець не своєю рукою пише!..</p>
	<p>— А як?</p>
	<p>— За нього пише золоте перо!.. Ану візьміть від нього перо, то побачите, що й так не напише, як ми.</p>
	<p>На вимогу царя хлопець мусив віддати перо й дуже зажурився. Зайшов у хлів до коника.</p>
	<p>— Чого ти журишся? — питає його кінь.</p>
	<p>— Де би я не журився, коли поганий цар взяв від мене золоте перо... Чим тепер писати?</p>
	<p>— Чи я тобі не говорив, щоб ти нічого не піднімав!</p>
	<p>— То що робити?</p>
	<p>— Не журися... Будеш писати отим золотим волоском! І хлопець знову написав найкраще.</p>
	<p>Поганий цар чудувався і кричав на писарів:</p>
	<p>— Тумани ви, осли! Цей хлопчик молодий, а пише краще за всіх вас!</p>
	<p>Писарі ще більше розгнівалися на хлопця і знову слідкують за ним...</p>
	<p>Коли поганий цар перевіряв писання, один писар сказав:</p>
	<p>— Той хлопець і тепер не своєю рукою пише.</p>
	<p>— Як не своєю? А чим?</p>
	<p>— Золотий волос за нього пише.</p>
	<p>І цар дав наказ принести золотий волос. Хлопець пішов у хлів.</p>
	<p>— Що журишся, ґаздо? — питає кінь.</p>
	<p>— До би не журився, коли поганий цар узяв від мене і золотий волос... Що тепер робити?</p>
	<p>— Ну, не журися... Діамантовий камінь буде тобі світити й писати...</p>
	<p>І хлопець знову написав найкраще. Понесли писання до поганого царя, а він на писарів:</p>
	<p>— Ну, бачите, тумани? Ви набрехали на хлопця. Тепер у нього вже не є ні золотого пера, ні золотого волоса, а написав найкраще.</p>
	<p>Писарі аж волосся на собі рвуть, такі сердиті. І всі дивляться за хлопцем.</p>
	<p>На другий день цареві доповіли:</p>
	<p>— Хлопець не сам пише...</p>
	<p>— А хто за нього пише?</p>
	<p>— Йому допомагає діамантовий камінь.</p>
	<p>І поганий цар дав наказ принести той камінь.</p>
	<p>Хлопець залишився без золотого пера, золотого волоса й діамантового каменя і дуже зажурився. Пішов до свого коника й опустив голову.</p>
	<p>— Що журишся, ґаздо?</p>
	<p>— Де би я не журився, коли поганий цар узяв від мене й діамантовий камінь...</p>
	<p>— Не журися. Якось буде...</p>
	<p>І кінь вчинив так, що писання хлопця й тепер було найкраще. Цар кричить на писарів, соромить їх.</p>
	<p>— Пресвітлий царю, раз хлопець такий мудрий, най принесе тобі ту качку, що з неї це золоте перо, — сказав найстарший писар.</p>
	<p>— Та де ота качка?</p>
	<p>— Він має знати, бо він мудрий...</p>
	<p>І поганий цар наказав хлопцеві принести золоту качку. Як ні — голова не його! Хлопець дуже зажурився. Прийшов у хлів до коника.</p>
	<p>— Що журишся, ґаздо?</p>
	<p>— Де би я не журився, коли поганий цар наказав принести ту качку, з якої я знайшов золоте перо.</p>
	<p>— Ну, не біда... Збирайся в дорогу. Їдемо за золотою качкою.</p>
	<p>Хлопець сів на коня, приїхав у державу другого царя. Каже кінь:</p>
	<p>— Зараз зайдеш у хлів і увидиш дуже красну клітку. В тій клітці е золотокрила качка. Але над кліткою висять дзвінки. Щоб ти їх не рушив, бо задзвонять, і цар почує у своїй палаті... Я нажену на сторожів сон, тоді й візьмеш качку.</p>
	<p>Хлопець пішов у хлів, тихенько відкрив клітку, взяв золотокрилу качку. Кінь під воротами чекав.</p>
	<p>— Швидко сідай на мене і тікаймо, бо буде біда! Хлопець скочив на коня і вихорем помчав до поганого царя.</p>
	<p>Цар дуже зрадів золотокрилій качці й похвалив легіня. А старший писар, що готувався на міністра, знову думає, як би знищити хлопця. Раз каже:</p>
	<p>— Той, котрий приніс золотокрилу качку, може принести й дівку, що з неї цей золотий волос.</p>
	<p>Цар покликав хлопця і наказує:</p>
	<p>— Як не приведеш мені ту дівку, що з неї цей золотий волос, — голова не твоя!</p>
	<p>Смутний прийшов хлопець до свого коника у хлів.</p>
	<p>— Що журишся, ґаздо?</p>
	<p>— Де би я не журився, коли поганий цар дав мені наказ привести ту дівку, що з неї золотий волос.</p>
	<p>— Не журися, збирайся в дорогу. Наперед зайди до поганого царя і попроси від нього такий корабель, що пливе проти течії. Най зробить той корабель так, щоб можна зайти в нього, а вода аби не запливала. В кораблі мусить бути музика, їжа, пиття на три місяці, бо попливемо аж у Червоне море... І ще нехай покладе у корабель красну одіж для дівчат, красні топанки, чоботи, персні, дзеркала...</p>
	<p>Хлопець усе передав цареві.</p>
	<p>Поганий цар узявся до роботи. Дав оголосити, що потребує доброго майстра і, як побудує такий і такий корабель, озолотить його.</p>
	<p>З’явився мудрий майстер, що зробив корабель.</p>
	<p>Усе було готове, і цар покликав хлопця:</p>
	<p>— Ну, тут маєш, що просив. Я твою просьбу виконав. Тепер ти мусиш сповнити наказ... Як ні — голова не твоя!</p>
	<p>Хлопець сів у корабель, рушив у дорогу. Довго плавав корабель, доки дійшов до Червоного моря. Став коло замку золотоволосої принцеси, і хлопець виклав на берег товар: прекрасну одіж, взуття, персні, дзеркала...</p>
	<p>Раз лиш прибігла служниця золотоволосої дівчини й купила собі плаття. Принесла додому і показує своїй господині.</p>
	<p>— Де ти усе купила?</p>
	<p>Там, на березі, якийсь купець з далекого краю на кораблі приплив і привіз усячину: одіж, взуття, персні, дзеркала...</p>
	<p>— На гроші, йди купи й мені! Служниця побігла до хлопця і каже:</p>
	<p>— Продайте ще одне красне плаття моїй цариці. Скажи своїй цариці, що мусить сама прийти й вибрати собі... Лише спіши, бо мені ніколи чекати...</p>
	<p>Служниця вернулася й передала слова купця.</p>
	<p>— Мені не хоче продати. Мусите самі піти на берег й вибрати собі плаття.</p>
	<p>Золотоволоса принцеса зібралася й пішла купувати собі красне плаття. А хлопець тим часом виклав усе, що мав найкраще. Коли дівчина побачила одіж, чоботи, персні — аж очі їй розбіглися. Все би хотіла приміряти й купити. А він каже:</p>
	<p>— Там, у кораблі, є ще краща одіж. Я вас прошу зайти в корабель...</p>
	<p>Золотоволоса погодилася. Зайшла в корабель, а там — дива! Не може надивитися. Примірює, дивиться у дзеркало — й не помітила, як корабель рушив і поплив у море...</p>
	<p>Схопилася тоді, коли були вже серед моря. Витягла своїх триста ключів, кинула у море і смутно сказала:</p>
	<p>— Най би ти віз мене собі, але ти мене везеш поганинові. — І гірко заплакала.</p>
	<p>Поганий цар уже чекав їх. І коли побачив золотоволосу дівчину, нараз підбіг до неї, хотів поцілувати. Та вона не далася:</p>
	<p>— Тоді буду твоя, як привезеш мій золотий замок.</p>
	<p>— Та хто може привезти твій золотий замок?</p>
	<p>— Той, котрий і мене привіз... Поганий цар покликав хлопця й каже:</p>
	<p>— Ти сповнив мій наказ. Тепер мусиш привезти і її замок. Як ні — голова не твоя!</p>
	<p>Зажурився хлопець і прийшов до коника.</p>
	<p>— Що журишся, ґаздо?</p>
	<p>— Де би я не журився, коли поганий цар хоче, аби я привіз сюди і замок золотоволосої принцеси.</p>
	<p>— Ну, збирайся в далеку дорогу.</p>
	<p>Сів хлопець на коня й летять через поля, через гори й ліси. Приїхав до Червоного моря. Кінь заіржав, і з води з’явився риб’ячий цар.</p>
	<p>— Чого тобі треба?</p>
	<p>— Треба, аби замок золотоволосої принцеси поставився коло поганого царя.</p>
	<p>Риб’ячий цар свиснув, і збіглося стільки чортів, як трави. Вхопили той замок і понесли до моря, до палацу поганого царя...</p>
	<p>Поганий цар пробудився ранком і думає, що так засвітило у його вікно. Виглянув, а то золотий замок. Зрадів і побіг до золотоволосої принцеси.</p>
	<p>— Ну, тут є твій замок! Чи будеш моєю?</p>
	<p>— Ще ні. Коли мене везли на кораблі, я кинула в море триста ключів від замка.</p>
	<p>— Та хто може знайти ті ключі?</p>
	<p>— Той, котрий міг принести замок. Покликав цар хлопця і наказує:</p>
	<p>— Ти мені служиш вірно, послужи іще раз. Знайди й ключі від сього замка!</p>
	<p>Задумався хлопець і прийшов до коника.</p>
	<p>— Що журишся, ґаздо?</p>
	<p>— Де би не журився, коли поганий цар наказав знайти і принести ключі від замка.</p>
	<p>— Збирайся в дорогу...</p>
	<p>Сів хлопець на коня й рушив знову за Червоне море, Кінь заіржав, із води з’явився риб’ячий цар:</p>
	<p>— Що ти хочеш?</p>
	<p>— Хочу ті ключі, що їх золотоволоса дівка кинула в море. Риб’ячий цар свиснув, і всі риби збіглися:</p>
	<p>— Ви бачили такі й такі ключі?</p>
	<p>— Ми не бачили.</p>
	<p>Але одна риба, що припливла запізно, каже:</p>
	<p>— Я бачила.</p>
	<p>— Неси!</p>
	<p>І риб’ячий цар передав ключі від замка. Хлопець сів на коня, і вернулися до поганого царя. Цар зрадів ключам і нараз побіг до золотоволосої:</p>
	<p>— Ну, тут маєш ключі!</p>
	<p>— Я ще хочу і свою худобу! Поганий цар покликав хлопця й каже:</p>
	<p>— Мусиш пригнати всю худобу золотоволосий! Задумався хлопець і прийшов до коника. Розповів йому, що наказав цар.</p>
	<p>— Ну, сідай на мене!</p>
	<p>Полетіли. Коло Червоного моря паслася худоба. Кінь порадив:</p>
	<p>— Той найбільший віл — то голова череди. Мусиш підкрастися й зняти з нього кантар.</p>
	<p>Хлопець підкрався, зняв кантар.</p>
	<p>— А тепер тікаймо!</p>
	<p>Почали тікати. Хлопець махає кантарем, а віл і всі корови за ним біжать.</p>
	<p>І так привели стадо.</p>
	<p>Цар зрадів, коли побачив золоторогих корів.</p>
	<p>— Тут є твоя худоба! — І він хоче поцілувати дівчину. Але вона каже:</p>
	<p>— Ні, ще треба здоїти корови, напарити молока і дати гарячого напитися хлопцеві.</p>
	<p>Поганий цар думає: «Це добре... Знебудуся слуги, і не потрібно буде нічого платити». І покликав хлопця.</p>
	<p>— Мусиш напитися кип’яченого молока!</p>
	<p>Аж тепер зажурився хлопець. Прийшов у хлів до коника.</p>
	<p>— Ну, що знову журишся?</p>
	<p>— Так і так... — і хлопець розповів.</p>
	<p>— Скажи поганому цареві, що як будеш пити молоко, най тобі дозволить зі мною поговорити. Мене приведуть до котла з молоком, я тричі оббіжу котел, хухну на нього, і молоко. вчиниться таким, що можна буде пити.</p>
	<p>Так і було... Хлопець став коло котла і проговорив:</p>
	<p>— Пресвітлий царю, дозвольте мені ще поговорити зі своїм вірним коником.</p>
	<p>Цар наказав привести коня. Привели коня, а той тричі оббіг котел, хухнув на молоко. Хлопець узяв черпак, напився і став ще дужчим, як був доти. Підняв котел і приніс цареві:</p>
	<p>— Наказ виконано!</p>
	<p>— А тепер, царю, — каже дівка, — ти напийся молока і теж станеш дужим. Тоді буду твоя!</p>
	<p>Поганий цар подумав: «Ну, раз хлопцеві не сталося нічого, то й мені не станеться». Черпнув молока, напився і... впав мертвий.</p>
	<p>Дівчина підбігла до хлопця і поцілувала його.</p>
	<p>— Ти мій!..</p>
	<p>І хлопець залишився в тому царстві. Завів нові порядки, дав добре життя людям. Від старого батька привіз тої пшениці, що двічі на рік родить, роздав її ґаздам, і ті почала сіяти, добрий урожай збирати.</p>
	<p>А наш хлопець ще й тепер любить свою золотоволоску.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p>Про трьох братів і пшеницю, що двічі на рік родила. «Сравнительный указатель сюжетов: Восточнославянская сказка / Сост. Л. Бараг, И. Березовский, К. Кабашников, Н. Новиков. — Л.: Наука, 1979.» — 531. Подається за: «Дідо-всевідо: Закарпатські народні казки / Запис текстів та впорядкування П. Лінтура. — Ужгород: Карпати, 1969.». с. 116 — 126. Варіанти: Калин — «Закарпатські казки Андрія Калина / Запис текстів і вступ, стаття П. Лінтура; Упорядник Г. Ігнатович. — Ужгород: Закарпатське обласне видавництво, 1955.», с. 78 — 85, 103 — 112; Галиця — «Казки зелених гір: Закарпатські казки Михайла Галиці / Запис, упорядкування та редагування П. Лінтура, І. Чендея — Ужгород: Карпати, 1965.», с, 30 — 44; Ділинко — «Дідо-всевідо: Закарпатські народні казки / Запис текстів та впорядкування П. Лінтура. — Ужгород: Карпати, 1969.», с. 160 — 175; Холод — Архів П. В. Лінтура.; Ільтьо — Архів П. В. Лінтура.; Грига — Архів П. В. Лінтура.; Васько — Архів П. В. Лінтура.</p>
			<p><a href="/Український фольклор Книги/Петро Лінтур ☼ Зачаровані казкою/">Зачаровані казкою: Українські народні казки Закарпаття в записах П. В. Лінтура</a> [Упорядники І. М. Сенька та В. В. Лінтур; вступна стаття, примітки та словник І. М. Сенька; післямова П. В. Лінтура; Редколегія: В. І. Данканич, О. І. Дей, П. К. Добрянський та ін.; Художник М. М. Дем’ян]. — Ужгород: Карпати, 1984. — 528 с, іл. (Бібліотека «Карпати»).</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Закарпаття/">Фольклор Закарпаття</a></li>
	</ul>
</footer>
<!--#include virtual="/-/inc/general__page_end.inc" -->
