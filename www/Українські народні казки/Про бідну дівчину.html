<!--#include virtual="/-/inc/general__page_start.inc" -->
<title>Про бідну дівчину ☼ Українська народна казка ☼ Народна творчість</title>
<meta name="Description" content="Українська народна казка Кіровоградщини «Про бідну дівчину» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Про бідну дівчину.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Про бідну дівчину <br><span class="article__headerDescription">Українська народна казка Кіровоградщини</span></h1>
	<p>Жила в одному селі жінка, яка мала дві дочки: одну рідну, а другу дочку-пасербицю. Свою дівчинку балувала, доглядала й догоджала їй, а іншу не любила, знущалася та примушувала виконувати найважчу та найбруднішу</p>
	<p>роботу по господарству. Якось, прокинувшись опівдні, мачуха наказала нерідній дочці:</p>
	<p>— Візьми два відерця, йди до річки та налови на вечерю риби. Але швидше! До заходу сонця ти повинна наловити та ще й пожарити!</p>
	<p>Трудівниця, нахиливши голову, попрямувала до річки. Сіла на березі й зажурилася, бо ніколи рибу не ловила. Раптом із води виринув сом, заворушив вусами, хлюпнув хвостиком і звернувся людською мовою:</p>
	<p>— Чого сумуєш, незнайомко? Тебе хтось образив?</p>
	<p>Бідна дівчинка розповіла про лиху мачуху, а сом заспокоїв:</p>
	<p>— Не переймайся, лягай на березі та й відпочинь. Я допоможу, бо знаю, що ти дуже добра. Тільки не розповідай нікому про пригоду.</p>
	<p>Пасербиця лягла на березі та й заснула, а прокинувшись, не повірила очам. Відерця були заповнені рибою. Прийшовши додому, мала робітниця приготувала рибу на вечерю матері та сестрі.</p>
	<p>Побачивши дивину, мачуха аж почервоніла від люті:</p>
	<p>— Бач, яка розумна! А хто це тобі риби наловив?</p>
	<p>Але дівчина, опустивши сині очі, у відповідь змовчала. Наступного дня ледача мачуха вигадала для білокосої красуні нову роботу:</p>
	<p>— Збери брудний одяг, піди до річки, випери та висуши! І до вечора щоб все було готове!</p>
	<p>Дівчина, знову похнюпивши свою біляву голівку, пішла до річки й заплакала. За мить до неї приплив сом і поцікавився:</p>
	<p>— Що сталося? Що знову загадала мачуха?</p>
	<p>Дівчина розповіла річковому мешканцю про завдання,</p>
	<p>— Не турбуйся й лягай спати! Все виконаю, — запевнив добрий помічник і пірнув на дно.</p>
	<p>Дівчинка вмостилася на траві й заснула. А коли прокинулася, здивувалася. Весь одяг був чистим, сухим і рівненько поскладений. Озирнулася навкруги, взяла одяг і неквапливо сама пішла додому.</p>
	<p>Мачуха зустріла нерідну доньку, скрегочучи зубами від злості.</p>
	<p>— Візьми діряве відро, піди до річки й не повертайся з порожнім, — наказала вимоглива господиня третього дня.</p>
	<p>Похиливши голову, пасербиця попрямувала до річки. А жінці закортіло дізнатися, хто ж допомагає їй. Мачуха вибігла з хати та нишком пішла за дівчиною, щоб на власні очі побачити, що ж відбувається на річці.</p>
	<p>Коли нерідна дочка підійшла до річки й нахилилася до води дірявим відром, лиходійка підкралася ззаду й уже хотіла зіштовхнути в річку. Але цієї миті з води випірнув сом, махнув своїм хвостом і плюхнула вода на негідницю. Вона від переляку чкурнула додому, не озираючись.</p>
	<p>А річковий мешканець виплюхнув на берег і перетворився на вродливого королевича. Королевич і бідна дівчина одружилися й зажили в злагоді та мирі.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>232 (8131). Про бідну дівчину. СУС порівн. 519А. Записала Силенко Ірина 2010 року. Заєць Р. А. (1937). Кіровоградська область, Добровеличківський район, Олександро-Завадське</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Кіровоградщини/">Фольклор Кіровоградщини</a></li>
	</ul>
</footer>
<!--#include virtual="/-/inc/general__page_end.inc" -->
