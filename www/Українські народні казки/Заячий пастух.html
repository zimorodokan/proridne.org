<!--#include virtual="/-/inc/general__page_start.inc" -->
<title>Заячий пастух ☼ Українська народна казка ☼ Народна творчість</title>
<meta name="Description" content="Українська народна казка Гуцульщини «Заячий пастух» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Заячий пастух.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Заячий пастух <br><span class="article__headerDescription">Українська народна казка Гуцульщини</span></h1>
	<p>В одного хлопця померли мама й тато. Він став сиротою і почув від старших людей, що в одного царя, далеко за лісами й морями, є дуже оплачувана робота, пасти зайці. Але якщо зайців не випасеш, як хоч один утече або хтось украде його, то цар відрубував пастуху голову. І хлопець подумав, що він сирота, і якщо він заробить добрі гроші, то буде добре, а якщо помре, то помре.</p>
	<p>І він ішов, ішов лісом, і настала ніч. Він виліз на дерево, щоби переспати. На тому дереві були такі гілки, що якраз було добре спати. Він виліз на дерево і побачив, що далеко-далеко горить ватра. Думає хлопчик, що звірі не запалили ватру, що там мусить бути людина. І він зліз з дерева і пішої до тої ватри.</p>
	<p>Прийшов хлопчик до ватри. Там сидів старий дідо і пік м’ясо.</p>
	<p>— Добрий вечір, діду! — сказав хлопець. Дід відповів:</p>
	<p>— Добрий вечір. А що тебе сюди завело? Відколи я тут, я людської ноги не бачив.</p>
	<p>І він каже:</p>
	<p>— У мене померли мама й тато. Йду до царя на заробітки. Дідо каже:</p>
	<p>— Синку, краще б ти туди не йшов. Бо підеш — збудешся голови. Хто туди йшов, ніхто ще не випас усі зайці.</p>
	<p>— Я сирота і не маю з чого жити. Хоть помру, а хоть не помру, я туди йду.</p>
	<p>І він переночував у того діда і сказав:</p>
	<p>— Давайте я вам помию ноги й бороду. Помив він дідови ноги й бороду і сказав:</p>
	<p>— Мені треба йти.</p>
	<p>І вже йшов, а дідо сказав:</p>
	<p>— Почекай. Я бачу, що ти дуже добрий, старанний і чемний хлопець. І я даю тобі таку сопілочку, що коли порозбігаються зайці, або один утече або хтось украде, то свиснеш у сопілочку, і всі зайці будуть коло тебе.</p>
	<p>Він подякував, сховав ту сопілочку в свій правий чобіт. І пішов до царя. А там стояли на брамі два вартових. Він сказав:</p>
	<p>— Тут у царя треба пасти зайці? А вони кажуть:</p>
	<p>— Тут, але краще не йди, бо лишишся без голови. А він сказав:</p>
	<p>— Ні, я йду.</p>
	<p>І вони сказали цареви, і цар сказав, щоб його пропустили. І він пішов до царя. Цар сказав:</p>
	<p>— Ти впевнений, що хочеш пасти зайці? Він каже:</p>
	<p>— Так. Я сирота, мами й тата в мене нема. Я буду пасти зайці. Вранці пішов він пасти зайці. Пасе, пасе і сів на пеньок. Він був дуже стомлений і заснув. І всі зайці порозбігалися хто куди. Побігли, де більша трава. Він прокинувся і побачив, що нема ні одного зайця. Він дуже перепудився. І подумав: «Ну все, тепер я піду додому без голови». Але згадав про сопілочку. І свиснув у сопілочку, і всі зайці, хто звідки, до нього прибігли.</p>
	<p>Він був дуже радий і сказав собі: «З цією сопілочкою я буду багатий». І коли він пригнав увечері зайців, вартовий перерахував їх. І були всі. Вартовий сказав цареви, і цар сказав:</p>
	<p>— Треба щось зробити, би він не випас, бо треба буде великі гроші давати.</p>
	<p>І сказав цар своїй дружині, щоби на другий день перебралася на якусь другу людину і пішла до заячого пастуха купити зайця. Щоби йому відрубати голову.</p>
	<p>На другий день йому пустили зайці і він пішов їх пасти. Сидить на пеньку, а зайці пасуть. А один серед них був найбільший, королівський заєць. Царська дружина підійшла і спитала:</p>
	<p>— Що, пасеш зайці? А він каже:</p>
	<p>— Пасу.</p>
	<p>— А ти би мені не продав одного зайця? Ось того великого. А він каже:</p>
	<p>— Ні, бо це не мої зайці, а царські. Я не можу продати, бо мені відрубають голову.</p>
	<p>Царська дружина каже:</p>
	<p>— Та нічого, я тобі дам такі гроші, як цар за всю цю роботу. А він згадав за сопілку і каже:</p>
	<p>— Добре, продам.</p>
	<p>І вона взяла того зайця, заплатила йому і пішла. Коли вона пройшла половину дороги, він свиснув у сопілочку, і заєць вирвався у неї з рук і прибіг до нього. І він мав гроші, і всі зайці були. І він увечері пригнав їх і сказав цареви, що всі зайці є. А цар сказав жінці, що як вона не годна взяти зайця, то він сам піде й візьме.</p>
	<p>І цар перебрався і пішов туди, де він пас зайці. Він, як завжди, сидів на свойому пеньку і дивився за зайцями. Цар підойшов до нього і сказав:</p>
	<p>— Продай мені зайця. А він каже:</p>
	<p>— Ні, не продам, бо це царські зайці. А цар:</p>
	<p>— Я тобі заплачу великі гроші. І хлопець сказав:</p>
	<p>— Ну добре.</p>
	<p>Та й імив того зайця і дав йому. Цар несе зайця і гладить його, пестить. Заєць з царських рук виривався, але цар його тримав, не пускав. Але він його так укусив за руку, що цар мусів пустити. І заєць вирвався і побіг до хлопця.</p>
	<p>Увечері він пригнав зайців і всі вони були на місці, і цар мусів йому заплатити. І в нього були ще ті гроші, що він узяв, коли продавав зайці.</p>
	<p>І пішов він додому. І йшов, і йшов, і не забув повернути до дідика. Повернув до нього і сказав:</p>
	<p>— Дякую за сопілочку, бо без неї я був би вже без голови. А дідик сказав:</p>
	<p>— З цею сопілочкою ти можеш дома побудувати собі будинки. І гроші можеш мати, коли схочеш. Лиш заграй у сопілочку.</p>
	<p>І він пішов з сопілочкою додому. І він уже краще жив, бо мав гроші. Він купив собі будинок і одружився.</p>
	<p>Але одного разу він поставив свою сопілочку в чобіт і пішов з дому. А його жінка робила в хаті порядок. І побачила в чоботі ту сопілочку. І пішла до сусіда й сказала:</p>
	<p>— Дивись, яка в мого чоловіка є сопілочка. А той каже:</p>
	<p>— Гарна сопілочка. Ти би її мені не продала? А вона каже:</p>
	<p>— А чого ні? Давай гроші та й бери її.</p>
	<p>Він заплатив і жінка йому дала ту сопілочку.</p>
	<p>Той сусід зрозумів, що то за сопілочка, і з часом розбагатів.</p>
	<p>А чоловік питається в жінки:</p>
	<p>— А де моя сопілочка? А вона каже:</p>
	<p>— Я що, брала? Я що, буду дивитися за твоєю сопілочкою?</p>
	<p>— Та вона в чоботі була.</p>
	<p>— Не знаю, де твоя сопілочка.</p>
	<p>І він знов пішов до того діда. І дідо сказав:</p>
	<p>— Більше я нічого не маю тобі дати. Але маю ще скриньку. Коли скажеш скриньці: «Скринько, розкрийся!», звідти вилетять желізні палиці і будуть бити, кого скажеш, доки він правду не скаже.</p>
	<p>Він подякував дідикові, взяв скриньку і приніс додому. Та й каже.</p>
	<p>— Ану, скринько, розкрийся!</p>
	<p>Скринька розкрилася і як почали желізні палиці жінку бити! А він питає:</p>
	<p>— Ну, де та сопілочка? А вона каже:</p>
	<p>— Я сусідові продала. Лиш заховай це, не бий мене! І він сказав:</p>
	<p>— Скринько закрийся.</p>
	<p>І скринька закрилася. І він пішов з тою скринькою до сусіда і каже.</p>
	<p>— Віддай мені сопілочку.</p>
	<p>А той таке саме, як жінка, каже:</p>
	<p>— Я що, брав твою сопілочку? Я звідки знаю, яка то сопілочка?</p>
	<p>А він каже:</p>
	<p>— Скринько, розкрийся!</p>
	<p>Скринька розкрилася і палиці почали бити сусіда, і він мусів сказати, бо більше не міг терпіти.</p>
	<p>— На тобі твою сопілочку і йди геть.</p>
	<p>І він пішов з сопілочкою додому і помирився з дружиною, і вони жили щасливо.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Село Вербовець, Косівського району, Івано-Франківської області 1 грудня 2003 року Крицкалюк Роман Дмитрович (1992 року народження)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Гуцульщини/">Фольклор Гуцульщини</a></li>
	</ul>
</footer>
<!--#include virtual="/-/inc/general__page_end.inc" -->
