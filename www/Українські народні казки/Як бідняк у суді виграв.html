<!--#include virtual="/-/inc/general__page_start.inc" -->
<title>Як бідняк у суді виграв ☼ Українська народна казка ☼ Народна творчість</title>
<meta name="Description" content="Українська народна казка Покуття «Як бідняк у суді виграв» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Як бідняк у суді виграв.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Як бідняк у суді виграв <br><span class="article__headerDescription">Українська народна казка Покуття</span></h1>
	<p>Дуже-дуже давно було два брати. Оден був багатир, а оден бідний. Скіки вони жили, той бідний робив у свого брата-багача. Поробив собі весну багатир, приходить до него бідний і каже:</p>
	<p>— Коли ти мені волів даш, би я собі зробив весну? Бо я ще, — каже, — і не веснував нічого. У мене лиш оден помірок є. А то вже, — каже, — люди будуть сапати кукурудзи, а я ще й не посіяв. А на то брат-багатир йому відповів:</p>
	<p>— Завтра маєм Великдень і неділю, то прийдеш до мене раненько-раненько. І дам тобі, — каже, — волів орати. І щоб ти виорав, — каже. — Коли не виореш, то я тобі більше й не дам.</p>
	<p>Приходить бідний додому і говорить до жінки:</p>
	<p>— Казав брат, що завтра нам дасть волів орати.</p>
	<p>У него ж то семеро дітей, у того бідного. Жінка каже:</p>
	<p>— То велике свято, раз на рік. Як будеш брати, будуть дивуватися люди.</p>
	<p>А він пішов раненько до брата і сказав:</p>
	<p>— Беру воли. Треба виорати і посіяти кукурудзи, бо час іде.</p>
	<p>Взяв він у него волів, приїхає на своє поле. Починає орати. Дивиться по полі — нікого не видно, щоби хто орав. Але сказав собі:</p>
	<p>— Господи Боже, поможи виорати мені помірок.</p>
	<p>Тіки зачав орати, два з половиною рази обігнав на помірку воли, дивиться, наперед волів ударила якась ясність. Ударила ясність, і обидва воли приклякли на передні ноги. Каже він на них: Тей-ча-гей! Гей-ча-гей!» А вони не киваються, бо вони приклякли. Він їх батогом киває, а вони не рухаються. Дивиться він, наперед волів паня стоїть, прекрасно вбрана і сама файна, як сонце. І до него говорить:</p>
	<p>— Що ж ти, чоловічку, сьогодні робиш? Він відказує:</p>
	<p>— Ору, пані.</p>
	<p>А вона йому каже.</p>
	<p>— Подивися, на цілім полі ніхто не оре, не сіє. Сьогодні, — каже, — великий день Божий. Неділя і Великдень. Ніхто не робить сьогодні, аж ти оден знайшовся.</p>
	<p>— Мені брат сказав: «Як сьогодні не зробиш, то більше волів тобі не дам».</p>
	<p>Та й став він і заплакав.</p>
	<p>— Що ж мені тепер, бідному, робити?! І сказала паня:</p>
	<p>— Що твому братови має статися за те, що він дав тобі сьогодні волів? Може, би йому син помер?</p>
	<p>— Нє.</p>
	<p>— А що такого? Може, би двори згоріли?</p>
	<p>— Нє, — сказав бідний та глипнув на воли, а вони вже неживі. Погинули. А пані тої вже нема. «Скаже мені брат, що я його воли побив. Що мені тепер бідному робити?! Іду я до него».</p>
	<p>Прийшов він до брата.</p>
	<p>— Христос воскрес! — каже.</p>
	<p>А той навіть не відказав. Бідний брат розказує, що воли погинули, а брат-багач йому каже:</p>
	<p>— Аги, та я тридцять помірків виорав і не погинули мені воли, а ти маєш оден і тобі погинули. Ти воли побив. Розкажи мені, як ти воли побив? Маєш ти оден помірочок, і я той помірочок озму за воли.</p>
	<p>Каже бідний брат багачеви:</p>
	<p>— Я їх не побив. Ясність ударила перед волів, і паня ясна стала. І сказала мені: «Що ти хоч? Що має твойому братови за це статися?» А я став і заплакав. І сказав: «Шкода мені, аби йому що-небудь ся стало». Сказала паня: «Обов’язково й негайно щось йому мусить ся стати за те, що він сьогодні дав волів. Може, би йому син помер?» Я сказав: «Нє». — «Може, би так ся стало, що його двори погоріли на попіл, поки ти прийдеш з поля?» Я сказав: «Нє». А паня сказала: «Щось мусить йому статися. Най його воли погинуть. А він собі воли відкупить». І воли погинули.</p>
	<p>І сказав брат-багач брату бідному:</p>
	<p>— Після свят я тебе подам на суд. І твій помірок пропав. Бідний каже до багача:</p>
	<p>— Коли меш подавати, аби ти зайшов до мене. Підемо на суд разом. В середу рано багатир устає, впрягає коні і їде подавати свойого брата в суд. Було по дорозі, і повертає багач до бідного.</p>
	<p>— Ти готовий, — каже, — чи не готовий, бо я вже кіньми стою перед хати? Я вже їду.</p>
	<p>Бідний каже:</p>
	<p>— Я готовий.</p>
	<p>Накинув він на плечі веріточку з кухни, бо дуже погано було надворі. Дуже гірко було бідному сідати ззаду на фіру, але сів. Проїжджають вони обидва право корчми.</p>
	<p>— Як маєш що з собою, то вип’єм у корчмі, — каже багач.</p>
	<p>— Не маю з чим і не маю за що. Але йду з тобою. Бодай погріюся. Заходять вони обидва до корчми. Каже багатир орендареви:</p>
	<p>— Дзінь добрий! Я би щось у вас випив.</p>
	<p>Поклав орендар перед него півлітру. Багач п’є, закушує. Харчів, щоб закусити, він мав з собою.</p>
	<p>— А хто то, — каже, — з тобою ввійшов?</p>
	<p>— То бідняк. Зайшов погрітися.</p>
	<p>Бідняк не міг ся зігріти і почерез двері зайшов у хатчину орендаря. Грівся, що грівся, а єврейка купала у ванні дитину. Заповила єврейка помиту дитину та й поклала на лавицю, а бідняк задрімав, упав на ту дитину і задушив її. Входить єврейка до хати.</p>
	<p>— Ой вай, нема мого синочка! Що ви наробили?!</p>
	<p>— Я не хотів.</p>
	<p>— Ґазда їли, ґазда пили, а ви прийшли й мого сина вбили. Єврей питає того, що п’є:</p>
	<p>— Куди ви йдете?</p>
	<p>— Я йду подавати його в суд, бо він мені воли побив три дни тому. Каже єврей:</p>
	<p>— Та й я йду подавати його, бо він мого синочка задушив. Подумав бідняк: «Що я наробив! Той за воли, той за дитину подає мене. Велика мені буде біда».</p>
	<p>Вийшли вони з тої корчми — жид, багатир і його брат-бідняк. Та й їдуть вони дорогою і приїхали до великої води. Виїхали вони на середину моста, а бідняк схопився і лапається за поруччя на мості. А тоти два сидять спереду й не видять, що він робить. А він хотів ся втопити, щоб навіть і чутки за него не було. А то так не сталося. Під мостом купалися моряки, і він упав на моряка і чисто розбив йому спину. Моряк схапав його за руку.</p>
	<p>— Кого, — каже, — розбив-єс?</p>
	<p>Притяг його моряк до берега, дивиться, стоїть фіра серед’моста. І зачав моряк кричати:</p>
	<p>— Куди, ґазди, їдете?! Відзивається брат-багач на возі:</p>
	<p>— Їду, — каже, — подавати його в суд, бо він мені воли побив.</p>
	<p>— А ви куди? — питає єврея.</p>
	<p>— І я їду його подавати, бо він мені дитину забив.</p>
	<p>— То беріть, ґазди, і мене з собою. Може, би й я його подав, бо він мені побив плечі.</p>
	<p>І везе ґосподар-багатир усіх трьох: і того бідного, і єврея, і моряка. Так вони й приїхали разом аж до самого суду. Стали фірою перед судом. Суд уже отворений. Заходять вони туди всі штири. Поздоровили суд. Є сендзьо, є прокурор, є слідчі, є міліція — повністю все. Сендзьо сказав:</p>
	<p>— Сідайте собі.</p>
	<p>Сіли вони на крісла, питає сенцзьо багатиря:</p>
	<p>— Що ви скажете, ґаздо? Чого ви його подаєте в суд, цего бідняка?</p>
	<p>— Він мені, — каже, — три дни тому воли побив.</p>
	<p>А бідняк випросився в них надвір. На дві-три хвилини.</p>
	<p>— Щоби ви, — кажуть йому, — надворі не бавилися, бо справа ваша ще не скінчена.</p>
	<p>Вийшов бідняк надвір і побачив під ногами каменюку. І що він робить? Узяв того каменя в пазуху. Хоч він студений був, але взяв. Та й заходить назад у суд. І перекидає той камінь у пазусі з одного боку на другий, бо дуже студений. Не може його на однім місці вдержати.</p>
	<p>Питає його сендзьо:</p>
	<p>— Як ти цему багачеви побив воли, коли він тобі дав орати?</p>
	<p>— Розкажу, — каже, — вам. Це мій брат рідний. Я орав, надійшла прекрасна пані і стала перед волів. І сказала: «Що ти, чоловічку, робиш? Сьогодні таке свято, а ти ореш?» — «Я попросив свого брата, аби мені дав на день волів. А він дав мені на свята». І сказала та ясна паня: «Що твому братови за це має статися, що він тобі в свято дав волів? Може, би йому син помер?» Мені жаль стало, і я сказав, що нє. «А може, би йому двори згоріли?» — спитала ясна паня. Я сказав, що нє. То паня зробила, що воли погинули. І брат сказав, що «твій помірочок пропав за мої воли». І привів мене до суду на покарання.</p>
	<p>Суд розбирає справу. І сказали, що не можна на таке велике свято давати в роботу худобину. Сендзьо каже біднякови:</p>
	<p>— Ти виграв, чоловічку. А ти, багачу, програв. А ти, жидику, що хочеш?</p>
	<p>— Пане суддя! Я мав одного синка, і він мені того синка задушив. І я вже ся зостав без нічого.</p>
	<p>Суддя питає бідного:</p>
	<p>— Ти маєш дома діти?</p>
	<p>— Маю семеро.</p>
	<p>— Кілко ти дітей можеш дати йому за ту дитину?</p>
	<p>— Двоє можу дати, а п’ятеро собі лишити, — каже бідний. А єврей на то сказав:</p>
	<p>— Я не прийму ніяких дітей. Ви його судіть.</p>
	<p>А сендзьо сказав, що як дає за одного двох, то дуже добре. Але єврей не приймається того ніяк. І сказав сендзьо:</p>
	<p>— Ти молодий, єврею. Ти ще собі дитину набудеш. А він тобі добре давав, двох за одного. Ти програв, єврею, можеш собі йти додому. А тепер ти, моряку, скажи, що ти хотів.</p>
	<p>— Вони їхали, стали фірою на мості, а він штрик з мосту й розбив мене. А я йому нічого не винен, — каже.</p>
	<p>Питає сендзьо багача:</p>
	<p>— Якою дорогою ви їдете назад додому?</p>
	<p>— Тою самою дорогою, що й сюди приїхали.</p>
	<p>— Коли приїдете на той міст, то ти, бідняку, лізь під міст. А ти, моряку, аби штрик на него з поруччя.</p>
	<p>Каже моряк:</p>
	<p>— Пане суддя! Хоч би я вмер, то би не штрик на него в воду. Бо я відразу міг би забитися.</p>
	<p>— Ну то ти програв, — каже. — Ми тебе озмемо в шпиталь, а він хай іде додому.</p>
	<p>А він тою каменюкою водно робив у пазусі, бо то студене дуже. Кілко його суддя питав, він балакав і все тою каменюкою підтрясав. Після суду покликали того бідного в сусідню кімнату. Сендзьо, прокурор, слідчі, міліція — всі покликали. Та й кажуть:</p>
	<p>— Ти в пазусі великі гроші маєш. Діли нас тими грішми.</p>
	<p>— Я, — каже, — не маю грошей.</p>
	<p>— Маєш у пазусі.</p>
	<p>Всі на него дивляться, хочуть видіти, що він там має.</p>
	<p>— Показуй швидко, бо нам нема коли.</p>
	<p>Він розперезав мотузочок, яким був уперезаний, і той камінь гепнув на підлогу.</p>
	<p>— Нащо тобі того каменя? — питають вони.</p>
	<p>— Я дивився, котрий буде мене судити. Якби мене засудив, то дав би йому межи очі цим каменем.</p>
	<p>І його вигнали з тої кімнати і сказали:</p>
	<p>— Все! Ти виграв. Але як ще раз попадеш сюди, то велику кару будеш мати.</p>
	<p>А я сів собі на столець, і вже байці конець.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Ганьківці, Снятинського району, Івано-Франківської області 9 серпня 1987 року Палійчук Василь Николайович (1911)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Покуття/">Фольклор Покуття</a></li>
	</ul>
</footer>
<!--#include virtual="/-/inc/general__page_end.inc" -->
