<!--#include virtual="/-/inc/general__page_start.inc" -->
<title>Бідняк і чарівна пташка ☼ Українська народна казка ☼ Народна творчість</title>
<meta name="Description" content="Українська народна казка Буковини «Бідняк і чарівна пташка» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Бідняк і чарівна пташка.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Бідняк і чарівна пташка <br><span class="article__headerDescription">Українська народна казка Буковини</span></h1>
	<p>Жив собі бідний чоловік. Мав жінку і двох хлопчиків, і не було їх чим годувати. Пішов до пана просити пшениці. А пан каже:</p>
	<p>— Дам тобі, але за це будеш рубати мені ліс.</p>
	<p>Пішов чоловік у ліс. Рубає, а з дупла вилетіла пташка. Він імив її, приніс додому і дав хлопчакам гратися. У пташки під крилом було щось написано, але ніхто у сім’ї не вмів читати.</p>
	<p>Та пташка знесла яйце. На ньому було написано: «Хто чого не має, хай подумає, і буде мати, що надумав». Жінка віднесла те яйце на ринок, люди прочитали напис і дали їй за яйце великі гроші.</p>
	<p>Приходить до того чоловіка пан.</p>
	<p>— Чому не йдеш у ліс на роботу? — питає пан. А чоловік говорить:</p>
	<p>— У мене є така пташка, що несе дорогі яйця. Я за ті яйця беру великі гроші і з того живу.</p>
	<p>— Покажи мені ту пташку, — говорить пан. Подивився пан, а під крилом написано: «Хто з’їсть мою голову, буде царем, а хто з’їсть серце, буде королем». Просить пан, щоб бідний чоловік продав йому ту пташку. І продав бідняк пташку. Дав йому пан грошей, дав трохи поля й лісу, а пташку забрав. Приніс її додому і дав кухарям, щоб зготували для нього самого голову, а для його сина — серце. Кухарі зготували. А там гралися з панськими дітьми хлопчики того бідного чоловіка. Забігли вони до кухні, побачили м’ясо, і старший з’їв голову з пташки, а менший — серце. І подумали вони: «Що ж нам тепер буде?» Та спудилися І повтікали. Бігли вони, бігли, старший брат біг швидше і менший відстав.</p>
	<p>Настав вечір. Менший брат зайшов до одної бабки і попросився ночувати. Побачила бабка, що кожного ранку під подушкою у хлопчика лежать гроші. Вона забирала їх, а на другий ранок гроші знов з’являлися. Вирішила вона не відпускати хлопчика. Так він і жив у бабки та пас їй корову.</p>
	<p>Коли хлопець зрозумів, що під ним з’являються гроші, почав забирати їх сам. Бабці це дуже не сподобалося, і вона відправила хлопця. Пішов він у город панам воду носити. Побачили пани, що в нього є багато грошей, та й оженили його на одній своїй дівчині.</p>
	<p>Питає його якось жінка:</p>
	<p>— Відки у тебе такі гроші? — він і розказав їй усю історію про пташку, з якої з’їв серце. — Покажи мені те сердечко, — говорить жінка.</p>
	<p>Він викашлянув чарівне серце, обтер і дав їй подивитися. А вона вкинула його собі в рот і лигнула. І вже не в нього, а в неї під подушкою почали з’являтися щоранку гроші. Проганяє вона чоловіка, Задумався той: «Куди йти?»</p>
	<p>Пішов він від жінки, куди очі дивилися. Довго йшов і зайшов до великого саду. Там були яблуні, груші й сливи. Урвав він грушку, з’їв і перекинувся на козу. Та й дуже напудився. «З’їм ще сливку», — думає. І як з’їв сливку, то знову зробився людиною, але не такою, як був, а циганом. «Спробую ще яблуко з’їсти. Що з того вийде?» З’їв він яблуко. І зробився дуже красивим, багато красивішим, ніж був.</p>
	<p>Нарвав він у кошик тих грушок, сливок і яблук та й пішов на ринок продавати. І таку велику на все те поклав ціну, що ніхто не може купити. А як підійшла його колишня жінка, дав їй покуштувати грушку. Вона вкусила і зразу зробилася козою. Чоловік накинув на неї курмей і повів. Та зробив собі колісницю, запряг козу і все нею возить. Та й б’є скільки хоче.</p>
	<p>А його старший брат уже на той час був царем. Донесли йому люди, що такий і такий знущається над козою. Викликав його цар до себе.</p>
	<p>— Нащо ти знущаєшся над козою? — запитує цар. А той розказує усю історію про те, як його батько працював у лісі і приніс чарівну пташку. І все розказав. Цар зрозумів, що це його рідний брат та й каже: — Бий добре ту козу.</p>
	<p>Бив він козу, аж поки вона не повернула серце чарівної пташки. Тоді він дав їй з’їсти сливку, і коза зробилася циганкою й пішла геть. А він знову кожного ранку почав збирати на своїй постелі гроші і дуже розбагатів. І було в нього стільки грошей, що він посватав королеву Дочку. А як старий король помер, сам став королем.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p>Бідняк і чарівна пташка. Сравнительный указатель сюжетов: Восточнославянская сказка. Составитель Л. Бараг, И. Березовский, К. Кабашников, Н. Новиков. — Л.: Наука, 1979 567 + Невказані сюжети. Записано 5 липня 1983 року в селі Владичній Хотинського району Чернівецької області від Андрія Федосійовича Доруса (1932 року народження, освіта — 5 класи, колгоспник).</p>
			<p>Чарівна квітка: Українські народні казки з-над Дністра. Запис, упорядкування, примітки та словник М. А. Зінчука; Художники: Н. В. Кирилова і П. А. Гулін. — Ужгород: Карпати, 1986. — 301 с: іл.</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Буковини/">Фольклор Буковини</a></li>
	</ul>
</footer>
<!--#include virtual="/-/inc/general__page_end.inc" -->
