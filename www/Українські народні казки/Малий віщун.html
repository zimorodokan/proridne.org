<!--#include virtual="/-/inc/general__page_start.inc" -->
<title>Малий віщун ☼ Українська народна казка ☼ Народна творчість</title>
<meta name="Description" content="Українська народна казка Гуцульщини «Малий віщун» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Малий віщун.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Малий віщун <br><span class="article__headerDescription">Українська народна казка Гуцульщини</span></h1>
	<p>Жив собі чоловік і жінка. Жінка була дуже фальшива. Брехала, що хвора, а сама дружила собі з попом. Чоловіка вирядить на цілий день з сухим пайком орати, а сама собі курки смажить, їсть і п’є з попом. Одного разу чоловік пішов орати та й здибав хлопчика. А той хлопчик був віщун. Питає чоловік:</p>
	<p>— Ти, хлопче, не наймився би в мене бики гонити?</p>
	<p>— Чому не? Наймуся. Але би ви знали, що я на полуднє&nbsp;<sup>*</sup> мушу йти прогулятися. Піду, куди мені схочеться.</p>
	<p>— Добре. Але вернешся, поки бики попоїдять?</p>
	<p>— Вернуся.</p>
	<p>Одного разу пішли вони орати, а піп уже як тут, так тут. Підійшов обід, ґазда й хлопець дали бикам їсти. Каже ґазда:</p>
	<p>— Сідай, хлопче, будем обідати.</p>
	<p>— Нє, я мушу прогулятися.</p>
	<p>Взяв кусок хліба в руку й побіг. Бо він знає, що там піп є. Вуйна&nbsp;<sup>*</sup> подивилася у вікно.</p>
	<p>— Най ті холєра во́зьме! Хлопець біжить.</p>
	<p>А то крізь двері була хатчина, а там були жорна. Каже вона попови:</p>
	<p>— Іди туди, жорни́. Прийде хлопець у хату, я скажу, що сусіда прийшов жорнити.</p>
	<p>Хлопець у хату. Чує, там жорнять, А він знає, хто то, і навіть не питає.</p>
	<p>— Чого ти, хлопче, прийшов?</p>
	<p>— Та ми взяли солонини, а забули часнику та й солі. Вуйко мене прислав.</p>
	<p>А вона то завила та й борше дала йому. А він каже:</p>
	<p>— Ні. Кладіть то на стіл. Вуйко приказав, аби я вичистив у телят і свиней.</p>
	<p>— Йди, я сама вичистю.</p>
	<p>— Та ні, вуйко мені сказав. Я мушу сам.</p>
	<p>Він собі чистить, свище, не пилується&nbsp;<sup>*</sup>, а піп жорнить. Доки він то вичистив, піп упрів, став мокрий. Він то не вміє робити, а мусить. Вона вже винесла часник і сіль надвір.</p>
	<p>— На, хлопче, бери та неси, бо там вуйко чекає.</p>
	<p>А він «зараз-зараз, зараз-зараз». Вона тихо каже попови:</p>
	<p>— Жорни, не переставай.</p>
	<p>Бо як той не буде жорнити, то має вийти.</p>
	<p>Доки хлопець пішов, піп трохи не зімлів. Нарешті, хлопець пішов, і піп вийшов. Вона його водою відливає. Піп мокрий, геть намучився.</p>
	<p>Каже піп:</p>
	<p>— Я вже, відей&nbsp;<sup>*</sup>, більше до тебе не прийду. Знаєш що? — каже. — Я завтра маю йти в поле орати, а ти прийдеш до мене. Там і там я буду. У мене бики з білими шиями.</p>
	<p>Другий день зарізала жінка курку, злагодила. Чоловік пішов орати, і вона знов дала йому сухий пайок. Та бігом варить пироги з сиром на маслі. Раз-два спакувала смажену курку, ті пироги з сиром і фляшку горівки.</p>
	<p>Піп казав їй, що буде орати. Вона знала, в який керунок іти, і йде. А в тому керунку оре й її чоловік. Ще вона не вказалася з-за берега, а хлопець каже:</p>
	<p>— Вуйку, скидаймо гачі&nbsp;<sup>*</sup> і перев’язуймо бикам шиї.</p>
	<p>А давно гачі були білі. У биків стали шиї білі, як у попових. Вона лишеньки указується з-за берега, побачила тих биків та й іде просто до них. Думає, що то піп. А хлопець каже:</p>
	<p>— Вуйку, несе нам вуйна файний обід.</p>
	<p>— Та де, то не вуйна.</p>
	<p>Підходить вона ближче, а це її чоловік. Ну що зробити? Нема що робити. Каже до неї чоловік:</p>
	<p>— Жінко, ти така недужа та й мусила нести?</p>
	<p>Вона розв’язує — є курка, смажена в маслі з перцем, є пироги, є горівка. Він каже:</p>
	<p>— Жінко, не шкода тобі курки?</p>
	<p>— Чоловіче, та ти все на сухім пайку. Думаю, понесу раз. Сіли вони, файно попоїли, випили. Але вуйко лиш пив та й вуйна. А хлопець каже:</p>
	<p>— Я ніколи горівки не пив та й не буду пити.</p>
	<p>— А ти, жінко, випий, — сказав чоловік. — Ти така трудна&nbsp;<sup>*</sup>. Доста того було, то лиш половину всього з’їли і половину горівки випили. А то решта лишається. Тоді каже вона:</p>
	<p>— Чоловіче, десь тут піп наш оре.</p>
	<p>— Та, ади, отут, — каже, — за берегом. Недалеко.</p>
	<p>— То най це збере хлопець та й понесе попови. Доки бики їдять, най піде.</p>
	<p>Вона позв’язувала ті пироги, м’ясо, горівку. Та й хлопець несе кумови.</p>
	<p>Хлопець несе. Але підніс трохи поза бережок, аби не видко, розв’язав, м’ясо завив у лопух і кинув собі в пазуху. А пироги бере та сир викусить, а тісто кине на землю. Бо він уже не голоден, а не хоче попови нести. І так поволи всі пироги викусив. А горівку висипав на землю. І пішов до попа. А той питає:</p>
	<p>— Чого ти, хлопче, прийшов?</p>
	<p>— Прийшов сказати: вуйко дуже свариться і казав, що зараз вас сокирою зарубає.</p>
	<p>Тоді вернувся хлопець до ґазди. Вуйна питає:</p>
	<p>— А що, з’їв піп пироги?</p>
	<p>— З’їв, — каже. — І м’ясо куряче з’їв.</p>
	<p>— А горівку пив?</p>
	<p>— Та випив. Гезде&nbsp;<sup>*</sup> порожня склянка&nbsp;<sup>*</sup>. Кума така рада.</p>
	<p>— Та що казав?</p>
	<p>— Та подякував. Та казав, що вдарив плуг у камінь, та й загнувся плуг. Здало би ся йому направити. А він не взяв сокиру. Казав, може би, ви були такі добрі, та взяли сокиру, та пішли направити той плуг.</p>
	<p>Вуйко каже:</p>
	<p>— Добре. Воли ще їдять, я піду.</p>
	<p>Та взяв сокиру та й іде. А піп уздрів, що цей з сокирою йде, та й утік. Вуйко думає: «Що сталося, що піп тікає? Може, щось трафилося». Прийшов, подивився — нічого не бракує плугови. Вертається вуйко назад до своїх. Іде поволі, дивиться на землю, а на землі тісто, що той викусив пироги. Та й збирає його та й кидає в пазуху. Підходить він ближче, а вуйна питає хлопця:</p>
	<p>— Що там вуйко збирає?</p>
	<p>— Вуйко збирає каміння. Відей, буде вас бити.</p>
	<p>А ця спудилася, та й схопила ту миску, що були пироги, та й порожню склянку, та й тікати. Вуйко приходить та й питає хлопця:</p>
	<p>— Чого вуйна так скоро пішла? А він каже:</p>
	<p>— Та якийсь вуйко переходив та й казав, що там так куриться. Ніби хата ваша займається. Вуйна побігла подивитися, чи не горить хата.</p>
	<p>Вуйко багато не чекає, бігом за вуйною. Хто його знає, може таки, дійсно запалили діти хату. Вуйна обіздрилася&nbsp;<sup>*</sup> — вуйко за нею біжить. І їй дало страху, що чоловік буде бити. Добігає вуйна до хати, задихалася, упала. Прибігає вуйко.</p>
	<p>— Та чого ти, — каже, — так бігла?</p>
	<p>— Я думала, що ти хотів мене бити.</p>
	<p>— Та де, — каже, — за що я тебе мав бити? Ти ж так файно їсти нам приготувала.</p>
	<p>Вуйна се вчула, побачила, що на малім кінчається, та й утішилася.</p>
	<p>Та й байці конець.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__footnotes">
			<p><sup>*</sup> Полу́днє — тут: полудень.</p>
			<p><sup>*</sup> Ву́йна — тітка.</p>
			<p><sup>*</sup> Пилува́тися — квапитися.</p>
			<p><sup>*</sup> Віде́й — мабуть.</p>
			<p><sup>*</sup> Га́чі — штани.</p>
			<p><sup>*</sup> Трудни́й — стомлений.</p>
			<p><sup>*</sup> Ге́зде — ось тут.</p>
			<p><sup>*</sup> Скля́нка — тут: пляшка.</p>
			<p><sup>*</sup> Обі́здритися — озирнутись.</p>
		</div>
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Село Рожнів, Косівського району, Івано-Франківської області 13 вересня 1986 року Намісниченко Теодозія Дмитрівна (1905 року народження)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Гуцульщини/">Фольклор Гуцульщини</a></li>
	</ul>
</footer>
<!--#include virtual="/-/inc/general__page_end.inc" -->
