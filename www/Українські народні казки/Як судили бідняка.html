<!--#include virtual="/-/inc/general__page_start.inc" -->
<title>Як судили бідняка ☼ Українська народна казка ☼ Народна творчість</title>
<meta name="Description" content="Українська народна казка Бойківщини «Як судили бідняка» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Як судили бідняка.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Як судили бідняка <br><span class="article__headerDescription">Українська народна казка Бойківщини</span></h1>
	<p>Були два брати, єден багатий, другий бідний. Пішов бідний до багатого позичити коня привезти дров. Багатий коня позичив, а хомут і віз не дав. Що бідняк робить? Привів коня до дров, відв’язав мотуз із шиї і прив’язав до хвоста, а другий кінець до дров (то був єден великий кавалок). І веде коня додому, а дрова тягнуться за хвостом. І притяг їх ід’хаті.</p>
	<p>А коло хати був невеликий стовп, укопаний в землю, і мало його було видно, бо весь він був у землі, хіба кінчик зверху. То поліно заперлося в стовп, а кінь як запонапрягся, хвіст вирвався з хребта.</p>
	<p>Він приводить коня до брата і віддає, а брат коня не хоче брати. Каже:</p>
	<p>— Забери коня собі, а я тебе подам у суд, і ти мені коня оплатиш.</p>
	<p>Багатий оскаржив бідняка за коня в суд. В три чи штири дні виходить повістка. Ідуть оба-два брати в суд. Але то було далеко, і довелося їм у дорозі ночувати. Зайшли до знайомого хазяїна. Той прияв їх на ніч.</p>
	<p>Багатого завів у теплу кімнату, дав повечеряти, у бідняк сидить у кухни. І вечеряти не дали йому нічого. І холодно там. А служниця колише хлопчика маленького, що мав три місяці, гойдає його коло печі та й говорить до бідняка:</p>
	<p>— Лягай спати. Чого сидиш?</p>
	<p>А він каже:</p>
	<p>— Мені студено, я би хотів спати на печи.</p>
	<p>— Но та лягай, — каже вона.</p>
	<p>Він ліг і заспав. Спить він і йому приснилося, що суддя судить його за коня і дубнув на нього чоботом об підлогу. А він уступався від судді взад, і посунувся у сні на печи, і впав у гейданку, і забив собою хлопця. А служниця спудилася та й почала кричати:</p>
	<p>— Гой-гой, забив хлопця!</p>
	<p>І тут зробився день, та й уже йдуть усі на суд. І брат іде, і той господар, що його дитину забив бідняк. І винний бідняк іде позаду всіх. Іде й думає: «Усудить мене суд за хлопця в тюрму. Братови за коня заплачу. Продам корову й заплачу. А за хлопця засудять». І подумав він, що йому ліпше вбитися, як іти на суд. І побачив він, що вони будуть іти високим мостом. І подумав бідняк, що він відтам скочить і сам себе вб’є. І не буде кого судити.</p>
	<p>Прийшли вони на той міст, а він раз та й скочив з моста вниз. А під мостом була дорога і по ній якраз їхав чоловік і віз у лікарню свого старого і дуже слабого батька. І той бідняк упав з мосту просто в віз, і йому нич не сталося, а старого батька забив.</p>
	<p>А той син, що віз батька, був сильний хлопака і не дав йому утечи з воза, а завіз і мертвого батька, і бідняка до суду. Приїхали вони туди, і ніже зайшли до суду, бідняк підняв на дорозі половину цегли, замотав у шматок і сховав собі під полу. І заходять усі разом перед судді. Суддя почав сварити їх:</p>
	<p>— Чого ви всі разом зайшли, як тут справа тільки за коня?</p>
	<p>А вони говорять. Той каже:</p>
	<p>— Він мого хлопця вбив.</p>
	<p>А той другий повідає:</p>
	<p>— А мого батька.</p>
	<p>Тоді суддя починає розбирати справу за коня. Той повідає:</p>
	<p>— Я йому дав коня з хвостом, а він мені віддав коня без хвоста.</p>
	<p>А суддя питає бідняка:</p>
	<p>— Чого ти коневи хвіст урвав?</p>
	<p>Бідняк говорить:</p>
	<p>— Коня то він мені дав, а не дав ані хомута, ані воза. А в мене такі дрова, що по одному кавалкови треба везти. Я коня вивів та взяв з коня мотуз, прив’язав до одного поліна і так-им тягнув ті дрова за хвостом. І притяг близько свої хати. А там стояв такий стовп, що мало’го було видно із землі. І то поліно зачепилося, кінь ся запопряг, і хвіст вирвався з хребта. І брат не хотів коня без хвоста брати, а оскаржив мене в суд.</p>
	<p>Суддя питає бідняка:</p>
	<p>— А де ж тепер той кінь є?</p>
	<p>— Кінь у мене, — каже бідняк.</p>
	<p>Бідняк стоїть ззаду та й показує судді ту завинуту в шмат цеглу з-під поли. А суддя думав, що то гроші завиті там. І каже за него так:</p>
	<p>— Тримай коня в себе, поки хвіст не виросте.</p>
	<p>А багатий брат каже:</p>
	<p>— Я коня забираю, бо йому хвіст уже з хребта не виросте.</p>
	<p>Тоді суддя сказав:</p>
	<p>— То добре, забирай собі коня і би-с більше його не скаржив. Кара дарована.</p>
	<p>Тоді питає суддя того чоловіка, що бідняк убив його хлопця:</p>
	<p>— Як він твого хлопця забив? Як це було?</p>
	<p>А той каже:</p>
	<p>— Я сам не знаю як. Він спав на кухни, де був хлопчик.</p>
	<p>Питає суддя бідняка:</p>
	<p>— Як ти убив хлопця?</p>
	<p>А він відповідає:</p>
	<p>— Він взяв брата до покою, а я остався сам у кухни. Тільки служниця там ще була, що гейкала того хлопчика близь печи. Вона сказала мені, щоб я лягав спати. А я кажу: «Мені тут буде студено спати, на лаві». А вона питає: «А де би ти хотів спати?» — «На печи», — кажу я. А вона сказала: «Іди на піч і спи». І я пішов на піч і заспав. А служниця гейкала хлопця близь печи. Заспав хлопець, заспала й служниця. А мені приснилося, пане суддя, що ви дубнули чоботом у підлогу, а я від вас уступав. І впав я з печи в гейданку і забив хлопця. І газда пішов з моїм братом оскаржити на мене в суд.</p>
	<p>Тоді суддя каже:</p>
	<p>— Вертайся і зайди до того газди і будь з його жінкою доти, аж поки в неї знов не народиться такий хлопець, як той, що ти убив.</p>
	<p>А той газда відповідає:</p>
	<p>— Не хочу я такого діла. Ліпше дарую йому.</p>
	<p>— Добре, — сказав суддя, — як даруєш, би-с більше його до суду не оскаржив.</p>
	<p>Зачинається справа за старого батька, що він його вбив. Суддя питає:</p>
	<p>— Як ти старого батька вбив?</p>
	<p>А він відповідає:</p>
	<p>— Я хотів самого себе вбити. І скочив я з мосту, а син його якраз під’їхав. Він віз у возі свого батька. А я скочив якраз на батька.</p>
	<p>Ну а що тоді суддя? Він каже так:</p>
	<p>— Ідіть оба-два додому. І їдьте на то місце, де він твого батька вбив. Нехай він лягає в твій віз, а ти йди на міст і скоч просто на нього, би-сь його вбив, як він убив твого батька.</p>
	<p>А той каже:</p>
	<p>— Нє, ліпше я похороню батька без всякого-якого, бо як я скочу з мосту в віз, то можу попасти головою в драбину або поза драбину і вбити сам себе. Хороню батька без всякого-такого і я дарую йому.</p>
	<p>І каже суддя:</p>
	<p>— Ідіть, справа закінчена.</p>
	<p>Та й вони зайшли, а бідняк іде позаду всіх. А суддя спинив його на коридорі і питає:</p>
	<p>— Що ж ти мені показував з-під поли?</p>
	<p>А він виймає свій пакунок, розвиває і показує цеглу.</p>
	<p>— Дивіться, пане суддя, цегла. Якби мене погано судили, то я би був вас цією цеглою вбив.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>25 (2056). Як судили бідняка. СУС 1534. 11 листопада 1989 р. Тереняк Данило Васильович (1911). Львівська область, Турківський район, село Либохора</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Бойківщини/">Фольклор Бойківщини</a></li>
	</ul>
</footer>
<!--#include virtual="/-/inc/general__page_end.inc" -->
