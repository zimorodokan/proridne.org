<!--#include virtual="/-/inc/general__page_start.inc" -->
<title>Як пропав поганий цар ☼ Українська народна казка ☼ Народна творчість</title>
<meta name="Description" content="Українська народна казка Закарпаття «Як пропав поганий цар» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Як пропав поганий цар.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Як пропав поганий цар <br><span class="article__headerDescription">Українська народна казка Закарпаття</span></h1>
	<p>Казка за Поганого царя. Він не був, той цар, поганий на обличчя. Він мучив народ. А той другий цар був дуже чесний. А в Поганого царя був такий порядок: хто сказав щось проти нього, хто май розумний, тих убиває. Запишуть його в список і на рано його вже не є. Усіх таких людей убивали.</p>
	<p>А були два таких, котрі того Поганого царя охороняли. І щось не полюбилися вони йому, і записали їх у той список. А вони про то дізналися й втікли. І перейшли границю до того чесного царя. Но й що? Той їх не видає. Тоді Поганий цар дав ультимат, що піде на нього війною, як не видасть ті два хлопці, а той все рівно не видав.</p>
	<p>І прийшов на голову Поганому царю такий сон, що його простий селянин ізнищить. І він був дуже незадоволений тим ділом. Як то простого селянина син може його знищити?</p>
	<p>У Поганого царя був син. А давно було так, що самі царі билися, а бідний народ дивився. Котрий виграв, той і війну виграв.</p>
	<p>А в одного чоловіка були три хлопчики, два були май старші, а єден, Василько, маленький. Як мати померла, йому чотири роки було. Коли мамку положили в яму, і він на ню впав, і важко було його там узяти. А була бідна жіночка, що од неї вбили чоловіка, Оленка. І вона взяла того хлопчика.</p>
	<p>— Васильку, Васильку, — плакала вона й кривавими сльозами мила його. — Я буду твоя мама.</p>
	<p>І він притулився до тої жіночки, і поховали його мамку.</p>
	<p>І виховувала його тота Оленка. І було йому в неї дуже добре. А його батько вже ослаб, вже не біровав. І скликав він усіх трьох своїх синів і сказав:</p>
	<p>— Завтра-позавтрі я умру. Я вмру і підете на кладвище мене сокотити. Першу ніч, другу й третю.</p>
	<p>І вмер батько, і поховали його. Та й сі хлопці, май старші браття, кажуть:</p>
	<p>— Васильку, ти би-сь не пішов няня посокотити? Бо ми наробилися.</p>
	<p>Вони бояться.</p>
	<p>— Добре, я буду сокотити, — погодився Василько.</p>
	<p>Пішов він на цвинтар, ворота одкрилися. В дванадцятій годині ночі одкрився гроб і звідає його отець:</p>
	<p>— Ти туй, синочку?</p>
	<p>— Туй.</p>
	<p>— Візьми подаруночок від мене. Там на воротах сидить хлопчик. Іди до нього, і він тобі подаруночок вручить.</p>
	<p>А то ангел. Прийшов до нього хлопчина, і ангел йому вручив, що май ліпше. Дав йому таку сорочку, що як вбере її, то ніяка куля його не досягне.</p>
	<p>Другу ніч пішов Василько знов на цвинтар, і подарував йому отець золотий хрестик і шабельку. Як одягнув той хрестик на себе й взяв у руку шабельку, то огромну силу мав.</p>
	<p>Прийшов Василько на кладвище третю ніч, а няньо вийшов з гробу і говорить:</p>
	<p>— Туй маєш кантар. Потрясеш ним, і тобі явиться золотий чесний кінь, де хоч, там поїдеш на нім.</p>
	<p>Приходить Василько додому й хвалиться:</p>
	<p>— Мамочко, я дістав подаруночок файний!</p>
	<p>А в того доброго царя була файна дівочка. І їй приснився сон, що хто вискочить на третій поверх, за того вона заміж піде. І повіла вона то свойому нянькови цареви, і цар дав приказ, щоб молоді хлопці йшли скакати на третій поверх.</p>
	<p>Приходить Поганого царя син та подивився. Та й думає: «Я де там скочу?» А Василько дознав про то і сказав:</p>
	<p>— Я піду там.</p>
	<p>Потряс він кантарем, прибіг до нього кінь. Сів він на того коня, приїхав там, вискочив на третій поверх і назад гоп! Єсть такий!</p>
	<p>І так повторювалося три рази. Другий день і третій день він знов пішов там. І скочив до царівни ще два рази. І, як за другим разом хотів її цілувати, вона йому печатку на голову вдарила, та дівочка Олена, царська донька.</p>
	<p>А він пішов домі й нич нікому не каже. Завив голову та сидить. А туй провірка. «Є такий?» Провірили братів:</p>
	<p>— Уже в вас нема більше нікого?</p>
	<p>— Нема. Є лиш Василько, його голова болить.</p>
	<p>— Що там у нього? Ану розвивайте. Болить тя голова? Розвили голову, подивилися.</p>
	<p>— Ага-а-а! Та тото ти був? Простий чоловік! Простак!</p>
	<p>— ...Ідеме до царя.</p>
	<p>— А в мене мамочка є.</p>
	<p>Прийшли до царя. Подивився цар та й сказав:</p>
	<p>— Що собі вибрала, то й маєш.</p>
	<p>Зробили весілля та й жиють вони собі з царською донькою. А туй іде з військом Поганий цар. Війна! Но що буде? Добрий цар зібрав військо, вишорилося все, музика, гудьба йде. А царі, знаєте, бояться.</p>
	<p>Його тесть, цар, пішов з військом уперед, а він вийшов вон, потряс кантарем, і явився кінь.</p>
	<p>— Куди?</p>
	<p>— На війну.</p>
	<p>А на ньому все те, що йому няньо подарував, і йде він позаду свого тестя. Но й що? Сходяться царі битися. А Василько каже тестеви:</p>
	<p>— Я буду битися.</p>
	<p>Зійшлися вони, Василько й Поганий цар. Поганий цар витягає шаблю — цесь відбив. Невдача в Поганого царя. Другий раз махнув шаблею Поганий цар — невдача. А Василько шаблею повх! І відтяв Поганому царю голову. Так зять замість тестя убив Поганого царя. Айбо порубав йому руку Поганий цар. Він уже відтяв царю Поганому голову кривавою рукою.</p>
	<p>Нараз задуло погане військо в труби й витягло білі прапори. Пропав Поганий цар — військо здається. Прибігли дівчата-медички, завивають Василькови руку, бо рука порубана. Завили, а цар своєю жеболовочкою, де набите було золотими буквами ім’я його, завив тоту руку зверху.</p>
	<p>— А відки ви? — звідає цар.</p>
	<p>— З Липовця.</p>
	<p>А там, де він жив, липа росла. Цар дивиться на мапу — Липовця не є.</p>
	<p>Прийшов Василько додому та й ліг. А до сього доброго царя двигнули в гості всі царі. І того Поганого царя офіцери прийшли. Раді, що нема Поганого царя, вони вже приєдналися до цього царя, музики грають. Добрий цар усіх скликав на гостину до себе.</p>
	<p>— Но, йдіть, — наказує, — і за Васильком, щоби й він прийшов. Поставили золоті погари цареви та царици. А їм двом теж поставили, Василькови і його жоні. Айбо Василько дуже слабий. Або помаленьку прийшов, узяв погарчик і піднімає при всьому народови. І каже:</p>
	<p>— Щасливая та рука, котра знищила Поганого царя. А всі дивуються:</p>
	<p>— Як? Такий простий знищив Поганого царя?</p>
	<p>— Ану, санітарки, сюди, — кличе цар. — Дівчата, перевийте йому руку.</p>
	<p>Перевили руку. Цар подивився. О-о-о, тото ти, Васильку?!</p>
	<p>— Я.</p>
	<p>І цар зняв свою корону та поставив на його голову. — Будь царьом замість мене. Для всього народу будь. І не було Поганого царя, і було в тому царстві мирне й веселе життя.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Вучкове, Міжгірського району, Закарпатської області 31 липня 2002 року Юрик Дмитро Іванович (1911 року народження)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Закарпаття/">Фольклор Закарпаття</a></li>
	</ul>
</footer>
<!--#include virtual="/-/inc/general__page_end.inc" -->
