<!--#include virtual="/-/inc/general__page_start.inc" -->
<title>Доля багачевого сина ☼ Українська народна казка ☼ Народна творчість</title>
<meta name="Description" content="Українська народна казка Гуцульщини «Доля багачевого сина» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Доля багачевого сина.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Доля багачевого сина <br><span class="article__headerDescription">Українська народна казка Гуцульщини</span></h1>
	<p>Колись давно мав багач сина. Той син мав іти до війська. А в другого багача була дівчина. І каже тато того хлопця: — Ходім засватаємо ту дівчину.</p>
	<p>А та дівчина лишень вродилася. У військо тоді йшли на піхоту. Щоб зайти туди й відти і там відслужити, то проходило двадцять років. Каже тато:</p>
	<p>— Заків ти відслужиш і вернешся, ця дівчина виросте. І ти з нею одружишся.</p>
	<p>Заручилися вони з тою дівчиною і він пішов до війська. Вибув він там двадцять років і йде додому. Іде він дорогою, і застав його вечір. Зайшов у селі до якоїсь жінки, а та жінка каже:</p>
	<p>— Ночуйте, вояче.</p>
	<p>— Ні, я йду далі. Чого я маю боятися?</p>
	<p>І він пішов. Іде він далі, уже добре стомився, уздрів світло та й рішив таки зайти й спитати господаря, чи не приймив би його на відпочинок. Заходить, а в хаті дідо. Він проситься на ніч, а той дідо каже:</p>
	<p>— Нема тут відпочинку. Вояк питає:</p>
	<p>— Чому? У вас тут так багато лужок та й нема де відпочити? А дідо йому каже:</p>
	<p>— Це не лужка, це талан людський.</p>
	<p>— Та й мій тут є талан? — питає вояк. Дідо каже:</p>
	<p>— Є.</p>
	<p>— То котрий мій талан?</p>
	<p>— Ади то лужко порожнє.</p>
	<p>А коло того порожнього лужка стояло убране лужко, все в золоті. Вояк питає діда:</p>
	<p>— Ну а це чий талан, оте файно убране лужко?</p>
	<p>— То тої циганки, що в вас на толоці. Прийшов він додому, а тато каже:</p>
	<p>— Твоя дівчина вже виросла велика, іди та відвідаєш її. А він каже:</p>
	<p>— Я не йду.</p>
	<p>— Ну а чого не йдеш? — питає тато.</p>
	<p>— Я не беру цю дівчину, а озму дочку в цигана на толоці. Як почув це тато, то сказав синови:</p>
	<p>— Ти не мій син, я тебе не хочу знати. І зрікся його тато.</p>
	<p>А син пішов до вуйка та й каже:</p>
	<p>— Вуйку, ходім у старости.</p>
	<p>— Куди?</p>
	<p>— Та до того цигана. Вуйко каже:</p>
	<p>— Ти на збитки говориш. Ти дуриш мене.</p>
	<p>— Ні, йдемо та й усе, — каже він.</p>
	<p>Прийшли вони до цигана. Циган з дітьми на печи. Та й та дівка на печи. Вуйко каже до цигана:</p>
	<p>— Чи ти знаєш, чого ми до тебе прийшли? А циган відповідає:</p>
	<p>— До мене різні люди приходять. Той приходить сокиру зробити, той сапу. Що хоче, то каже. Та й ви скажете.</p>
	<p>— Ми прийшли до вас у старости. Хочемо висватати дівку. А циган каже:</p>
	<p>— Коби ви не сміялися з бідного цигана.</p>
	<p>— Де ваша дівка? — кажуть вони. — Най ми видимо.</p>
	<p>— Та злази з печі, — каже циган дівчині. Вони витягли горівку. Циган каже дочці:</p>
	<p>— Іди заріж курку.</p>
	<p>Приготувала вона курку, їдять вони. Попоїли, вуйко пішов, а жених лишився. Уже й не йде додому. Поженилися вони та й жили в того цигана. А циган каже:</p>
	<p>— В селі лишилася порожня хата. Ви би пішли до того опікуна та собі наймили ту хату. Може би, ви там краще жили.</p>
	<p>Пішли вони винаймили ту хату, та й каже чоловік жінці:</p>
	<p>— Берися до роботи. А я йду в ліс на полювання. Може, щось уб’ю, аби було що їсти.</p>
	<p>Вона почала припрятувати. Зробила порядок у хаті, тільки ще мала одну діру заткати. Вона в ту діру набивала глину, а ту глину з діри щось вимітувало. Взяла вона городник, ту діру розкопала і там знайшла кітлик з грішми. Вона той кітлик розіткала — золото й срібло.</p>
	<p>Забила вона ту діру, зробила порядок і кладе ватру, варить їсти. Та й чоловік прийшов. Питає:</p>
	<p>— Ну що, вже зробила порядок?</p>
	<p>— Зробила, — каже. А він каже:</p>
	<p>— Та й мені добре пішло ниньки. Щось він там уполював, уже є що їсти.</p>
	<p>Це була субота, а в неділю його тато робить бай. Скликав людей. А сусід каже:</p>
	<p>— Я вашого сина покличу.</p>
	<p>— Клич або не клич, мені його не треба, — сказав тато. А той чоловік підійшов та й каже:</p>
	<p>— Тато сказав, аби ти прийшов. Він бай робить.</p>
	<p>Люди посходилися, прийшов і син ґазди з жінкою. А ґазда увійшов та й каже:</p>
	<p>— Я вас не закликав на бай. Я закликав, щоб усім вам сказати: хто цей стіл убере золотом, тому буде весь мій маєток.</p>
	<p>Люди стривожилися. Хто має такі гроші, щоб застелити стіл? Зачали сперечатися. А син ґазди каже:</p>
	<p>— Ану, люди, заспокойтеся. Моя жінка береться до роботи.</p>
	<p>(А як вони йшли туди, то взяли з собою грошей.) І жінка зачала встелювати стіл грішми. Уже застелила, усі байкують, сміються. А ґазда не входить. А як увійшов до хати, то плеснув у долоні та й каже:</p>
	<p>— Ба хто мій маєточок забирає?</p>
	<p>А люди кажуть:</p>
	<p>— Ади твій син забирає в тебе маєток.</p>
	<p>Тоді син згорнув ті гроші в хустку та й каже:</p>
	<p>— Нате вам, тату. Не треба мені вашого маєтку. Оце я вам таки даю.</p>
	<p>Та й пішов з жінкою додому.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Прокурава, Косівського району, Івано-Франківської області 6 червня 1985 року Дубравський Юрій Миколайович (1910 року народження)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Гуцульщини/">Фольклор Гуцульщини</a></li>
	</ul>
</footer>
<!--#include virtual="/-/inc/general__page_end.inc" -->
