<!--#include virtual="/-/inc/general__page_start.inc" -->
<title>Пан і злодій ☼ Українська народна казка ☼ Народна творчість</title>
<meta name="Description" content="Українська народна казка Покуття «Пан і злодій» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Пан і злодій.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Пан і злодій <br><span class="article__headerDescription">Українська народна казка Покуття</span></h1>
	<p>Був бідний хлопець і не мав де подітися. Сирота був, родичів не мав. Пішов до пана та й каже:</p>
	<p>— Прийміть мене до свого війська. Я буду у вас служити. А пан йому:</p>
	<p>— Добре, прийму.</p>
	<p>Дав йому військове вбрання, він ся вбрав, а пан йому каже:</p>
	<p>— Як навчишся красти так, аби я тебе не зловив, то дам тобі щонайкращого коня і підеш додому.</p>
	<p>Хлопець каже:</p>
	<p>— Добре.</p>
	<p>І пішов межи панове військо. Займаються вони, ті жовнєри, всячиною, маширують. Пройшов рік, пройшов другий, і йому вже се набридло. Хоче, аби пан його вже звільнив з війська, але ще не навчився красти.</p>
	<p>Але чув він, як говорили помежи себе жовнєри, що в пана є шафа. А там — дуже дороге вбрання. І подумав він: «Як би я то вбрання вкрав?» І заявив панови:</p>
	<p>— Я вже хочу зачинати красти. Сокотіться.</p>
	<p>А в того пана сидів у пивници арештований збуй. Знав він усе наперед, що має бути. Пан пішов до того збуя і питається:</p>
	<p>— Сеї ночі буде в мене злодій. Як я його маю злапати? А той збуй каже:</p>
	<p>— Він прийде красти убрання з вашої шафи. А ви озміть та помастіть трошки підлогу смолою. Він стане ногами на ту смолу, вкраде ваше вбрання і піде спати межи жовнєри, бо він служить у жовнєрах. А ви пішлете двох жовнєрів, аби сконтролювали всі черевики. У кого буде смола на підошвах, то то злодій, що вкрав убрання. І най вони ті підошви, де буде смола, тихонько відрубають.</p>
	<p>Настала ніч. Жовнєри полягали спати, а сей хлопець пішов красти то вбрання. Заліз до того покою, прийшов до шафи, розімкнув її, склав убрання в мішок і виходить. Чує, що прилипають черевики. Але байдуже то йому. Відорвав ноги від підлоги та й пішов.</p>
	<p>Рано пан устає та й до шафи — вбрання нема. Але пан уже знає, що він має робити, і нічого не каже. Перебув день, а на другий день увечір закликав двох жовнєрів і сказав:</p>
	<p>— Військо полягало спати. Ви підіть і подивіться, у кого на підошвах є смола. І відрубайте ті підошви.</p>
	<p>Так ті жовнєри й зробили. Ходили, дивилися скрізь — не було, не було смоли, аж нарешті найшли смолу на його черевиках. Відрубали ті підошви і пішли собі.</p>
	<p>А злодій схотів уночі надвір, скочив з лужка, убув черевик, а він без підошви. Убув другий, а то й другий без підошви. Він витягає з кишені ніж і всім жовнєрам відрубує з черевиків підошви.</p>
	<p>Рано підйом. Всі посхоплювалися, хотять вбути черевики, а всі черевики без підошов. Панови соромно стало — військо лишилося босе. Йде пан до того збуя радитися.</p>
	<p>— Що робити? Хтось відрубав усім жовнєрам підошви і не знати, хто.</p>
	<p>А той збуй каже:</p>
	<p>— То зробив той, що вбрання украв. Солдати відрубали йому підошви, а він тоді відрубав усім. Але то нічо’, — каже збуй. — Він прийде сеї ночі касу вашу обікрасти. А ви озміть та й коло каси викопайте яму, а в яму насипте смоли. Він ускочить у ту смолу і з тої смоли не вилізе. Так його і злапаєте.</p>
	<p>Пан сказав то слугам, викопали вони глибоку яму коло тої каси і накидали туди смоли. Та й чекають, що з того вийде.</p>
	<p>На другий вечір жовнєри полягали спати, а він пішов красти. В тому місті жив швець. Злодій його знав. Та й каже він тому шевцеви:</p>
	<p>— Поможи мені вкрасти в пана касу. А грішми поділимося.</p>
	<p>Той швець був бідний чоловік, та й покортіли його гроші. Каже він:</p>
	<p>— Добре, піду.</p>
	<p>Зібралися та й пішли обидва красти. Прийшли під ту кімнату, де каса була, видовбали під мур діру, і каже злодій шевцеви:</p>
	<p>— Ти лізь досередини, до каси, а я буду сторожувати, аби хто не надійшов.</p>
	<p>Бідний швець поліз досередини, до каси, і впав у ту смолу, аж поки голова. А злодій чекає та й чекає надворі — нема нікого, ніхто не виходить. Він посвітив у ту діру лямпов, а той у смолі вже неживий. Він тоді залазить у діру, іде боком поза яму і вибирає з каси гроші. А шевцеви відрубав голову і втік.</p>
	<p>На другий день рано пан іде до каси — каса розбита і грошей нема. А в смолі чоловік без голови. Іде пан до того збуя та й розказує йому, що каса розбита, гроші забрані, а в ямі чоловік без голови. А збуй каже:</p>
	<p>— Той злодій, що вас обкрадає, післав другого чоловіка. Той чоловік застряг, а він заліз і йому голову відрубав, аби ви не пізнали, і гроші забрав.</p>
	<p>Питає пан:</p>
	<p>— Ну, а що далі робити? А збуй каже:</p>
	<p>— Ви скажіть, щоб витягли той труп з ями, файно обмили його і вбрали в чисту сорочку. Тоді на краю міста най викопають яму. І щоб та яма була в споді ширша, а вгорі вузенька. Коло ями най закопають слуп і повісять того трупа без голови. Хтось мусить за тим трупом прийти. Та й впаде у ту яму і не вилізе. Ви його і злапаєте.</p>
	<p>Пан сказав жовнєрам, аби так зробили. Вони все зробили, як пан сказав, і поїхали. А злодій прийшов до шевцевої жінки і розказав їй і дітям, що ся стало з їх татом. Жінка й діти зачали плакати. А він каже:</p>
	<p>— Не плачте. Я даю вам всі сі гроші, що з каси забрав, а з тобою оженюся і буду жити.</p>
	<p>Люди дивляться — труп на слупі над ямою. Ніхто не підходив до того близько. А злодій уночі пішов узяти відти труп і поховати. Лиш хотів підійти до слупа і впав у яму. Сюди-туди — вилізти не мож, бо яма всподі широка, а вгорі вузька. Він давай тоді кричати:</p>
	<p>— Ґвавт! Ґвавт!</p>
	<p>Сонні люди почули то, посхоплювалися. Хтось кричить — треба рятувати. Всі біжать — і в ту яму, в ту яму. Нападали в яму, а він одному на плечі, другому на голову — та й утік. А людей лишилася повна яма.</p>
	<p>Рано посилає пан жовнєрів подивитися, хто там зловився. А там повна яма. І пани, і жиди, і прості люди. Та й що? Повитягали тих людей та й сказали панови, що повна яма була.</p>
	<p>Панови стало соромно, що таке зробив. Іде він знов до того збуя радитися. А збуй каже:</p>
	<p>— Та злодій утік з ями, то невинні люди лишилися в ямі.</p>
	<p>— Що далі буде? — питає пан. А збуй каже панови:</p>
	<p>— Скажіть, най беруть трупа на віз та й везуть попід хати. Чий се буде труп, той мусить заплакати. Чи жінка заплаче, чи мама, чи сестра.</p>
	<p>Взяли того трупа на віз та й возять по місті попід кожну хату. Ніхто не плаче. Доїздять до хати тої бідної жінки й дітей. А злодій побіг у місто та й купив горня молока квасного, борше забігає в хату і каже тій жінці:</p>
	<p>— Як вони приїдуть перед хату з трупом твого чоловіка, розбий се горня з молоком та й тоді плач, скілько хочеш. Ти плачеш, бо розбила горня з молоком.</p>
	<p>Вони лиш приїздять перед хату, а вона вздріла труп свого чоловіка на возі, розбила горня і плаче. І діти плачуть. Жовнєри входять до хати й питають:</p>
	<p>— Чого ти, жінко, плачеш? А вона каже:</p>
	<p>— Дивіться, п’ятеро дітей голодних, а я за послідні гроші молока купила. Горнець розбився, і молоко пропало. Та й того плачу, що молоко розлилося.</p>
	<p>Вони подивилися на нещасну жінку, обернули коні та й привезли того трупа назад до пана. Пан їх питає:</p>
	<p>— Ніхто не плакав за сим трупом? А вони кажуть:</p>
	<p>— Ніхто. Жінка з дітьми плакала, але тому, що молоко розливала. Та й поховали того трупа без голови на цвинтарі. А пан дав злодійови коня і звільнив його від служби у війську, бо навчився добре красти. І жив він з жінкою бідного шевця.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Торговиця, Городенківського району, Івано-Франківської області 7 вересня 1987 року Гринюк Євдокія Михайлівна (1917 року народження)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Покуття/">Фольклор Покуття</a></li>
	</ul>
</footer>
<!--#include virtual="/-/inc/general__page_end.inc" -->
