<!--#include virtual="/-/inc/general__page_start.inc" -->
<title>Про бочку ☼ Українська народна казка ☼ Народна творчість</title>
<meta name="Description" content="Українська народна казка Кіровоградщини «Про бочку» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Про бочку.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Про бочку <br><span class="article__headerDescription">Українська народна казка Кіровоградщини</span></h1>
	<p>Помираючи, старий батько покликав своїх п’ятьох синів і сказав:</p>
	<p>— Діти мої, прийшла моя остання година. Послухайте, яку казку я розповім вам перед тим, як назавжди заплющити очі. Слухайте мене уважно, бо я хочу, щоб ви розтлумачили мені її.</p>
	<p>Сини не відривали очей від свого батька. Старий оглянувся і почав розповідати:</p>
	<p>— Виріс у лісі великий дуб. Жолуді дощем сипалися з його могутніх гілок. Коріння його було глибоко в землі. Налітали на нього злі буревії, але нічого не боявся старий дуб.</p>
	<p>Одного разу прийшов до лісу тесля. Оглянув він дуб, засукав рукави, взяв сокиру і став рубати дерево. До вечора він звалив дуба на землю, обрубав гілки, а колоду повіз до себе в майстерню.</p>
	<p>Там він зробив з нього відмінні дошки. Восени до нього в майстерню прийшов бондар. Він завантажив дошки на віз і забрав до себе. У своїй майстерні бондар зробив з дошок клепки, обручі, днище і зібрав з них велику бочку. У цю бочку він кожну осінь наливав молоде вино і продавав його селянам для весіль, іменин і поминок.</p>
	<p>Так він робив до того часу, поки бочка була міцна. Але одного разу один з обручнів луснув. Вино вилилося з бочки і вона розсохлася.</p>
	<p>Коли бондар схаменувся, було вже пізно. Клепки розійшлися і розпалися. Діти підхопили обручі і стали катати їх на вулиці. А господиня спалила клепки і днище раніше міцної бочки. Ось і розтлумачте мені цю казку.</p>
	<p>Задумалися п’ятеро братів, але ніхто не міг розгадати батькову казку. Тоді старий батько похитав головою і сказав:</p>
	<p>— Молоді ви ще і тому недогадливі. Я розтлумачу вам її зміст. Ліс з великими деревами, які тягнуться до неба — це наша держава. Бочка — це сім’я, клепки — це ми, обручі — злагода, а вино — радість і щасливе життя. Поки у сім’ї мир і злагода — життя буде щасливим. Дім, у якому немає злагоди — пропащий дім. Бережіть обручі, діти мої.</p>
	<p>Старший син нахилився, поцілував батькову руку і сказав:</p>
	<p>— Дякуємо тобі, батьку, за мудру пораду. Ми не забудемо її, поки живі.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>36 (7918). Про бочку. СУС —. Записала Гудим Ольга 2010 року. Бабич Наталія Олексіївна (1938). Кіровоградська область, Олександрівський район, Підлісне</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Кіровоградщини/">Фольклор Кіровоградщини</a></li>
	</ul>
</footer>
<!--#include virtual="/-/inc/general__page_end.inc" -->
