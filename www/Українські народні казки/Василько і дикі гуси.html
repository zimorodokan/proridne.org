<!--#include virtual="/-/inc/general__page_start.inc" -->
<title>Василько і дикі гуси ☼ Українська народна казка ☼ Народна творчість</title>
<meta name="Description" content="Українська народна казка Буковини «Василько і дикі гуси» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Василько і дикі гуси.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Василько і дикі гуси <br><span class="article__headerDescription">Українська народна казка Буковини</span></h1>
	<p>Були собі дід і баба, і був у них синок Василько. Тато його ні на очі. Каже жінці:</p>
	<p>— Завішай його, або вбий, або занеси куди, бо мені його не треба.</p>
	<p>Взяла баба свого сина, завела до озера і кинула в воду. А з-під води з’явився домик, і Василько зайшов у той домик. Побачила бабка, що син її не втопився, та й каже йому:</p>
	<p>— Я буду щодня приносити тобі їсти. Як прийду, то буду казати: «Васильку, Васильку, виплини, я тобі їсти принесла!»</p>
	<p>Учув це медвідь, приходи на другий день і кличе грубим голосом:</p>
	<p>— Васильку, Васильку, виплини, я тобі їсти принесла!</p>
	<p>— Брешеш, як пес! У мої мами тоненький голос, — отвічає Василько. А як покликала його мама, він виплив, наївся і знов під воду з домиком пішов.</p>
	<p>Пішов медвідь до коваля зуби гострити, щоб тонкий голос мати. Коваль зробив йому тонкі зуби, і він почав говорити таким голосом, яким Василькова мама говорила. Прийшов медвідь до озера і кричить:</p>
	<p>— Васильку, Васильку, мама тобі їсти принесла!</p>
	<p>Домик виплив з-під води, медвідь ухопив хлопчика і поніс у ліс. Заніс його до свої хати і сказав медведиці:</p>
	<p>— Жінко, напали добре в печі і кинь його в піч, а я йду принесу горівки, вина, і зробим баль.</p>
	<p>Медведиця напалила і каже Василькови:</p>
	<p>— Ставай на лопату, я тебе вкину в піч. А Василько питає:</p>
	<p>— Як ставати? Покажіть.</p>
	<p>Вона лиш стала на лопату, а Василько вхопив її і всунув у піч. Та й закрив її там. Вийшов надвір, а медвідь якраз іде додому. Хлопець злякався і виліз на дуба. Подивився медвідь у піч і побачив, що жариться медведиця. Розсердився, вибіг надвір і зачав гризти дуба, на якому сидів хлопчик. Але ліс був густий, і Василько переліз на друге дерево, а з другого — на третє. А тут летять дикі гуси. Він кричить:</p>
	<p>— Гусенята-рибленята, Візьміть мене на криленята! Будете в мене їсти й пити, По колінця в просі ходити!</p>
	<p>А гуси отвічають:</p>
	<p>— Там ззаду другі летять.</p>
	<p>Та й полетіли. Надлетіли другі гуси, і Василько знов кричить:</p>
	<p>— Гусенята-рибленята, Візьміть мене на криленята! Будете в мене їсти й пити, По колінця в просі ходити!</p>
	<p>Другі гуси спустилися і схопили його. Та не годні були високо вгору піднятися, бо він тяжкий. А медвідь усе вгору скаче, хоче Василька вхопити. То ту гуску піймити хоче, то другу, А гуси залляли йому очі. Заким медвідь пішов до річки промити очі, гуси полетіли.</p>
	<p>Летять над хатою Василькових батьків, а ті якраз у хаті їдять та й кидають вікном кісточки надвір. Гуси спустили Василька на подвір’я, а він говори:</p>
	<p>— Ви самі їсте м’ясо, а мені кісточки кидаєте.</p>
	<p>Вийшли старий зі старою з хати, побачили Василька і дуже зрадувались. І дід уже був добрий до свого сина. Гусям дали їсти й пити, а малого забрали до хати. Може, вони ще й дотепер жиють.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Вашківці, Сокирянського району, Чернівецької області 9 лютого 1979 року Чорна Параска Федорівна (1900)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Буковини/">Фольклор Буковини</a></li>
	</ul>
</footer>
<!--#include virtual="/-/inc/general__page_end.inc" -->
