<!--#include virtual="/-/inc/general__page_start.inc" -->
<title>Сучий син Гарасим ☼ Українська народна казка ☼ Народна творчість</title>
<meta name="Description" content="Українська народна казка Гуцульщини «Сучий син Гарасим» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Сучий син Гарасим.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Сучий син Гарасим <br><span class="article__headerDescription">Українська народна казка Гуцульщини</span></h1>
	<p>Жила одна графиня без мужа. В неї була служниця і більше нікого. Дітей жодних не було. Тільки кімнатна сука була. Дуже хотілось графині мати дитину, але не було. Одного разу приносить якийсь чоловік живу рибу і говорить, щоб вона купила. Коли поїсть, то народить сина. Графиня купила і приказала кухарці ту рибу пожарити. Коли кухарка жарила, вона тої риби пробувала. Графиня ту рибу з’їла, а кісточки дала суці.</p>
	<p>Пройшов деякий час, і графиня народила сина, і служниця народила сина. А в суки народився собачка. Хлопчики були однакові. Не можна було розпізнати, котрий був графині син, а котрий кухарки.</p>
	<p>І росли ті хлопці до сімнадцяти років. Коли їм виповнилося сімнадцять років, вони задумали йти в світ шукати щастя. І той собака ріс до сімнадцяти років. Зібралися вони йти і зайшли в конюшню вибрати собі коней. І собака забіг у конюшню і в мить перетворився на людину. Собаки не стало, а став хлопець. (Він був до того часу зачарований). І заговорив він до них:</p>
	<p>— Беріть мене, браття, з собою. Я ваш брат.</p>
	<p>Вони дуже здивувалися і нічого не сказали. Вибрали собі трьох однакових коней, всідлали їх, сіли й поїхали. І всі три вони були однакові, так, що не можна було розпізнати їх, котрий чий син.</p>
	<p>Їхали вони довгий час. Заїжджають у величезне місто, столицю якоїсь держави. Все місто в траурі, всюди висять чорні фани. Вони під’їхали до одної корчми, щоб попоїсти. І питаються в господаря корчми, що за траур по всьому місті. А господар їм відповідає:</p>
	<p>— Наше місто користається водою з одного джерела. В тім джерелі є великий змій. Люди відпросили його, щоб він давав воду. І кожен день дають для него жертву. І прийшла черга цареви давати на жертву змію свою дочку. Якщо цар не дасть жертву, то змій не дасть людям води.</p>
	<p>Один з хлопців говорить:</p>
	<p>— Дайте знати цареви, що я врятую його дочку від змія. Зразу поїхали до царя і дали знати, що є такий чоловік, який хоче побороти змія і оборонити цареву дочку. Приказав цар своїм слугам взяти карету і поїхати за тим чоловіком у корчму. І привезти його до него, до царя. Цар йому говорить:</p>
	<p>— Якщо ти побореш змія і врятуєш мою дочку, вона буде твоя жінка і ти будеш на моїм місці царювати.</p>
	<p>За містом була гора, а в тій горі — печера, де сидів змій. І туди йому приводили кожний день жертву. Приказав сучий син царевій дочці, щоб зжарила гуску і приготувала літру вина. І щоб була коло него. Коли він скаже, щоб вона подала йому ту гуску й вино. А до печери ніякої жертви не вести.</p>
	<p>Змій чекав жертви, а йому нікого не привели. Вночі летить змій до царя. За ним вогонь сиплеться з трьох ротів. На півдорозі присів змій коло мосту спочить. Присів і говорить:</p>
	<p>— Нема сучого сина Гарасима, щоб я його боявся. А сучий син виходить з-під моста і говорить:</p>
	<p>— Я гезде. Змій питає:</p>
	<p>— Що ти хочеш, битися чи миритися? Сучий син відповідає:</p>
	<p>— Якби я не хотів битися, я би не сидів під мостом і не чекав тебе.</p>
	<p>Змій кидається на сучого сина, а він виймає шаблю, і починається поєдинок. Бились вони, бились, так, що стомились оба, і змій, і Гарасим. І заговорив змій до Гарасима:</p>
	<p>— Якби я хоть відро води випив, я б тебе поборов. А сучий син сказав:</p>
	<p>— Якби я мав гуску печену і збанок вина, я б тебе поборов. Тут дівчина подала Гарасимови гуску й вино. Він випив вино і з’їв гуску. І побив Гарасим змія, позрубував йому голови.</p>
	<p>Бій тривав до ранку. А вранці цареви дали знати, що змій порубаний. Цар приказав зняти всі траурні фани і в честь перемоги над змійом зробити обід для всіх людей, хто тілько відки прийшов.</p>
	<p>А ті два брати чекають Гарасима в корчмі, бо він їм так і сказав: «Ви мене тут чекайте». А народ п’є-гуляє з радости, що змій уже не буде панувати над водою і ніхто не буде давати йому жертву.</p>
	<p>Четвертого дня говорить Гарасим до царя:</p>
	<p>— Я від’їжджаю. І скоро вернуся, зробим весілля. А ви щоб свою дочку не віддавали за другого.</p>
	<p>Попрощалися, царева дочка вийшла провожати його. Вийшла вона на подвір’я, і Гарасим зачарував її в яблуню. І сказав цареви, щоб яблуньку кожний день поливали і доглядали. І врожаю з тої яблуні нікому не давати і самим не їсти. Що з неї впаде, хай під нею лежить. І сів Гарасим на коня і поїхав.</p>
	<p>Заходить він у корчму, забирає братів, і їхали вони всі три довгий час, І заїхали в другу державу, і там було те ж саме. Така сама тривога була. І теж попала черга на цареву дочку. Її мали дати змійови в жертву. Коли вони зайшли в корчму і спитали господаря, чому такий траур, господар відповів:</p>
	<p>— В нашій державі є змій, якому кожний день дають жертву. І тепер прийшла черга на цареву дочку. Тому такий траур.</p>
	<p>Говорить з трьох братів один:</p>
	<p>— Дайте знати цареви, що я його дочку врятую від змія.</p>
	<p>— Дали знати цареви, і цар приказав негайно привезти цего чоловіка. Слуги поїхали й привезли його. Цар йому говорить:</p>
	<p>— Якщо ти врятуєш мою дочку, я віддам тобі свою коруну, і будеш ти на моїм місці царювати.</p>
	<p>За тим містом була велика гора, а в горі була печера. До тої печери кожний день приводили жертву для змія. І сказав Гарасим царевій дочці, щоб спекла дві гуски і приготувала дві літри вина, та щоб подала їх, коли він скаже.</p>
	<p>Приходить у ту печеру Гарасим, сідає і чекає, коли прийде до него змій. Вночі чує шум. Летить змій. Прилітає до печери, сердитий, злющий. Сів на землі і говорить:</p>
	<p>— Нема сучого сина Гарасима, щоб я його боявся. Убив він мого брата. Як він мені попадеться, я його з’їм.</p>
	<p>А Гарасим виходить з печери і говорить:</p>
	<p>— Я є тут. Змій питає:</p>
	<p>— Як, Гарасиме, будемо битися чи миритися? Гарасим відповідає:</p>
	<p>— Якщо би не битися, я б тут не сидів, не чекав на тебе.</p>
	<p>І почався між ними бій. Змій хоче кусати, а Гарасим шаблею відбивається. Стомились оба. І каже змій:</p>
	<p>— Якби я два відра води випив, то б тебе поборов.</p>
	<p>А Гарасим з’їв дві гуски і випив дві літри вина. Взяв шаблю в ліву руку та як замахнувся, відразу одну голову відрубав. І так одну за другою відрубав змійови всі шість голів.</p>
	<p>Рано цар присилає своїх слуг на ту гору, щоб подивилися, чи справді поборов той чоловік змія, чи тілько він так говорив. Слуги приїхали і побачили порубаного змія, і голови лежать збоку. Радісні прибігли вони до царя і сказали:</p>
	<p>— Той чоловік побив змія.</p>
	<p>Цар приказав поїхати і привезти того чоловіка до царського палацу. Привезли його, дочка рада і цар урадувався. І приказав зробити в царськім домі для всіх, хто хоче, обід, і цілий тиждень гуляв народ.</p>
	<p>А два брати в корчмі цілий тиждень чекають на брата Гарасима. І сказав він до царя:</p>
	<p>— Зараз весілля не робимо ніякого, бо я ще мушу їхати. І поїхали вони втрьох далі.</p>
	<p>Їхали вони далеко, за тридев’ять земель і заїхали знов у царство, де панував такий змій, як у тих двох. Там теж було все в траурі — прийшла черга дати змійови в жертву царську дочку. Вони всі три зайшли в корчму пообідати. Дізналися про це, і сказав Гарасим:</p>
	<p>— Скажіть цареви, що я врятую його дочку.</p>
	<p>Дали знати цареви, що є в корчмі такий чоловік. І приказав цар, щоб привезли його. Царські слуги приїхали до корчми, спиталися в него, чи це так має бути, і привезли його до царя. Він сказав цареви, що він це зробить, тілько треба, щоб йому спекли три гуски і приготували три літри вина. Коли він це запросить, щоб йому подали. Як буде бій із змійом.</p>
	<p>Вночі сідає він собі під царський міст і чекає змія. Царева дочка з печеними гусьми й вином коло него. Вночі прилітає змій. Сердитий, лютий. І говорить:</p>
	<p>— Нема сучого сина Гарасима, щоб я його боявся.</p>
	<p>А Гарасим виходить з-під моста, шабля в руках. І говорить:</p>
	<p>— Я тут, чекаю на тебе. А змій каже:</p>
	<p>— Стратив ти моїх двох братів, тепер я тебе страчу.</p>
	<p>І почався між ними бій. Змій кидається на Гарасима, а Гарасим шаблею обороняється. Та перебрав шаблю в ліву руку і почав відрубувати змію голови. І тривав бій до самого ранку. Потомилися оба. Змій говорить:</p>
	<p>— Якби я випив три відра води, я б тебе з’їв. А Гарасим каже:</p>
	<p>— Мені треба три гуски і три літри вина, і я тебе вб’ю. Царева дочка це почула і відразу йому подала гуси й вино. Сів він і з’їв. А в той час змій ревів, бо видів, що Гарасим поб’є його.</p>
	<p>Відрубавши змійови всі дванадцять голів, Гарасим порубав його на куски. І надумав Гарасим зробити таке — з кожної змійової голови відрубати по кускови язика. Нарубав язиків і сховав у свою дорожну торбину. Та змучений приліг на ту торбину й заснув.</p>
	<p>А в царя був коваль, і він видів цей бій. Він дивився з-за кущів, як Гарасим бився із змійом. Взяв він мішка, забрав ті голови і пішов до царя.</p>
	<p>— Я змія вбив, а не той, що казав. От вам голови.</p>
	<p>Цар післав своїх слуг, щоб вони привели Гарасима. І слуги привели його як арештованого. Руки зв’язані назад. Цар питає:</p>
	<p>— Чого ти обдурив мене? Ти сказав, що вб’єш змія, а не вбив. Убив мій коваль. Я за то тебе страчу.</p>
	<p>А Гарасим і питає царя:</p>
	<p>— Скажіть, а язики від змійових голів де? Хай коваль скаже, де змійові язики? Чому їх нема в головах?</p>
	<p>Цар питає коваля:</p>
	<p>— Де язики? Коваль каже:</p>
	<p>— Коли ми бій вели, змій язики свої повідкушував. Гарасим відкриває свою торбину і говорить:</p>
	<p>— От де язики. Я їх повідрубував.</p>
	<p>Цар увидів, що коваль бреше, приказав привести ката, прив’язати цигана на плаху і порубати на куски. І кат виконав царський приказ.</p>
	<p>Народ дізнався, що Гарасим побив змія. Цар з радости приказав просити всіх людей у гості. Коли закінчився бай&nbsp;<sup>*</sup>, Гарасим сказав до царя:</p>
	<p>— Я ще поїду на якийсь час. Коли повернуся, будем робити весілля.</p>
	<p>А брати чекали на него в корчмі. Він повернувся до них і сказав:</p>
	<p>— Поїхали, браття, далі.</p>
	<p>Їхали вони пару днів і приїхали на одно роздоріжжя. А там стояв дуб величезний. Гарасим сказав до своїх братів:</p>
	<p>— Тут ми будемо розходитися. І хай кожен з нас закопає в землю свій ножик, заб’є гострим у землю. А через рік прийдемо на це роздоріжжя всі три. А як кого не буде, то його ніж буде заїржавлений. І ми будемо знати, що його нема живого. Ідіть женіться на тих царівнах. Беріть, котрий котру хоче, а я поїду далі.</p>
	<p>Попрощалися вони і розійшлися. Два брати повернулися до тих дівчат, а Гарасим поїхав на схід. Їде він, дивиться, їде баба на солом’яних конях. І віз солом’яний, і сама баба солом’яна. Під’їхала баба і стала проти Гарасима. Та зловила його на кони за ногу і давай тягнути до себе. Гарасим каже до баби:</p>
	<p>— Пусти ногу, бо як стукну тебе, розсиплешся по соломинці. Тоді йому баба сказала:</p>
	<p>— Ні, Гарасиме, цего ти не зможеш. Погубив ти трьох моїх синів. Тепер тебе мій дідо з’їсть. Я тебе возьму до свойого діда.</p>
	<p>Стягнула вона Гарасима з коня, і Гарасимови не під силу було побороти її. Посадила його баба біля себе і привезла до свойого діда. Привезла і сказала:</p>
	<p>— Оце той, котрий побив наших синів. Ти його повинен знищити, щоб він не жив на світі.</p>
	<p>Дідо подивився на Гарасима і говорить:</p>
	<p>— Він захудий, його треба трохи підкормити. А потому я його з’їм.</p>
	<p>А в діда була служниця-полонянка, дівчина Олена. Приказав дід Олені, щоб давала Гарасимови кожний день сирого барана їсти. Гарасим розговорився з Оленою і просить її, щоб вона узнала, звідки в діда така сила. А бабу треба знищити. Служниця стала до діда ласкаво, прихильно говорити, стала його випитувати. А дідо не хотів відразу сказати. Пройшов довгий час, і він признався, звідки в него така сила. На дні моря є ящик, а в тому ящику качка, а під качкою яйце.</p>
	<p>— Хто з’їсть качку і вип’є яйце, той мене поборе.</p>
	<p>Олена розказала це Гарасимови, і Гарасим пішов на берег моря. А бабу солом’яну він уже вбив, бо більше сили набрався, як підкормили його тою бараниною. Ходить Гарасим по березі моря і видить, на піску лежить рак морський. Його викинула хвиля на пісок. Підійшов Гарасим до рака і каже:</p>
	<p>— Я тебе кину в воду, але зроби мені одне добре. На дні моря є ящик. У тім ящику качка, а під качкою яйце. Оце мені треба винести на берег. Тоді я буду врятований і ти будеш врятований.</p>
	<p>Рак погодився, і Гарасим закинув його в воду. Недовго почекав, як зійшлася велика сила морських раків. І вони витягнули той ящик. І сказав рак:</p>
	<p>— Ми тебе послухали і зробили то, що ти хотів. Подякував Гарасим ракам і попрощався з ними. Раки попливли, а Гарасим відкрив ящика, вибрав качку й яйце. Качку розірвав на шматки і з’їв сиру, а яйце випив. Тоді заплакав дідо перед Оленкою, бо почув, що вже не має тої сили, котра була. Чув, що Гарасим його поб’є.</p>
	<p>Коли Гарасим вернувся від моря і прийшов у дідову печеру, він сказав Олені топити піч, зв’язав діда і кинув на вогонь. І дідо згорів, і так врятував Гарасим себе й дівчину Олену від змія-діда.</p>
	<p>Тоді сказав Гарасим до Олени:</p>
	<p>— Ти йди до своїх родичів, які тебе чекають, а я піду туди, де мене чекають.</p>
	<p>Казка говориться скоро, а час пройшов довгий. Вернувся Гарасим до своєї дівчини, котра чекала на него. Брати вже поженилися і теж чекали. Брати приїхали із своїми жінками до него на весілля. І запросили на то весілля гостей з усього міста. Пили, гуляли, набувалися. Я теж там був, на тім весіллю. Пив, бородою текло, а в роті сухо було.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__footnotes">
			<p><sup>*</sup> Бай — бенкет.</p>
		</div>
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Село Старі Кути, Косівського району, Івано-Франківської області 28 січня 1985 року Бойчук Юрій Онуфрійович (1918 року народження)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Гуцульщини/">Фольклор Гуцульщини</a></li>
	</ul>
</footer>
<!--#include virtual="/-/inc/general__page_end.inc" -->
