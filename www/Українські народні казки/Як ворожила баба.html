<!--#include virtual="/-/inc/general__page_start.inc" -->
<title>Як ворожила баба ☼ Українська народна казка ☼ Народна творчість</title>
<meta name="Description" content="Українська народна казка Гуцульщини «Як ворожила баба» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Як ворожила баба.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Як ворожила баба <br><span class="article__headerDescription">Українська народна казка Гуцульщини</span></h1>
	<p>Була баба. Мушка писалася вона. Та й ворожила людям і з того жила. Кажуть люди: «Так баба вгадує, що йой». А пан думає: «Ану йду я до неї. Що мені вгадає?» Та взяв він та й кинув косу в керницю. Та приходить і каже:</p>
	<p>— Бабо, ану мені поворожи. А баба каже:</p>
	<p>— Трапила коса на камінь.</p>
	<p>— Але, — каже, — не поломилася і не затупилася?</p>
	<p>— Ні, буде косити.</p>
	<p>Витяг пан косу, подивився і каже:</p>
	<p>— Правду сказала баба, не збавилася коса. Упала в керницю й не збавилася.</p>
	<p>І подумав пан: «Іду до неї ще раз». Та й імив у руку мушку і йде до бабки. Та й каже:</p>
	<p>— А тепер мені скажи, що я маю в руці? А вона каже:</p>
	<p>— Отепер Мушка панови в руках. (Це вона про себе подумала). А пан каже:</p>
	<p>— А ще жива?</p>
	<p>— Та ще, — каже, — жива. Заки жива, а потому не знаю.</p>
	<p>— Так, ще дриґається, — каже пан.</p>
	<p>Прийшли злодії і вкрали в пана збанок&nbsp;<sup>*</sup> грошей. Каже пан:</p>
	<p>— Іду я до баби, най скаже, хто гроші взяв.</p>
	<p>Прийшов — баба не знає. Бабу за плечі та й у пивницю. І сидить баба голодна в пивниці три дні. Не дає їсти пан, тримає бабу в пивниці, аби баба сказала, де гроші. А баба не знає, де гроші. Що скаже?</p>
	<p>А тих злодіїв було три. На третій день кажуть вони:</p>
	<p>— Ходім під ту пивницю слухати, що там баба робить. Там є люфт&nbsp;<sup>*</sup> і нам буде чути. Що вона скаже? Чи вона нас не продасть? Бо пан сказав, що їсти їй не дасть, доки не скаже, хто вкрав. Ходім туди.</p>
	<p>Прийшли вони під ту пивницю та й потиху говорять:</p>
	<p>— Будем по одному до того люфту йти. І будемо слухати. Перший раз іди ти, а так піду я, а так піде той.</p>
	<p>Пішов один і слухає. А тут кугут запів. Вона чує, що кугут запів, і каже:</p>
	<p>— Ой, уже є один. Зараз буде другий.</p>
	<p>Вона знала, що зараз буде другий кугут піти. А той пішов та й каже.</p>
	<p>— Вона вже знає. Сказала, що є один, а зараз буде й другий. Ану йди ти, будеш чути.</p>
	<p>Той приходить, і тут знову кугут запів.</p>
	<p>— О, — каже, — вже є два, буде й третій.</p>
	<p>Баба ждала, що вже днинка буде. А той другий злодій прийшов до своїх та й каже:</p>
	<p>— Баба вже вгадала, що нас є два. Ану йди ти. Третій злодій приходить, і знову запів кугут. Баба каже:</p>
	<p>— Вже є всі три.</p>
	<p>А вони зійшлися всі три докупи та й кажуть:</p>
	<p>— Ідім просити бабу, аби нас не видала. Будемо казати, що ми би дали їй грошей.</p>
	<p>А баба їх навіть і не знає. Приходять вони до тої пивниці і кажуть:</p>
	<p>— Бабцю, ми вам дамо великі гроші, аби ви нас не продали, не сказали, що ми гроші взяли. Бо нас цар повистрілює.</p>
	<p>А небога каже:</p>
	<p>— Я вже три дні не їла. Через вас мене запхали сюди. Я вас не видала, а ви й не думаєте про те, що я гину з голоду. Ви за все забули.</p>
	<p>— Ви кажіть, що робити? Ми вам грошей дамо.</p>
	<p>— Як ви хочете дати мені грошей, то занесіть їх до мене додому і киньте у вікно, там, де шиба вибита. А ті гроші, що ви вкрали, де взяли, там і покладіть. Покладіть на місце збанок з грішми та й ідіть додому, би вас не видко.</p>
	<p>Вони пішли, те все зробили і прийшли сказали бабі, що вже порядок. А рано приходить пан.</p>
	<p>— Бабо, гроші є чи нема?</p>
	<p>— Та доки будеш ходити? Гроші вже є там, де були. Іди забери.</p>
	<p>Пан пішов — є гроші. Та й бабу випустив. А баба взяла та й свої карти спалила. Та й каже:</p>
	<p>— Отак. Не буду тепер нікому нічого робити. Нащо мене мають у пивниці голодну тримати? Я маю, — каже, — боятися і пана, і злодія, і всіх? Не треба мені карт і не треба ворожіння.</p>
	<p>Вона вже мала з чого жити, мала гроші, що їх принесли злодії, аби не видала їх.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__footnotes">
			<p><sup>*</sup> Зба́нок — дзбан.</p>
			<p><sup>*</sup> Люфт — тут: отвір для вентиляції.</p>
		</div>
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Село Вербовець, Косівського району, Івано-Франківської області 19 листопада 2003 року Мазин Марія Ільківна (1925 року народження)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Гуцульщини/">Фольклор Гуцульщини</a></li>
	</ul>
</footer>
<!--#include virtual="/-/inc/general__page_end.inc" -->
