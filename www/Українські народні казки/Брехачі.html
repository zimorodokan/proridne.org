<!--#include virtual="/-/inc/general__page_start.inc" -->
<title>Брехачі ☼ Українська народна казка ☼ Народна творчість</title>
<meta name="Description" content="Українська народна казка Гуцульщини «Брехачі» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Брехачі.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Брехачі <br><span class="article__headerDescription">Українська народна казка Гуцульщини</span></h1>
	<p>Були два молодці. Вони не хотіли нічого робити, а лиш хотіли їсти й пити і файно жити. А за що їсти й пити? Піти красти, то зловлять і будуть судити, а як брехати, то не будуть карати. І пішли вони селами брехати. І каже один другому: — Я буду брехати, а ти меш за мною побріхувати.</p>
	<p>Зайшли вони якраз на полуднє в один колгосп. А там купа людей полуднували. Прийшли ті брехачі. Та й один підійшов, а другий ні.</p>
	<p>— Добрий день! Питається голова:</p>
	<p>— Відки ти, чоловіче?</p>
	<p>— Я, — каже, — з цілого світу.</p>
	<p>— Як ти з цілого світу, то що ти чув по світі? Каже він:</p>
	<p>— Аби таке ніхто не видів, як я видів. Я в одному колгоспі робив бригадиром. У мене була бригада, і було в ній три парі коней і п’ять чоловік, а я шестий. Зачало гриміти та лускотіти. Та як зірвався страшний град, то побив усе на горах. А наших три парі коней і шість чоловік витримали під капустяним листом. Видите, в чім я є? Я би хотів, щоб ви мені щось дали. Може, хтось мені поможе.</p>
	<p>Дали йому люди грошей, дали попоїсти. Спомогли його люди. Брехач відійшов геть і прийшов Побріхач.</p>
	<p>— Добрий день! Питаються його:</p>
	<p>— Відки ти, чоловічку? А він те саме каже:</p>
	<p>— З цілого світу.</p>
	<p>Люди розказують йому про той град і про те, що сховалися люди й коні під капустяним листом. А Побріхач каже:</p>
	<p>— Де неправда. Не може бути, щоб три пари коней і шість чоловік під капустяним листом виховалися. В нашому колгоспі була така капуста, що дванадцять коней не могли вирвати корінь з землі. Але такого великого листя на ній не було.</p>
	<p>Колгоспники підгодували Побріхача, дали йому харчів на дорогу. Вже мають вони оба з чим іти.</p>
	<p>Другої днини заходять вони в другий колгосп. Один лишився, а другий пішов до людей. Прийшов, а люди якурат обідають.</p>
	<p>— Добрий день!</p>
	<p>— Добрий день. Питаються в него:</p>
	<p>— Відки ти, чоловіче?</p>
	<p>— З цілого світу.</p>
	<p>— А що ти бачив, як був по цілім світі?</p>
	<p>— Я таке, — каже, — бачив! У селі, де я родився, збудували такий великий клуб, а на клубі вежу поклали. Така вежа, що під саме небо. Як сів на неї орел, головою в небо вперся. Я маю таку справку в кишени, що збираю гроші. На драбину, щоб на небо лізти та того орла зняти. Та й на жовтневі свята прапор на тій вежі почепити. На таку драбину гроші треба.</p>
	<p>Каже голова колгоспу:</p>
	<p>— Давай, чоловіче, справку, з якого ти села. Шукав він по кишенях справку і не міг найти.</p>
	<p>— Потеряв, — каже, — справку.</p>
	<p>Але дали йому в колгоспі грошей, що міг купити бочку горівки. Той відійшов, приходить Побріхач. Питаються його:</p>
	<p>— Відки ти, чоловічку?</p>
	<p>— Та я з цілого світу.</p>
	<p>— Та тут уже, — кажуть, — був чоловік з цілого світу. Казав, що такий великий клуб збудували. Як сів на вежу орел, головою в небо впер. Та просив грошей на драбину, аби виліз на ту вежу.</p>
	<p>Каже Побріхач:</p>
	<p>— Це є брехня. Такого клубу ніде нема. У нашім селі, — каже, — збудували школу. Таку велику, що як майстер добудовував на школі голубник та як кинув згори сокиру, то нім сокира злетіла на землю, зогнило топорище. А майстер і дотепер сидить там, на голубнику, бо нема драбини, нема чим відти злізти. Поможіть, — каже, — щоб ми зробили драбину та врятували чоловіка.</p>
	<p>Ці набрали грошей, купили горівки, добре напилися. А за решту грошей купили горнець, та й байці конець.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Бабинопілля (Акришори), Косівського району, Івано-Франківської області 17 лютого 1985 року Мохначук Ярема Петрович (1916 року народження)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Гуцульщини/">Фольклор Гуцульщини</a></li>
	</ul>
</footer>
<!--#include virtual="/-/inc/general__page_end.inc" -->
