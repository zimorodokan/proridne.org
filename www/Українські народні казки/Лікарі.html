<!--#include virtual="/-/inc/general__page_start.inc" -->
<title>Лікарі ☼ Українська народна казка ☼ Народна творчість</title>
<meta name="Description" content="Українська народна казка Бойківщини «Лікарі» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Лікарі.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Лікарі <br><span class="article__headerDescription">Українська народна казка Бойківщини</span></h1>
	<p>Одного разу ішов хлопчина з війська додому. Дали йому на дорогу харчів: хліба й сала. Іде він та йде. Та й уже зголоднів. Замучився. Дивиться — таке файне поле. Зняв тоту рупцачину з плечей, розв’язав і витягнув хліб і солонину. А тут дідусь ід’ньому приходить. І питається його:</p>
	<p>— Куди йдеш і звідки?</p>
	<p>— Та йду, — каже, — з війська додому. От сів попоїсти, бо голоден.</p>
	<p>— То дай і мені, — каже, — попоїсти, і я голоден.</p>
	<p>Попоїли вони, дідо подякував йому, і на тім розійшлися. Дідо пішов своєю дорогою, а хлопець — своєю.</p>
	<p>Іде хлопець та йде. Довго він ішов. І знову зголоднів. Сів під дерево, зняв рупцак з плечей, розв’язав його і сів їсти. Аж тут дідо появився.</p>
	<p>— «Куди ти, неборе, йдеш?</p>
	<p>— Та йду, — каже, — додому з війська.</p>
	<p>— То дай і мені трохи попоїсти. І я голоден.</p>
	<p>Попоїли вони обидва і на тім розійшлися. Іде хлопчина далі, іде та йде, аж дивиться — місто. Він думає собі так: «Тут попоїм і піду далі». А тут знов дідо. Питається його:</p>
	<p>— Звідки ти йдеш?</p>
	<p>— Дідусю, іду з війська додому.</p>
	<p>— Дай мені попоїсти, бо й я голоден. І той солдат дав йому.</p>
	<p>— Дідусю, а куди ви йдете? А дідо каже:</p>
	<p>— Я є лікар, такий, що більше в світі таких нема. Я мертвих воскрешаю.</p>
	<p>А хлопчина каже:</p>
	<p>— Дідусю, то я піду з вами, якщо можна. А дідусь каже:</p>
	<p>— Можна. Ходи зо мною.</p>
	<p>Ідуть вони містом, дивляться, а в місті всюди жалоба. Питаються вони в людей:</p>
	<p>— Що тут таке?</p>
	<p>— Тут у царя помирає дочка, і кілько було лікарів, ніхто не міг вилікувати.</p>
	<p>Дідусь із хлопчиною заходять у царський замок, і дідо каже, що він лікар. Такий, яких у світі нема. Але ніхто йому не хоче вірити. І ніхто їх не допускає до царя.</p>
	<p>Дідо каже так:</p>
	<p>— Прикличте мені царя. Вони прикликали. Дідо йому:</p>
	<p>— Ми обидва лікарі, такі, яких у світі немає. Я чув, що ваша дочка помирає, і вона єдна у вас.</p>
	<p>Цар сказав їх пропустити. Заходять вони в замок, і питається дідусь:</p>
	<p>— Де ваша дочка лежить? Цар говорить:</p>
	<p>— Ходіть зі мною. Але я не знаю, чи ви тут щось зробите, бо вона вже померла.</p>
	<p>Дідо каже:</p>
	<p>— Дайте мені окрему кімнату, і її в ту кімнату занесіть. Вони її взяли і занесли в ту кімнату.</p>
	<p>— Налліть мені в мильницю теплої води, принесіть ковбицю, сокиру, і я буду лікувати її. І щоби мені ніхто не заважав. Через годину часу ваша дочка буде жива. І на п’ять літ молодша, як вона була, і буде співати всякі пісні.</p>
	<p>Цар напудився. Нащо йому ковбиці й сокири?</p>
	<p>— Ви не питайте, нащо мені ковбиця й сокира. Ми повинні її вилікувати.</p>
	<p>І вони повиходили.</p>
	<p>Дідо замкнув двері і каже до хлопця:</p>
	<p>— Клади її на ковбицю, бери сокиру і рубай на куски.</p>
	<p>А хлопець каже:</p>
	<p>— Ми прийшли лікувати, а не рубати.</p>
	<p>— Ти не питай. Що я кажу, то й роби. Порубав її хлопець на дрібні кусочки.</p>
	<p>— Тепер давай то у воду і перемивай.</p>
	<p>Хлопець перемив. А дідо кусок до куска, зложив, три рази хукнув — дівчина піднялася. Мала двадцять п’ять років, а стала на п’ять молодша. І стала всякі пісні співати. Цар учув, що його дочка співає. І маса народу вчула.</p>
	<p>Дідо відкрив двері і каже до царя:</p>
	<p>— Маєш свою дочку. Бачиш, я вилікував її.</p>
	<p>Цар нагородив їх золотом і сріблом і виписав їм документ, що вони лікарі, яких більше в світі немає. Із мертвих роблять живих — навіть роблять їх молодших, як були. І пішов дідо з хлопцем далі.</p>
	<p>Перед вечором приходять вони на єдно поле. І говорить дідо:</p>
	<p>— Тут будем спати, під отою деревиною. А хлопець говорить:</p>
	<p>— Дідусю, ми могли спати і в царя, могли в розкошах спати. Дідо йому каже:</p>
	<p>— Нам і тут непогано спати буде.</p>
	<p>Переспали вони, рано піднялися і пішли далі дорогою. Ішли та йшли селами. І заходять знов у єдно місто. Там тоже жалоба, у тому місті. Питається дідо:</p>
	<p>— Що таке? Що ся стало у вашому місті? А йому кажуть:</p>
	<p>— У дідича син помирає. Кілько було лікарів — ніхто не міг дати ради.</p>
	<p>Питається дідо:</p>
	<p>— А де той дідич жиє? Скажіть мені.</p>
	<p>Дідови показали його палац, і вони обидва заходять до палацу. Там повно народу, у тому палаці, повно лікарів. Люде плачуть. Каже дідо до того дідича:</p>
	<p>— Що у вас таке? А дідич:</p>
	<p>— Бачите, син помирає.</p>
	<p>— Я є лікар, — каже дідо, — а оде мій помічник. Ми виліковуєм таких, що помирають.</p>
	<p>І показали вони той документ від царя. Дідич каже:</p>
	<p>— Добре. Лікуйте.</p>
	<p>— Дайте мені окрему кімнату, — каже дідо, — і занесіть його туди. І ковбицю занесіть мені туди, й сокиру. І в мильниці теплої води. Та щоб ніхто нам не заважав.</p>
	<p>Дідо замкнув двері і каже до хлопця:</p>
	<p>— Роздівай.</p>
	<p>Хлопець роздів мертвого.</p>
	<p>— Бери на ковбицю, рубай.</p>
	<p>Хлопець порубав, дідо перемив у мильниці кожний кусочок і зложив. Три рази хукнув, і хлопець піднявся. І став співати. Дідо відкрив двері і сказав:</p>
	<p>— Пане дідичу, заходіть до свого сина. Я його вже вилікував. Дідич прийшов, подивився і став діда на руках носити. Обдарував їх сріблом і золотом. А на їх документі розписався, що вони дійсно такі лікарі, яких у світі немає. І пішли вони собі далі.</p>
	<p>Ідуть та й ідуть, через села, через міста. Заходять у єдно місто в іншій країні. Ідуть обидва містом, дивляться — знов жалоба в місті. Люде такі сумні ходять. Питається дідусь людей:</p>
	<p>— Що у вас трапилося? Люде говорять:</p>
	<p>— У короля жінка померла. Вона була дуже добра. І шкода, що померла.</p>
	<p>Дідо приходить під королівський замок і каже:</p>
	<p>— Пустіть мене до короля.</p>
	<p>Показав дідо сторожі документ — і їх пропустили. Заходять вони в королівську палату, а король питається їх:</p>
	<p>— Що ви за одні?</p>
	<p>— Ми лікарі, яких на світі немає. Я прийшов вашу жінку лікувати. А король їм:</p>
	<p>— Що ви будете лікувати, як вона вже померла?</p>
	<p>— То нічого. Ми її вилікуєм. За годину часу ваша жінка буде здорова і буде співати пісні. Занесіть нам у палату жінку, щоб нам ніхто не заважав. Принесіть нам ковбицю, сокиру і мильницю теплої води.</p>
	<p>Вони все принесли.</p>
	<p>— І всі вийдіть з палати, — каже дідо, — я вас покличу. Замкнув двері — і до хлопця:</p>
	<p>— Роздівай. Хлопець роздів її.</p>
	<p>— Давай на ковбицю і рубай на куски.</p>
	<p>Він порубав, дідо куски перемив і тоді склав. Три рази хукнув, і королева піднялася. Ходить по палаті і співає всякі пісні. І стала молодша на двадцять років. Король відкрив двері, подивився і сам не знає, чим діда і хлопця обдарувати. Дідо говорить:</p>
	<p>— Нам нічого не треба. Король каже:</p>
	<p>— Я згідний віддати вам половину королівства. А хлопець каже:</p>
	<p>— Дідусю, беріть, то наш заробіток.</p>
	<p>Але дідо не хтів, і король обдарував їх сріблом і золотом. Питає король:</p>
	<p>— Де ваш документ? Дайте його сюди.</p>
	<p>І розписався король у тім документі, що вони дійсно лікарі і таких більше на світі нема. І каже король:</p>
	<p>— Відпочивайте у мене з місяць. А дідо не хотів і сказав до хлопця:</p>
	<p>— Ходім.</p>
	<p>Перейшли вони місто і пішли далі. Надвечір полягали спати на єдні поляні під деревом. А перед тим дідо поділив золото на дві купки. Хлопець устав опівночі, дідове золото забрав і заховав. Рано встали, дідо до золота, а золота нема. Говорить:</p>
	<p>— Хто тото золото взяв, нехай собі держить. Мені й так не потрібно ні золота, ні срібла.</p>
	<p>А хлопець говорить:</p>
	<p>— Діду, то я забрав у вас. Дід розсердився.</p>
	<p>— І бери. Мені не потрібно. І з тобою ходити вже не хочу. На тобі ще й оцей документ, і будеш лікувати сам.</p>
	<p>Та й розійшлися. Дідо пішов у єден бік, а хлопець — у другий. Іде та йде. Заходить у місто, а в місті — жалоба. Питається він:</p>
	<p>— Що у вас таке? А люде кажуть:</p>
	<p>— У одного графа померла дочка. І кілько було лікарів — ніхто не міг її врятувати.</p>
	<p>— А ви мене пропустіть. Я такий лікар, що з мертвих живих роблю. Пропустили його. Каже він до графа:</p>
	<p>— Я такий лікар, що виліковую, з мертвих живих роблю. Я вилікую вашу дочку.</p>
	<p>Занесли мертву дочку в окрему кімнату на другому поверсі. І говорить він:</p>
	<p>— Принесіть мені ковбицю, сокиру, у мильниці теплої води, а сами йдіть геть. Щоб ви мені не заважали лікувати. Через годину ваша дочка буде жива. І буде співати пісні.</p>
	<p>Всі пішли, а він її роздів, положив на ковбицю, порубав, порубав. Тоді кожний кусок перемив і зложив усе докупи. Хукнув три рази, а дівчина не піднімається. Приходить та година, дідич чує, що дочка не співає. Що ж це є? Вже всі люде зібралися під дверима.</p>
	<p>А він дивиться, є з тої кімнати двері на балкон. Вийшов, дивиться, іде дідусь той. Кричить з балкона:</p>
	<p>— Діду, я все зробив, лишень треба хукнути! Дідо каже:</p>
	<p>— Хукай, хукай.</p>
	<p>Але став він діда просити, дідо прийшов і каже до графа:</p>
	<p>— Пропустіть мене. І ніхто туди не заходіть.</p>
	<p>Хлопець відкрив двері і знов закрив, дідо три рази хукнув на померлу, і вона піднялася. Тоді відкрили двері, граф зайшов до кімнати, а дочка ходить по кімнаті й пісні співає. І граф нагородив діда золотом і сріблом.</p>
	<p>А той дідусь був сам Господь.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Коростів, Сколівського району, Львівської області 22 грудня 1990 року Стечак Федір Миколайович (1932)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Бойківщини/">Фольклор Бойківщини</a></li>
	</ul>
</footer>
<!--#include virtual="/-/inc/general__page_end.inc" -->
