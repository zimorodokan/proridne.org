<!--#include virtual="/-/inc/general__page_start.inc" -->
<title>Іван Долубан ☼ Українська народна казка ☼ Народна творчість</title>
<meta name="Description" content="Українська народна казка Гуцульщини «Іван Долубан» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Іван Долубан.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Іван Долубан <br><span class="article__headerDescription">Українська народна казка Гуцульщини</span></h1>
	<p>Був дід та й баба. Вони не мали дітей. Та й пішли в ліс по дрова і найшли в лісі дівчинку. Та й зачали до тої дівчинки підходити, аби імити&nbsp;<sup>*</sup> її в руки. А дівчинка тікала. Вона вже була здичіла. її залишили в лісі тато з мамою. Зловили дід з бабою ту дівчинку та й узяли її до хати. Убрали її файно&nbsp;<sup>*</sup> і радувалися, що мають на старість дитину. Але та дівчинка щоднини бігала на полуднє&nbsp;<sup>*</sup> в ліс. Погуляє, погуляє в лісі та й прибіжить до діда та й до баби. Каже дід бабі:</p>
	<p>— Треба піти за нею назирці в ліс, подивитися, що вона там робить.</p>
	<p>А та дівчинка вже прожила в них вісім років, уже стала великою дівчиною. Дід з бабою пішли за нею назирці, заховалися коло одного великого бука та й дивляться, що буде робити дівчина. А вона все ходить та й свище в палець та й співає диким голосом. І нараз до неї прибігає хлопець. Та й граються, бігають навколо бука. Граються в холиво&nbsp;<sup>*</sup>. Та й нараз розійшлися. Дівчина вертається до діда й баби.</p>
	<p>Заходить вона в хату, а дід з бабою за нею. Та й питаються:</p>
	<p>— Ми тебе підіздрили&nbsp;<sup>*</sup> в лісі, що ти з одним хлопчиком у холиво бавилась. Що це за хлопчик?</p>
	<p>А вона їм відповідає:</p>
	<p>— То такий самий заблуджений хлопець, як я. Ми колись маємо пібратися.</p>
	<p>Дід з бабою на це нічого противного дівчині не сказали.</p>
	<p>— Най буде, приведи його до хати, — сказали вони.</p>
	<p>Багато води протекло, поки дівчина привела того хлопця до хати. Зійшлися вони в діда з бабою, і дід сказав:</p>
	<p>— Ми вас хочемо повінчати, щоби ви вже більше не блудили лісами.</p>
	<p>І сказали дівчина й хлопець дідові та й бабі:</p>
	<p>— Тоді ви нас повінчаєте, коли відшукаєте наших родичів. А дід з бабою сказали:</p>
	<p>— Ми старенькі люди, ми не годні відшукати. Ваші родичі можуть бути в далекім світі. Ви самі відшукайте та й до нас приходіть. Не забувайте за нас.</p>
	<p>Пішли хлопець з дівчиною, шукаючи село від села. Та й надходять в одно село і потрафляють до одної ворожбитки. А та ворожбитка була Баба Яга.</p>
	<p>— Що ви шукаєте? Чого блудите? — сказала ворожбитка. — Що вам потрібно?</p>
	<p>Вони розказали, що родичі занесли їх маленькими в ліс. Чи хотіли збутися їх, чи невміньково&nbsp;<sup>*</sup> заблудилися в лісі. І їх найшли в лісі дід із бабою. Все розказали вони ворожбитці, як то було.</p>
	<p>Ворожбитка витягла з печі дванадцять вуглів та й зачала ворожити на вуглях. Та й сказала дітям:</p>
	<p>— Я ваших родичів відшукаю і приведу вам їх. Але треба вам за цю річ відслужити в мене дванадцять років.</p>
	<p>Діти гірко заплакали, бо виділи&nbsp;<sup>*</sup>, що це багачка і багато в неї роботи. Але де було дітися? Мусили пристати&nbsp;<sup>*</sup> на це.</p>
	<p>Виробили вони в Баби Яги дванадцять років, і прийшла та днина, що треба було завести хлопця й дівчину до їхніх родичів. Взяла їх Баба Яга з собою, зайшла з ними в одно село, під хату, де дівчини родичі були. Та й сказала їм:</p>
	<p>— Оставайтесь тут, а я йду в цю хату. Зайшла Баба Яга в хату та й каже родичам:</p>
	<p>— Що ви мені дасте, як я вам покажу вашу дочку-одиничку?</p>
	<p>Тато з мамою гірко заплакали та й врадувалися дуже. Бо, знаєте, коли чоловік з жінкою пішли колись у ліс із дівчинкою, Баба Яга й собі пішла в ліс і замарила&nbsp;<sup>*</sup> тата й маму, і дівчинка загубилася від них.</p>
	<p>Кажуть чоловік з жінкою:</p>
	<p>— Що хочете, ми вам дамо, лиш ви нам нашу дівчину, нашу одиничку покажіть.</p>
	<p>— Дванадцять років мені треба відробити.</p>
	<p>— Най буде, відробимо.</p>
	<p>— Підпишіться.</p>
	<p>Вона подала папір, і підписалися тато з мамою, гірко плачучи. Але що було робити?</p>
	<p>Вводить Баба Яга в хату дівчину. Уздріли її тато з мамою, зачали цілувати її, пестити. Думали, що знов на світ народилися. Бо дуже довгі роки банували&nbsp;<sup>*</sup> за дівчиною, плакали днями й ночами. І сказала Баба:</p>
	<p>— Вже забирайтеся всі троє до мене на відробок. Замкнули чоловік з жінкою хату, гірко заплакали, та й подалися всі разом з Бабою.</p>
	<p>Хлопець чекає дівчину під хатою, дивиться, а то вже четверо виходять з хати. Уздрів він, як чоловік з жінкою пестять дівчину, цілують її, обнімають. Та й питається в неї:</p>
	<p>— Це твої родичі рідні?</p>
	<p>— Так, — сказала плачучи дівчина, — ця відшукала їх.</p>
	<p>Але не знає бідна дівчина, що тато з мамою підписалися дванадцять років за ню відробити. Хлопець каже Бабі:</p>
	<p>— Відшукайте й моїх родичів.</p>
	<p>— Відшукаю завтра. Сьогодні вже пізно.</p>
	<p>Повела Баба Яга ту сім’ю в свою хату, замкла чоловіка з жінкою в одну кімнату під ключ, а дівчину в другу кімнату. Переночували вони, а рано подалася Баба Яга з хлопцем шукати хлопцеву родину. Найшла хату хлопцевих родичів, хлопця лишила надворі, а сама ввійшла в хату і сказала:</p>
	<p>— Що ви мені дасте, як я вам відшукаю вашого хлопця? (А вона так само колись у лісі замарила батьків, і хлопець загубився).</p>
	<p>Сказали тато з мамою:</p>
	<p>— Що ви хочете, все вам дамо.</p>
	<p>— Дванадцять років служити мені треба, аби я вам дала вашого хлопця.</p>
	<p>Чоловік з жінкою гірко заплакали. Але що робити, де дітися?! Мусили бабі підписатися на дванадцять років.</p>
	<p>Тоді вводить Баба Яга з надвір’я хлопця, показує родичам.</p>
	<p>— Ось ваш хлопець, маєте, — сказала Баба Яга і забрала до себе всіх трьох.</p>
	<p>Привела їх Баба до хати, згуртувала всіх докупи і сказала:</p>
	<p>— Маєте в мене всі відробити по дванадцять років, тоді підете на волю. Бо я вам добре зробила, я ваших дітей відшукала.</p>
	<p>Тоді хлопець крикнув на Бабу Ягу, що сили мав:</p>
	<p>— Ми з дівчиною уже відробили тобі по дванадцять років! Ти ще вимагаєш роботи від наших родичів?!</p>
	<p>— Так, — сказала Баба Яга, — мусите відробити, ніде не подінетеся, бо я маю таку силу, що я з вами зроблю, що схочу. Ви не втечете від мене і ніде не окриєтеся.</p>
	<p>Заплакали гірко родичі з дітьми. Ніде не дінуться.</p>
	<p>Баба Яга запровадила їх у підземні підвали. Там були підземні палаци. І вони мали копати далі. Працюють вони у Баби Яги і світу білого не видять.</p>
	<p>А дід з бабою чекали й чекали своїх дітей і не могли дочекатися. Зачали радитися, як би їх відшукати. Та й вирішили перш відшукати пророка. А давно були такі люди, що пророкували. Пішли дід з бабою в далекий світ, питаючи село від села, шукаючи пророка. І найшли його в однім селі, і розповіли йому все, як то було. Пророк їм сказав:</p>
	<p>— Є такий чоловік у тім і тім селі, Іван Долубан. Він б’є за раз сто душ. Ваші діти до такої Баби Яги попали, що з нею ніхто не годен поборотися, тільки той Іван Долубан.</p>
	<p>Відшукали вони того Івана, дід з бабою, і попросили його дуже. Сказали, що не мають з ким доживати. Просили визволити дітей від Баби Яги. Іван з радої душі пристав визволити, бо він не одних уже визволив з ярма. Він визволяв людей і мав добру славу по всіх селах і містах. І плати ніякої не брав. І сказав Іван Долубан:</p>
	<p>— Покажіть мені, дідику й бабко, то місце, де я маю загостити. А дід з бабою не знали, де то місце. Мусили вернути знов до пророка, і пророк сказав дідови й бабі, де то місце. Прийшли вони до Івана Долубана і сказали:</p>
	<p>— Іди з нами, ми знаємо то місце.</p>
	<p>Довго-довго йшли вони, бо далеко то було. Нарешті надійшли на то місце, до хати тої Баби Яги. Баба Яга вийшла з палацу на ґанок. Аж затремтіла, як уздріла Івана Долубана.</p>
	<p>— Ти прийшов битися чи миритися? А Іван сказав:</p>
	<p>— Випусти з неволі людей, а то зараз рознесу тут усе, що голий пляц&nbsp;<sup>*</sup> буде. І тебе не буде.</p>
	<p>А Баба Яга сказала:</p>
	<p>— Гей, де ти взявся такий мудрий? Щоби я це зробила?</p>
	<p>Іван вздрів, що треба Бабу бити, та й узяв з плеч булаву. А та булава була чарована, вона вогнем палила. Махнув він на Бабу вогнем, а Баба як пустила на булаву ріку води, Іванова булава впала до землі. Не подіяв Іван Бабі вогнем.</p>
	<p>Тоді Баба Яга випустила з палацу на Івана дві сотні гадюк. Іванові гадюки нічого не подіяли, бо Іван був весь у панцирі.</p>
	<p>Дід з бабою далеко повтікали ґвалтуючи. А Іван побив усі ті гадини булавою, скільки їх було. І зачав заходити до Баби Яги ззаду, бо спереду нічого не виходило. Що махне на Бабу, то булава в землю йому заб’ється. Бився Іван з Бабою Ягою шість годин і не міг їй нічого подіяти. І подумав Іван: «Скільки я в світі бився з різними злими духами, ще на таке чудо не натрафляв, як ця Баба». Та й надумав собі від того великого труду відпочити.</p>
	<p>А дід з бабою усе те видять збоку. Та й все моляться, щоб Іван побідив темного ворога. Підійшов Іван Долубан до діда й баби. Каже дід Іванові:</p>
	<p>— Трудно тобі, Іване, побідити такого ворога.</p>
	<p>— Мені треба шість годин відпочити, — сказав Іван, ліг на землю і заснув, а дід з бабою над Іваном молитви говорять.</p>
	<p>А Баба Яга узброюється, щоби Івана знищити. Іван пробудився, булаву на плечі і далі до Баби Яги приступає. І бився Іван з Бабою всякими способами. Тяжкий бій ішов. Налякані звірі й пташки плакали в лісі, дивлячись на той бій. І нарешті звалив Іван Бабу Ягу булавою до землі. З Баби пішов чорний піт. Іван Бабу залуцькував&nbsp;<sup>*</sup>, розбив, розсадив. Розбив підземні сховища, визволив людей, вивів їх на світ білий і сказав:</p>
	<p>— Ідіть додому, жийте в мирі, мене не забувайте і про мене, Івана Долубана, в казках розказуйте. Щоби моя сила не погасла ніколи-ніколи в світі.</p>
	<p>Врадувалися нещасливі люди, що визволилися на волю, і на руках несли Івана. Та й сказали йому:</p>
	<p>— Чим ми тобі віддячимся за твій подвиг смертельний? Іван сказав:</p>
	<p>— Нічого не хочу від вас, тільки повінчайте цих молодих. Та й зробіть весілля. І аби на це весілля запросили мене, аби я там побув, попив і нагулявся.</p>
	<p>Так і зробили. Та й сказали на весіллі всім гостям весільним про діда й бабу:</p>
	<p>— Так і так це все було. Ми просимо вас, дідику й бабко, щоби ви осталися доживати у нас.</p>
	<p>Так сказали молоді, і дід з бабою зосталися в них доживати і живуть по сьогоднішній день, як ще не повмирали. І славлять Івана Долубана.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__footnotes">
			<p><sup>*</sup> Іми́ти (їмити, ймити) — зловити, спіймати.</p>
			<p><sup>*</sup> Фа́йно — гарно.</p>
			<p><sup>*</sup> Полу́днє — полудень.</p>
			<p><sup>*</sup> Хо́ливо — хованки (гра).</p>
			<p><sup>*</sup> Піді́здрити, або підо́здрити — підглянути.</p>
			<p><sup>*</sup> Невмінько́во — ненавмисне.</p>
			<p><sup>*</sup> Ви́діти — бачити.</p>
			<p><sup>*</sup> Приста́ти — тут: погодитись.</p>
			<p><sup>*</sup> Замари́ти — заморочити чарами (від Мара — чаклунка).</p>
			<p><sup>*</sup> Банува́ти — сумувати, журитись.</p>
			<p><sup>*</sup> Пляц — тут: місце.</p>
			<p><sup>*</sup> Лу́цькати — лупцювати, бити.</p>
		</div>
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Хутір Калинки́, Косівського району, Івано-Франківської області 16 березня 1987 року Колобейчук Григорій Дмитрович (народж. 1930)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Гуцульщини/">Фольклор Гуцульщини</a></li>
		<li><a href="/Українська міфологія/Баба Яга.html">Баба Яга в українській міфології</a></li>
	</ul>
</footer>
<!--#include virtual="/-/inc/general__page_end.inc" -->
