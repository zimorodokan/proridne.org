<!--#include virtual="/-/inc/general__page_start.inc" -->
<title>Як син бідного чоловіка царським зятем став ☼ Українська народна казка ☼ Народна творчість</title>
<meta name="Description" content="Українська народна казка Покуття «Як син бідного чоловіка царським зятем став» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Як син бідного чоловіка царським зятем став.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Як син бідного чоловіка царським зятем став <br><span class="article__headerDescription">Українська народна казка Покуття</span></h1>
	<p>Був бідний чоловік. Мав жінку і одного хлопчика. Жінка заслабла і вмерла. А він з тим хлопчиком лишився. Вийшов чоловік за ворота та й зажурився. Думає, як буде проживати самий з дитиною. А хлопчикови дев’ять років. Стоїть чоловік, дивиться — їде пан.</p>
	<p>— Чоловіче, чого зажурився? Чого такий невеселий?</p>
	<p>— Ай, таке в мене, пане... вмерла мені жінка, поховав-им учора. Та й лишилася дитина, хлопчик лишився. Зажурився я, як буду жити самий з дитиною.</p>
	<p>Каже той пан:</p>
	<p>— Продай мені, ґаздо, свого хлопчика...</p>
	<p>— Е, пане, як дитину продавати? Що то, паця чи теля?</p>
	<p>— Я їду, — каже, — в село за такими хлопцями. Скуповую їх. А тобі, — каже, — дам доста грошей. Іди, ґаздо, до хати, файно вмий хлопчика, вбери і вийди з ним на ворота, де я тебе застав. Тут аби чекав на мене. Я накуплю ще таких хлопчиків по дев’ять рік та озму і твого хлопчика.</p>
	<p>Ґазда зайшов до хати, свого хлопчика вмив, зібрав, дав йому на дорогу їсти, взяв за руку, вивів за ворота і чекають оба на того пана. Дивляться, пан уже їде з села. Та й має на возі хлопчики, що купив у селі. Ґазда продав і свого хлопчика. Взяв пан його на фіру, коням по батогови та й поїхав. Пообзирався ще пан на возі та й каже:</p>
	<p>— Ґаздо, — прийдеш до мене через десять років за своїм сином! Я тобі його віддам. В десять років аби-с прийшов.</p>
	<p>І поїхав. Не сказав своєї адреси.</p>
	<p>Проживає ґазда самий. І не жениться. Та й так він бідував самий. Як міг, так жив, тручав світ наперед себе. Так поволеньки перейшло десять років. Думає він: «Треба йти за сином, бо вже десять років є». Але він не знає, куди, до кого йти, що робити? Та збирається і йде.</p>
	<p>Ішов він, ішов з палицею в руках. Ішов то містами, то селами, то полем, і завела його дорога аж у ліс. Там застала його ніч: ходить він по лісі, і з лісу вийти не може. Треба ночувати в тім лісі, бо нема ні хати ніякої, нічого. Боїться він, але де подінеться? Ночує в лісі.</p>
	<p>І побачив він у лісі дерево грубезне. Може, йому сто років -було. Думає: «Я стаю коло цего дерева і тут буду ночувати». Стане коло дерева, і вже ззаду вовк не підійде, щоб його вкусив, бо дерево грубезне. «А якби-с підійшов вовк з цего боку, то я маю в руках добру палицю та й палицею йому дам». Стоїть він під тим деревом, той ґазда, і наслухає. В лісі так тихо. Чує він, щось зашуміло, аж листя обтряслося з дерева. Чоловік напудився. Дивиться — а з дучі вилізає миш. Він думає: «Та це миш зашуміла, а я так напудився. Таке мале, а я так напудився його. Та якби дав їй палицею, цій миші, то аж би їй очі повискакували». Подумав та й каже тихо:</p>
	<p>— А, най іде, відки прийшла.</p>
	<p>Та й не бив мишу. А миш до него підлізає та й каже:</p>
	<p>— Ґаздо, що ти тепер подумав собі про мене? Ану скажи мені. Він їй:</p>
	<p>— Нічого. Я нічого не думав.</p>
	<p>— Не хоч’ сказати, що тепер подумав про мене?</p>
	<p>— Я нічого не думав.</p>
	<p>— Не хоч’ сказати, то я тобі скажу, що ти подумав. Як у лісі зашуміло, ти ся напудив. Я вилізла з нори, а ти подумав: «Та це миш зашуміла, а я так напудився. Та якби дав їй палицею, цій миші, то аж би їй очі повискакували». Ти подумав таке?</p>
	<p>А він каже:</p>
	<p>— Та я напудився і казав з того страху.</p>
	<p>— Би-с був мене парнув палицею, — каже миш, — то був би-с видів, що би було. Але ти мене не вдарив, то я тобі дарую то, що ти таке подумав. Це байка, що ти подумав. Я, — каже, — ґаздо, не маю що їсти, така голодна. Аби-с дав мені щось їсти.</p>
	<p>А він каже:</p>
	<p>— Маю, дам. Я собі взяв на дорогу їсти.</p>
	<p>Та й сів собі під дерево, а миш до него прибігла. Сам їв, та дробив, та давав миші. А вона його питає, миш:</p>
	<p>— Куди ти, ґаздо, йдеш, як ти опинився в лісі?</p>
	<p>— Я сам не знаю, куди я йду, — каже він. — Продав-им сина якомусь панови. А той пан казав, аби я прийшов у десять років за сином, — він мені його віддасть. Вже десять років минуло, як я сина продав, то я йду за сином. Але не знаю, де той пан. Ні адреси свої не дав він мені і не сказав, де мешкає. Ніц не знаю, куди маю йти.</p>
	<p>А миш каже йому так:</p>
	<p>— За то, що ти мене не вдарив, і за то, що ти мені дав їсти, я тебе поведу до того пана, де твій син.</p>
	<p>Він втішився та й каже:</p>
	<p>— Най буде.</p>
	<p>— Я йду вперед, а ти за мною. Я тобі покажу, де той пан. Побігла миш уперед, а він іде за нею. Ішли вони, йшли і прийшли на середину лісу. А там купка ріщя лежить. Каже миш:</p>
	<p>— Ґаздо, перекидай це ріщя з того боку на цей.</p>
	<p>Він перекидав ріщя з одного боку на другий. Дивиться, а там — двері. Каже миш:</p>
	<p>— Утворяй, ґаздо, ці двері.</p>
	<p>Він утворив, а там — сходи вдолину, попід землю.</p>
	<p>— Підеш туди, — каже миш, — удолину. Там е будинок, а в тім будинку — пан, що купив у тебе сина. Пан буде давати тобі їсти, а ти скажи: «Пане, я це не люблю, я це не буду їсти». Пан буде питати: «А що ж ти будеш їсти? Що тобі дати?» Би-с йому сказав так: «Я, пане, люблю голубці. Дайте мені голубців». Пан дасть тобі голубців. А то будуть голубці не варені, але живі. Вони будуть веселі, будуть воркотіти, голови догори тримати. А оден голубець буде сумний. І будуть йому з очей капати сльози та кров. Би-с ти, ґаздо, того голубця лапав. То буде твій син. Бо як ти його не пізнаєш, то прийдеш додому без нічого.</p>
	<p>Буде пан тебе питати, хто тебе справив до него, відки ти взнав дорогу, як ти адреси не мав, скажеш йому: «Добрі люде мене справили». Би-с не казав, що я.</p>
	<p>Так йому миш розказала.</p>
	<p>— ... А тепер, ґаздо, йди щасливо вдолину.</p>
	<p>Він подякував миші за пораду, і вона собі пішла в свій бік, а він сходами вдолину.</p>
	<p>Приходить, найшов той будинок, ті покої. Утворяє двері, а там є пан. Сказав «добрий день», пан відповів.</p>
	<p>— Ти прийшов за сином?</p>
	<p>— Та так, пане. Вже десять років минуло. А ви сказали прийти в десять років.</p>
	<p>— Хто тобі до мене дорогу показав, ґаздо?</p>
	<p>— Добрі люде.</p>
	<p>Пан приймає його в гості, лагодить йому їсти. А ґазда каже:</p>
	<p>— Пане, я це їсти не люблю і не буду.</p>
	<p>— А що ти любиш, що би ти їв?</p>
	<p>— Я, пане, люблю голубці. Дайте мені голубців. Пан пішов, злапав голубців і приніс.</p>
	<p>— На тобі, — каже, — голубців.</p>
	<p>А він поглипав по голубцях, та як йому миш казала. Голубці веселі, воркотять. А оден голубець зігнувся вдолину, сумний такий. Ґазда призирається, а йому з очей сльози капають. Та, як миш казала. І ґазда лапає сумного голубця в руки. Злапав, а то ся зробив перед ним його син. Файний хлопець, вже має дев’ятнадцять років.</p>
	<p>— Тату, — каже, — ви прийшли за мною?</p>
	<p>— Аякже, вже десять рік.</p>
	<p>Побалакали, подякували панови, та й ґазда йде з сином додому. За десять років вивчив його той пан. Ідуть вони лісом додому, ґазда зі своїм сином. Каже ґазда:</p>
	<p>— То таке, синку. Ти був у пана десять років та й нічого не заробив, бо я тебе продав та й узяв за тебе гроші. І тобі пан уже не платив. А я й дома нічого такого не заробив, бо мені самому гірко було. Дома нема що їсти і нема нічого в хаті. Ще до того й хата валиться. Що ми будем оба робити?!</p>
	<p>А син каже:</p>
	<p>— Не журіться, тату. Буде що їсти і хата буде. Все буде. Послухайте, що я вам зараз скажу.</p>
	<p>— Кажи.</p>
	<p>— І дивіться, — каже, — би ви не боялися.</p>
	<p>— Не буду боятися, — каже тато.</p>
	<p>Зараз буде їхати цим лісом пан. Я перекинуся на дуже файного пса. Пан приїде перед нас і скаже: «Ґаздо, це ваш пес?» А ви би-сте сказали: «Мій». Пан скаже: «Продайте мені, ґаздо, цего пса». А ви би-сте сказали: «Продам, пане». І пан вам дасть за мене добрі гроші. Він спитає: «Кілько хочете за цего пса?» Би-сте сказали панови так: «Сто рублів, кавалок солонини і хліб.» І пан вам дасть. А на мені буде золотий нашийник. Аби ви не забули здоймити його з мене. Як здоймете, то я ще до вас прийду.</p>
	<p>Каже тато:</p>
	<p>— Добре, здойму нашийник.</p>
	<p>Син з татом побалакали цисе, дивляться — їде пан з фірманом. Хлопець живенько перекинувся на файного пса. На шиї — золотий нашийник. Пан глип — дуже файний пес. Сподобався він йому, тому панови. Та й каже пан:</p>
	<p>— Ґаздо, це ваш пес?</p>
	<p>— Мій.</p>
	<p>— Може, би-сте продали його мені?</p>
	<p>— Та продам, пане.</p>
	<p>— Кілько грошей за него хочете?</p>
	<p>— Сто рублів, кавалок солонини й хліб. І пан йому це дав.</p>
	<p>— Чекайте, пане, я здойму нашийник. Бо я ще дома маю таких псів. Та й треба їх прив’язувати.</p>
	<p>— Та бери, — каже, — ґаздо, нашийник. Я йому ще кращий куплю. Тато нашийник здоймив та й панови пса дав. Пан узяв пса та й поїхав. А тато гроші сховав, сів у лісі, вкроїв хліба, солонини і їсть. Та й думає: «Боже, Боже, не знати, чи я ще буду видіти свого сина».</p>
	<p>А пан їде лісом, дивиться, а там побіг заєць. Він пустив пса з воза на землю, аби злапав зайця. Пес побіг за зайцем. Але він не біжить, щоби зайця злапав, а так біжить, аби біг. Пообзирався пес, а пана вже не видко. Перекинувся пес хлопцем, як був, і вертається до тата. Іде проти пана. Пан їде йому назустріч та й питає:</p>
	<p>— Молодий чоловіче, ви не виділи тут пса та й зайця? Куди вони побігли?</p>
	<p>А він каже:</p>
	<p>— Видів. Заєць побіг уперед, а пес за ним.</p>
	<p>— Та куди?</p>
	<p>— У той бік.</p>
	<p>І пан поїхав у той бік. А хлопець іде до тата. Прийшов — тато сидить у лісі і їсть. Сів коло него. Вкусили трохи і йдуть обидва додому. Тато з сином.</p>
	<p>Прийшли додому. Хата старенька, непошита. Тато каже:</p>
	<p>— Ади, синку, видиш, хата валиться. А я не маю за що нову покласти. А син каже:</p>
	<p>— Тату, будуть гроші, буде хата — все буде. Завтра у місті ярмарок, великий ярмарок. Я перекинуся на файного коня і поведете мене продавати. Найдіть, тату, великий мішок, на п’ять ґелеток. Причепите його коневи коло хвоста, випишете маленьку табличку і причепите її на той мішок. Напишете: «Хто насипле цей повний мішок золота, той бере коня». Прийдуть купці, будуть питати, кілько дати за коня, а ви скажете: «Прочитайте».</p>
	<p>Так вони й зробили. На другий день ярмарок, хлопець перекинувся на файного коня. Тато причепив йому на хвіст мішок і табличку. А син каже:</p>
	<p>— Тату, би ви не забули капейстру з мене стягнути. Бо як не стягнете, то я вже до вас не вернуся.</p>
	<p>— Стягну, — каже, — капейстру.</p>
	<p>І повів коня на ярмарок. А кінь був дуже файний. Зійшлися купці, гендлярі, ціла купа. Обступили того коня. Кожний хоче купити, питаються, кілько за него дати. А ґазда каже:</p>
	<p>— Коло хвоста табличка й мішок. Насипайте мішок грошей і забирайте коня.</p>
	<p>Вони думають, ті гендлярі: «Хто ж то має тілько грошей, щоби зразу насипати цілий мішок?». І гендлярі скидаються всі потроху, аби був повний мішок, риплять, сиплять, а мішок великий, не годні насипати повний.</p>
	<p>Але приходить ще оден купець, такий бідний, такий дрантивий, нехарапутний. Капелюх на нім теж дрантивий. Приходить до тих гендлярів та й каже:</p>
	<p>— Е, ви сиплете та й сиплете золото. Висипайте своє золото з мішка. Я сам наповню цілий мішок.</p>
	<p>Вони висипали золото, а той насипав сам цілий мішок. Так насипав, що й поверх мішка було, і на землю багато порозсипалося тих грошей. Ґазда зігнувся та й збирає з землі ті гроші. А той сів на коня та й поїхав. Батько капейстру не здоймив, бо не мав коли — збирав гроші по землі. Пообзирався чоловік — син уже не прийде.</p>
	<p>Найшов він собі віз, привіз то золото додому, але сина вже не буде мати.</p>
	<p>А це той пан був, що його вчив, що він у него був уже десять років. Та й їде він тим конем, їде, приїхав до кузні. Там коваль робив, в тій кузни. Той коваль був циган. Входить пан до кузні та й каже ковалеви:</p>
	<p>— Ти кілько років ковалем робиш? Він йому сказав, кілько рік.</p>
	<p>— Як ти тілько рік ковалем, то чого такий бідний?</p>
	<p>— Тут робота тяжка, а плата мала. Не годен доробитися, тому такий бідний.</p>
	<p>Пан каже йому так:</p>
	<p>— Підкуй мені мого коня, і я тобі тілько грошей дам, що будеш мати на ціле життя.</p>
	<p>Коваль каже:</p>
	<p>— Добре, пане, підкую.</p>
	<p>— Але слухай, що я тобі скажу, — каже пан ковалеви.</p>
	<p>— Слухаю.</p>
	<p>— Одна підкова має важити десять пудів. Викуй мені штири таких підкові і підкуй коня.</p>
	<p>Циган зібрав де яке було залізо. Старе й нове — де що було. Зробив одну підкову і питає пана:</p>
	<p>— Добра підкова?</p>
	<p>— Добра.</p>
	<p>Зробив дві підкові. Зачало гриміти, пішов великий дощ. Просто злива. А цей пан боїться дощу і грому, бо то дідьчий пан. Каже ковалеви:</p>
	<p>— Ходім до хати, бо я боюся.</p>
	<p>— Ходім, — каже коваль.</p>
	<p>І пішли вони до хати. А коло кузні була велика груша — до неї прив’язали коня. А вітер наоббивав грушок, і хлопці прибігли ті грушки збирати. Під грушкою стоїть прив’язаний кінь. Хлопці призирають до того коня — дуже файна капейстра на нім. Золота.</p>
	<p>— Мой-мой, дивися, яка на цему коневи капейстра золота. А другий каже:</p>
	<p>— Як би ми її здоймили?</p>
	<p>— Та здоймемо, — каже третій.</p>
	<p>А кінь уже чує, що хлопці змовляються, хотять здоймити капейстру. І голову нагнув удолину, аби хлопці могли досягнути капейстру. Хлопці підскочили, капейстру з коня здоймили і повтікали.</p>
	<p>Кінь уже вільний — і тікає. А ті в хаті сидять, пан з ковалем, бо то ще малий дощ іде. Кінь біг, біг і прибіг до річки. Вода велика. Він не годен ту річку перескочити або перепливти. Перекинувся на велику рибу, скаче в річку і плине на той бік.</p>
	<p>Дощ перестав, блиснуло сонце. Ті повиходили з хати, коваль і пан, ідуть до кузні. Приходять, а коня коло грушки нема, там, де вони його прив’язали. Пан біжить за конем. Біг, біг, прибіг до тої річки, дивиться, а через річку риба плине. Пан і собі перекидається на рибу, скаче у воду і плине за тою рибою. Але той уже далеко вплив. Пан ще в хаті був, а той уже плив. Хотів пан його здогонити і не міг. Той уже доплив до берега, вискакує на берег, а пан ще плине. Як хлопець опинився на сухім, перекинувся він на файного голубця і летить. Добрий уже кавалок влетів, нім пан переплив на сухе. А як приплив на сухе, так само перекинувся на голубця і того голубця здоганяє. Здоганяв, здоганяв, а хлопець залетів до царя на подвір’я. Царівна сиділа в покою коло вікна, а вікно було втворене. Хлопець залетів через вікно до покою царівни. Царівна вздріла, що такий делікатний голубець, і живенько заперла вікно, аби він не вилетів назад.</p>
	<p>А пан видів, що той залетів у вікно, та й собі туди. Бах у шибу, а вікно заперте. І він не заскочив до покою.</p>
	<p>Вернувся пан додому. А царівна так ся втішила — такий файний голубець. Поставила його на стіл і не може на него надивитися, бо дуже файний. А їй принесли їсти, ті цареві доньці. Кухарка поклала на стіл тарільчики та й пішла з того покою. А дівчина й собі вийшла з хати на хвилину. Голубець перекидається на хлопця, сідає до стола і скоренько з’їдає все, що там було в тарілках. Потім знов перекинувся на голуба, та як був, сів собі та й сидить. А тарільчики вже порожні.</p>
	<p>Дівчина входить, царева дочка, — тарільчики порожні. Кличе вона кухарку та й каже:</p>
	<p>— Що ти мені внесла? Тарільчики є, а їсти нема чого. А та каже, що внесла їду.</p>
	<p>— Та, ади, нема нічого, — каже царева дочка. — Іди неси другий раз.</p>
	<p>І кухарка несе ще раз. А дівчина не може знати, хто з’їв. Каже:</p>
	<p>— Я мушу придивитися, що то є.</p>
	<p>Пішла вона до другої зали, стала собі за двері і через шпарку дивиться на стіл, де їда стоїть. А голубець перекинувся на хлопця і сідає собі знов коло тарілок їсти. Вона вбігає до хати. Коло стола сидить хлопець та й їсть. Молодий, файний хлопець.</p>
	<p>— То це ти, — каже, — з’їв мій обід? А він їй:</p>
	<p>— Я.</p>
	<p>Сідає вона коло него, і їдять обоє. Пообідали і балакають собі. Вона дуже сподобала собі хлопця, а хлопець її. І каже вона йому, аби вже не перекидався на голубця. Він і не перекидається.</p>
	<p>Побув трохи в них і, нарешті, каже, що буде сватати дівчину, хоче з нею женитися. Вона каже цареви, аби лагодився на весілля. Той погодився.</p>
	<p>Та й лагодяться на весілля. Що, в царя нема відки, чи що? Скоро лагодяться на весілля. Пішов цар годити музики. Обійшов усі — на той день, що він хоче, музиків нема. Усі зайняті. Найшов цар якихось циганів і згодив їх.</p>
	<p>Приходи він додому та й каже своїм, що всі музики обійшов і всі зайняті.</p>
	<p>— Я, — каже, — згодив циганів. Файні музики, але цигани, що мав робити? Яких найшов, таких згодив.</p>
	<p>А той хлопець, князь, уже знає, що межи тими циганами є його давній пан. І зажурився, бо знав, що хоче його той пан відокрасти.</p>
	<p>Починається весілля, вже й музики прийшли. І так багато їх, тих циганів. Дуже файно грають. Гості навіть їсти не хотять, лиш слухають, як ті цигани грають. Ще не чули вони зроду таких файних музик. А хлопець каже до свої княгині, до царівни:</p>
	<p>— Ти знаєш, якої ці цигани плати схотять? Вона йому:</p>
	<p>— Не знаю.</p>
	<p>— За старшого коло цих музик — пан, що хоче мене відокрасти. Він буде допоминатися плати. Схоче забрати з мене шлюбний перстень, грошей ніяких не схоче. Ти би-с персня не давала. Але, — каже, — нічого не поможе, треба буде той перстень йому віддавати. Але як здоймеш перстень з руки, аби-с не дала йому в руки, тому панови. Аби-с кинула перед ним на підлогу, бо як, — каже, — поступишся, то мене вже не вздриш. Пан мене відкраде. А як кинеш на підлогу, з того персня зробиться просо. Аби-с ти стала на то зерно і стояла на нім до кінця.</p>
	<p>Вона каже:</p>
	<p>— Добре, я зроблю так, як ти кажеш.</p>
	<p>Вже й відограли весілля. А той пан, старший серед музик, каже до царівни:</p>
	<p>— Дайте мені шлюбний перстень з руки. Ми грошей не хочем, нічого не хочем, лиш дайте перстень з руки.</p>
	<p>Царівна не дає. Але вона розуміє, що нічого не поможе, що мусить той перстень віддати. І вона перстень з пальця здоймає і кидає до підлоги: перстень розсипався по цілій підлозі просом. А вона стала на то зерно обома ногами. Трохи його притолочила і стоїть на нім.</p>
	<p>Пан перекинувся на квочку з курятами і то зерно прячуть, дзьобають. А царівна стоїть, і в неї під ногами трохи того зерна. Князь перекидається на половика і квочку з курятами довбає: чисто він їх пороздзьобував і доїхав їм кінця. А царівна відступила з того зерна, і перстень їй зробився на руці.</p>
	<p>Решті музик дали гроші, і вони пішли. А молодий ґазда лишився в царя за зятя. І до тата вже не вертався. Але тато мав міх золота і жив собі поволи без сина.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Пробабин, Городенківського району, Івано-Франківської області 22 листопада 1987 року Дуб’як Катерина Дмитрівна (1908 року народження)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Покуття/">Фольклор Покуття</a></li>
	</ul>
</footer>
<!--#include virtual="/-/inc/general__page_end.inc" -->
