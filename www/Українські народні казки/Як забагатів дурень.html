<!--#include virtual="/-/inc/general__page_start.inc" -->
<title>Як забагатів дурень ☼ Українська народна казка ☼ Народна творчість</title>
<meta name="Description" content="Українська народна казка Буковини «Як забагатів дурень» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Як забагатів дурень.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Як забагатів дурень <br><span class="article__headerDescription">Українська народна казка Буковини</span></h1>
	<p>Їден чоловік мав нехитрого хлопця. Умер той чоловік, вмерла і його жінка, та й лишився дурень без тата й без мами. І задумав він женитися. У своїм селі він не міг найти дівчину, бо всі дівчата знали, що він дурний, то пішов у чуже село. Там його люди не знали, і їдна дівчина за него пішла. Почали вони жити. Побачила вона, що він трохи нехитрий, але що вже зробиш?</p>
	<p>Мали вони пару волів. Жінка каже:</p>
	<p>— Чоловіче, наші воли вже старі. Треба їх продати і купити май молоді.</p>
	<p>Бере він ті воли і жене їх на ярмарок. Ішов з ними, кілко йшов, та й став пасти воли на полі при дорозі. А їден чоловік веде на ярмарок коня. Кінь такий худий, що нема як сісти на него верхи. Хребет — як пила. Якби той кінь упав, то не годен був би встати.</p>
	<p>— Здрастуйте!</p>
	<p>— Здрастуйте!</p>
	<p>— Куди воли женете?</p>
	<p>— На ярмарок. Хочу продати ці та купити май молоді.</p>
	<p>— А я веду коня продавати. Знаєте що? Давайте поміняєм. Я даю вам коня, а ви мені — воли. На коні й верхи можна їхати, і швидше, а воли тихо йдуть.</p>
	<p>Дурний погодився:</p>
	<p>— Добре.</p>
	<p>Дає він тому чоловікови воли, а собі бере коня.</p>
	<p>— Але веди коня, — каже той чоловік, — не сідай на него верхи, він тебе ще не знає. Як сядеш верхи, то кінь розсердиться, ляже і не захоче встати.</p>
	<p>Вертається він з тим конем додому, а назустріч іде чоловік та несе на ярмарок гуску. Здибаються вони.</p>
	<p>— Що, з ярмарку вже? — питає той з гускою.</p>
	<p>— Нє, я не дійшов до ярмарку. Мав на продаж воли, поміняв їх на цего коня та й вертаюся додому.</p>
	<p>Подивився той з гускою на коня, подумав собі та й каже:</p>
	<p>— Давай поміняєм коня на гуску. Гуска нанесе тобі яєць, посадиш ЇЇ на яйця і вона виведе гусенят. А як виростуть ті гусенята та нанесуть яєць, то ти й їх посадиш. Скілко гусей розведеш! Дуже розбагатієш.</p>
	<p>Згодився дурний: — Добре, давай.</p>
	<p>Помінялися вони, взяв дурний гуску і йде додому. Іде через їдно село, а на вулиці стоїть чоловік і гострить на точилі бритви. Став він коло того чоловіка та й каже:</p>
	<p>— Добре діло ви маєте. Нагострив кому бритву — і гроші, нагострив другу — і гроші.</p>
	<p>А той, що гострить бритви, питає:</p>
	<p>— Що, з ярмарку?</p>
	<p>— Нє, я не дійшов до ярмарку, — каже нехитрий.</p>
	<p>Та й розказав, як він проміняв воли на коня, а коня — на гуску. Бачить чоловік, з ким має діло, та й каже:</p>
	<p>— Нащо тобі ця гуска? От якби ти мав точило — то зовсім друге діло: нагострив бритву — і гроші, нагострив другу — і гроші. Давай мені цю гуску, то дам тобі за ню камінь від точила. Прийдеш додому і зробиш собі точило.</p>
	<p>Той згодився. Бере він собі камінь І віддає гуску. Несе той камінь додому і вийшов на міст. Дивиться з моста в воду і забачив велику щуку. Щука грається в воді. «Зараз я її вб’ю», — подумав нехитрий і кинув у щуку точилом. Щука втекла, а точило пішло на дно. Приходи він додому без нічого, а жінка питає:</p>
	<p>— Продав воли?</p>
	<p>— Продав.</p>
	<p>— А де гроші?</p>
	<p>— Я проміняв воли на коня.</p>
	<p>— А де кінь?</p>
	<p>— Проміняв його на гуску.</p>
	<p>— А де ж гуска?</p>
	<p>— Гуску проміняв на точило.</p>
	<p>— А точило де?</p>
	<p>— Я забачив у воді щуку, хтів убити її точилом і кинув його у воду.</p>
	<p>— Недурно кажуть, що ти дурний. Піду завтра до мами і скажу їй, що нема з ким жити.</p>
	<p>Рано жінка встала та й каже:</p>
	<p>— Чоловіче, я йду до мами.</p>
	<p>— І я йду, — каже їй дурний.</p>
	<p>— А як хату лишимо?</p>
	<p>— Замкнем двері і підем. Пустилися вони в дорогу. А вона питає:</p>
	<p>— Ти замкнув двері?</p>
	<p>— Нє.</p>
	<p>— Як же ти так лишив їх? Зайде хтось у хату і забере, що схоче. Вертається він назад, щоб замкнути хату, і не може найти ключі. То він зняв двері, узяв їх на плечі і несе. Догнав жінку, а вона питає:</p>
	<p>— Нащо зняв двері?</p>
	<p>— Нема ключа, то я забрав двері, щоб ніхто не зайшов у хату. Подивилася вона на него і подумала: «Правильно кажуть люди, що дурень».</p>
	<p>А їм треба було йти через ліс. Зайшли вони в ліс, і причулося їм, що якась дичина йде. Злякалися, і жінка каже:</p>
	<p>— Давай вилізем на дуба.</p>
	<p>Він підсадив жінку, а тоді й сам лізе на дуба. І тягне за собою двері. Сидять вони на дубі, а під дубом спинилися дванадцять розбійників. Принесли вони великий мішок золота і сіли під тим дубом ділитися. А дурному стало важко тримати двері, і він пустив їх: двері з тріском почали падати з дуба і ґахнули на розбійників. Розбійники злякалися і хода, а золото лишили під дубом. Побачили вони обоє, що розбійники втекли, і злазять з дуба. Зсипали золото в мішок та й пішли. Жінка несе золото, а чоловік — двері.</p>
	<p>Прийшли вони до тещі. Побачили старі, скілко в них золота, і кажуть:</p>
	<p>— Тепер ви будете жити.</p>
	<p>А жінка й розказує, як він міняв воли на коня, коня на гуску, а гуску на точило.</p>
	<p>— Не буду я жити з таким дурнем. А тато й мама спам’ятали її.</p>
	<p>— Ви тепер маєте стілко грошей, то вам буде добре.</p>
	<p>Беруть вони те золото, беруть двері і йдуть додому. А жінка каже до него:</p>
	<p>— Знаєш що? Грошима буду розпоряджатися я, бо ти з ними поводитися не вмієш.</p>
	<p>Він погодився на це. Купила жінка і воли, і коня, і всього, що треба, накупила. Дурень забагатів. Жили вони ще довго і, хоч він і остався дурним, жили добре.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Вашківці, Сокирянського району, Чернівецької області 25 травня 1979 року Скаженюк Дьордій Степанович (1907)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Буковини/">Фольклор Буковини</a></li>
	</ul>
</footer>
<!--#include virtual="/-/inc/general__page_end.inc" -->
