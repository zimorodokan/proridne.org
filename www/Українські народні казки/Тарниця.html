<!--#include virtual="/-/inc/general__page_start.inc" -->
<title>Тарниця ☼ Українська народна казка ☼ Народна творчість</title>
<meta name="Description" content="Українська народна казка Гуцульщини «Тарниця» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Тарниця.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Тарниця <br><span class="article__headerDescription">Українська народна казка Гуцульщини</span></h1>
	<p>Був собі бідний чоловік. Мав п’ятеро дітей та й мав жорна. А дідич&nbsp;<sup>*</sup> у него тоти жорна забрав. Він пішов до сусіда та й каже:</p>
	<p>— Що мені робити? Мав одні жорна та й ті дідич забрав. А сусід каже:</p>
	<p>— Напиши скаргу до царя.</p>
	<p>— Та як я буду писати, як я не вмію.</p>
	<p>— Я буду тобі диктувати, а ти пиши: «Я Іван з села Тарниці. В мене п’ятеро дітей. Я мав жорна, і дідич у мене їх забрав. Прошу вас, аби мені дідич віддав жорна».</p>
	<p>А той писати не вмів та й лиш карлючки писав на папері. Сусід подивився на ті карлючки і сказав:</p>
	<p>— Як приїдеш до царя, аби ти перший раз&nbsp;<sup>*</sup> сам йому це прочитав.</p>
	<p>І поїхав Іван до царя. Приїхав ще до царя старого, а там якраз хотіли класти&nbsp;<sup>*</sup> царя молодого. Він дав свою скаргу старому цареви. А той дивився і не міг зрозуміти. Тоді Іван узяв і сам прочитав. І цар усе зрозумів. І сказав:</p>
	<p>— Завтра будуть збори, прийдеш з цею заявою на ті збори. Там будуть мене скидати, а молодого царя класти. Ти даш цю заяву молодому цареви, аби він прочитав. Він подивиться і нічого не зрозуміє. Тоді даш мені.</p>
	<p>Цей на другий день так і зробив. Дав свою заяву молодому цареви, аби він прочитав — той нічого не міг прочитати. І він дав старому цареви. Старий прочитав: «Я Іван із села Тарниці. В мене п’ятеро дітей. Мав я жорна, а дідич у мене забрав. Прошу вас, аби мені дідич вернув жорна».</p>
	<p>Тоді сказали всі тоти люди на зборах:</p>
	<p>— Молодий цар най ще йде вчитися, а старий ще буде царювати.</p>
	<p>На другий день підходить Іван до царя, а цар питає:</p>
	<p>— Що ти хочеш за це, що ти мені поміг остатися царем?</p>
	<p>— Нічого я від вас не хочу, тілько ту стару тарницю&nbsp;<sup>*</sup>, що у вас є.</p>
	<p>— Що тобі з тої тарниці? Я тобі дам щось ліпшого.</p>
	<p>— Не хочу я нічого більше, тілько ту тарницю. І документ мені дайте, що то моя тарниця. І той документ опечаткуйте.</p>
	<p>І так цар зробив. Дав йому документ, що то його власна тарниця і ніхто не має права її в него забрати. Іван узяв документ та й тарницю під паху й пішов додому. Відійшов трохи, тарницю кинув, а з документом пішов далі.</p>
	<p>Прийшов він до дідича та й показує документа.</p>
	<p>— Дивіться, село Тарниця вже моє. А ви забирайтеся відци. Дідич подивився, що то цар написав, і не було йому що робити.</p>
	<p>Мусив з того села вибратися. І Іван став на ціле село паном.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__footnotes">
			<p><sup>*</sup> Ді́дич — поміщик, великий землевласник.</p>
			<p><sup>*</sup> Перший раз — тут: спочатку.</p>
			<p><sup>*</sup> Кла́сти — тут: ставити при владі.</p>
			<p><sup>*</sup> Та́рниця — дерев’яне сідло.</p>
		</div>
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Село Старий Косів, Косівського району, Івано-Франківської області 26 лютого 1989 року Лукашко Марія Федорівна (1925 року народження)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Гуцульщини/">Фольклор Гуцульщини</a></li>
	</ul>
</footer>
<!--#include virtual="/-/inc/general__page_end.inc" -->
