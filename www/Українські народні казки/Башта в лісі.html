<!--#include virtual="/-/inc/general__page_start.inc" -->
<title>Башта в лісі ☼ Українська народна казка ☼ Народна творчість</title>
<meta name="Description" content="Українська народна казка Кіровоградщини «Башта в лісі» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Башта в лісі.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Башта в лісі <br><span class="article__headerDescription">Українська народна казка Кіровоградщини</span></h1>
	<p>Було це не дуже давно, у часи радянської влади, коли заборонялись всі релігійні свята та народні традиції. Жила собі одна родина. І от на Різдво мати з дочкою несли вечерю до хрещеної матері дівчинки.</p>
	<p>Пішли вони лісом, щоб ніхто не помітив. Довго йшли чи ні, ніхто не знає, та заблукали вони. Ходили вони, блукали та не могли стежки знайти. Дівчинка плакати почала, а мати її втішає, але й сама чуть не плаче.</p>
	<p>Раптом бачать, вогник удалині видніється. Порадились і вирішили йти на нього. Підходять ближче, дивляться а перед ними башта величезна стоїть. Заходять вони туди, перед ними яма відкривається. Дивляться мати з дочкою, а у тій ямі повно золота та каміння коштовного. Дівчинка, недовго думаючи, у яму стрибнула, і почала золото, срібло й каміння коштовне у кишені набирати. Не встигла мати дочці й слово мовити, як яма закрилася разом із дівчинкою. Розплакалася мати та нічого те їй не допомогло. І сліду від ями не залишилося. Через мить і башти не стало лише ліс глухий та темний навкруги.</p>
	<p>Поплакала, поголосила мати за своєю дитиною та й пішла ні з чим додому. Довго чоловік жінку лаяв за те, що дочку у лісі занапастила, та що ж робити. Почали думати-гадати, що робити далі, як дочку рятувати.</p>
	<p>Пішли чоловік із жінкою до ворожки, що на краю села жила. Тільки в хату зайшли, як вона їм:</p>
	<p>— Знаю, чого прийшли до мене, знайдете дочку свою. Рівно через рік ідіть на те саме місце, де дівчинка лишилася, і повернеться вона до вас.</p>
	<p>Проминув рік. На саме Різдво вирушають чоловік із жінкою до лісу. Йдуть та йдуть, а башти не знаходять. Бачать, вогник блимає. Вони туди. Башта перед ними ніби з-під землі виросла. Заходять, яма перед ними відкривається. А звідти дівчинка їхня виходить. Змарніла вся та схудла. Кинулися батьки до неї цілують, обнімають.</p>
	<p>— Що трапилося з тобою, де була ти?</p>
	<p>— Я потрапила у царство підземне. Там дядьки рогаті живуть. І цілий день гроші рахують, золото та купки складають. От і мене заставляли золото на купки складати та рахувати. А за те цукерку давали. Сьогодні у Свято Велике, Різдво Христове, вони глибоко під землю ховаються, і душа невинна може на волю вийти, от я й пішла від них.</p>
	<p>Зраділи батьки. Додому донечку забрали. Та не ходили більше до лісу, де нечисті живуть.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>163 (8047). Башта в лісі. СУС —. Записано 2010 року. Поліщук Галина Миколаївна (1939). Кіровоградська область, Новоархангельський район, Синюха</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Кіровоградщини/">Фольклор Кіровоградщини</a></li>
	</ul>
</footer>
<!--#include virtual="/-/inc/general__page_end.inc" -->
