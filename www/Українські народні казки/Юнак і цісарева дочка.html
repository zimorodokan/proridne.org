<!--#include virtual="/-/inc/general__page_start.inc" -->
<title>Юнак і цісарева дочка ☼ Українська народна казка ☼ Народна творчість</title>
<meta name="Description" content="Українська народна казка Гуцульщини «Юнак і цісарева дочка» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Юнак і цісарева дочка.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Юнак і цісарева дочка <br><span class="article__headerDescription">Українська народна казка Гуцульщини</span></h1>
	<p>В однім темнім лісі жили два чорти. Жили у такій кам’яній печері, що там би навіть пташка була не долетіла. З одного села пішла в той ліс баба. Вона хотіла переконтролювати ліс, чи є йому конець. Зайшла в середину лісу, а їй назустріч виходять два люди. А то чорти. А баба не знає, що то чорти. Подивилася — люди. Привіталася з ними, а вони питають:</p>
	<p>— Що вас, жіночко, так далеко занесло, у такі темні ліси? А вона каже їм:</p>
	<p>— Я шукаю кінця лісу. Має бути якесь село. Я пройдисвіт. Аж чорти здивувалися, що вона сказала «пройдисвіт», бо світ дуже великий.</p>
	<p>— Ти готова бути нам товаришкою?</p>
	<p>— Готова.</p>
	<p>— А ти витримаєш товариство з нами?</p>
	<p>— Попробую.</p>
	<p>— Але добре думай. Бо ми — залізні люди. Ми й у повітрю літаємо і скалами ходимо. Нас нічого не ловиться&nbsp;<sup>*</sup>, ні туча, ні буря.</p>
	<p>А та баба була упирка. І подружилася вона з тими чортами.</p>
	<p>— Ти можеш, — питають, — викрасти нам цісарську дочку?</p>
	<p>— Можу, але дуже трудно.</p>
	<p>— Але раз ти з нами потоваришувала, ти мусиш це зробити. Ніде ти від нас не дінешся, як це не зробиш.</p>
	<p>Тоді сказала баба:</p>
	<p>— Виведіть мене з цего темного лісу, бо я заблудила. Не знаю, як вийти на село.</p>
	<p>Взяли вони її під пахи і вивели на край лісу. І сказали:</p>
	<p>— Отут будемо тебе чекати п’ять діб. Коли ти не приведеш тут цісарську дочку, то ми тебе стремо з лиця землі.</p>
	<p>Пішла вона до цісаря під столицю&nbsp;<sup>*</sup>. Саме тоді дочка цісарева люфтувалася&nbsp;<sup>*</sup> в саду. Та й каже їй баба:</p>
	<p>— Донечко моя люба, я найшла тобі такого князя, що тобі вдасться з першого погляду, лиш іди зі мною. На цілім світі я такого не виділа і на малюнках такого нема.</p>
	<p>А та панночка каже:</p>
	<p>— Бабцю моя мила, чи правду ви говорите?</p>
	<p>— Правду говорю.</p>
	<p>— Бо я так багато паничів виділа, і ні один мені не вдався. А ще побачу, якого ви мені наручуєте&nbsp;<sup>*</sup>.</p>
	<p>А це була справжня Баба Яга. Каже вона дівчині:</p>
	<p>— Головою тобі ручуся, що він тобі сподобається. Але ти мусиш казати мені «мамо», а своїй рідній мамі не маєш казати «мамо».</p>
	<p>— А де той мій наречений? — спитала панночка. — Далеко жиє?</p>
	<p>— За дванадцять миль.</p>
	<p>Панночка погодилася їхати, бо хотіла спрактикувати&nbsp;<sup>*</sup>, що то за наречений.</p>
	<p>— Але, — каже баба, — той наречений дуже данцьовитий хлопець, дуже файно данцює. Треба тобі мати дванадцять пар взуття.</p>
	<p>Панночка на то сказала:</p>
	<p>— Треба сповістити нашим шевцям, аби вшили дванадцять пар черевик.</p>
	<p>Зайшла панночка в цісарську майстерню і сказала робітникам вшити дванадцять пар черевик, і все іншої моди. І Баба Яга як узяла панночку на плечі, то лиш дим та нитка. І добилася до тих «паничів», і подала їм дівчину. І сказала їм Баба:</p>
	<p>— Нічого не хочу від вас, лиш одну річ хочу...</p>
	<p>А чорти як уздріли панєнку, то дуже зраділи і здивувалися. І сказали, що за таку красавицю дадуть бабі все, що вона хоче.</p>
	<p>—... Хочу, аби ви дали мені з одного з вас оден ріг з голови. Аби я могла перевертати ним ціле село.</p>
	<p>І чорти згодилися. А ту панночку, запродану Бабою Ягою, чорти взяли у велику неволю.</p>
	<p>А цісар дуже зажалувався&nbsp;<sup>*</sup>, що без вісти пропала його дочка. Та й дав знати по містах і селах, до всього народу: хто буде такий, щоби найшов його дочку, то віддасть її за него заміж, хоч би був бідний-найбідніший. Розійшлася ця вість по містах і селах, і найшовся оден юнак. Прийшов він просто в столицю до цісаря, зголосився й сказав:</p>
	<p>— Цісарю преславний, я відшукаю вашу донечку і приведу до ваших очей.</p>
	<p>Пообіцяв цісар золото і всякі дари, лиш аби це сповнилося.</p>
	<p>Пішов хлопець шукати. Ходив лісами, печерами, голодував, лизав коріння, і так пройшло багато років. І дійшов він до одної печери, страшенно великої. А там були чорти. Як уздріли вони, що дитина людська добилася до такої печери, зачали сипати на него водою. І не припирала його вода, рвався він далі. Чорти сипали вогнем, били камінням. Не міг юнак добитися туди, бо страшно вогнем і камінням било, і повернувся назад додому.</p>
	<p>Ішов він лісом та й вийшов на велику галявину. А на галявині була маленька старенька хатина. Він зайшов у ту хатину, а там жив дідусь старенький. Борода аж по землі везлася. Каже той дідусь:</p>
	<p>— Юначе, що ти блукаєш такими лісами темними та скалами? Шукаєш смерти собі?</p>
	<p>— Дідусю, допоможіть мені, — каже, — визволити від чортів панночку цісареву. Цісар обіцяв велику нагороду, а я бідний хлопець.</p>
	<p>А дідусь йому каже:</p>
	<p>— Не треба тобі допомагати, бо то зрада велика. Ніколи тебе не пожалує велика грабля&nbsp;<sup>*</sup>.</p>
	<p>— Не задля граблі я добиваюся, дідусю, а для душі.</p>
	<p>— Якщо так, синку, то я тобі допоможу, але слухай мене. Бери мене в товариство. І повертай назад туди, де тебе камінням било і вогнем палило.</p>
	<p>Іде юнак наперед, а дідусь за ним. Дійшли до того місця, до тої печери. Як уздріли чорти, що йде до печери людська душа, далі зачали метати камінням і вогнем палити. Дідусь сказав:</p>
	<p>— Хлопче-юначе, ставай ззаду, а я йду наперед, бо тебе уб’ють і спалять.</p>
	<p>Іде дідусь, і нічого не ловиться його, ні каміння, ні вогонь. Чорти здивувалися. Що за теменна сила йде, гірша від чортів? Зачали вони скали валити. Аж нараз показалася панєнка. Сказав дідусь:</p>
	<p>— Переверну гори-скали і вас зітру з землі. Віддайте цему юнакови цісареву дочку.</p>
	<p>Уздріли чорти, що це не жарт, та й віддали дочку.</p>
	<p>Виходять всі троє з лісу. Стоїть проти них на дорозі ворона й каркає. Вони минають ту ворону, а ворона за ними йде. А то Баба Яга перекинулася на ворону. Каже ворона панночці:</p>
	<p>— Озми мене під паху, бо я з гнізда випала, не маю сили. Виведи мене з лісу темного та пусти на село.</p>
	<p>Шепче дідусь панночці:</p>
	<p>— Не пробуй це робити, бо вона тебе заведе назад там, де ти муки мала.</p>
	<p>Послухала панночка, ідуть усі троє далі. І ворони вже нема. Але на дорозі стоїть та й воркоче голуб. Та й словом людським промовляє:</p>
	<p>— Голубко моя мила, я голубка та й ти голубка. Я стомилася. Озми мене під паху і винеси з темного лісу. А я тобі віддячуся, стану тобі в допомозі.</p>
	<p>Шепче дідусь на вухо панночці:</p>
	<p>— Не вір, не приставай, бо це зрада. Це Баба Яга перекидається на всякі птахи. Іди за нами двома, за юнаком і за мною.</p>
	<p>Гра́бля — тут: титуловане панство.</p>
	<p>А панночка дуже жалує лісових птахів. Та й жаліє вона, що дідуся слухає, бо дуже любить природу лісову. Уздріла Баба Яга, що нічого не помагає їй, та й перекинулася на пораненого зайчика. Що ніби його поранили стрільці в лісі. Кривавий зайчик перейшов дорогу та й каже панночці:</p>
	<p>— Озми мене, такого раненого, кривавого, з собою, притулися до мене.</p>
	<p>Дідо шепче:</p>
	<p>— Не торкайся до цего зайця, бо це зрада. Як торкнешся, так у повітрі полетиш з цим зайцем.</p>
	<p>А парубок все видить та й чує, як дідусь рятує панночку. Але мовчить, нічого не каже, на дідуся здався.</p>
	<p>Нарешті виходять вони з лісу — посеред дороги стоїть пташка, а на ній пір’я таке делікатне, що не змалювати і в казці не сказати. І заспівала та пташка перед трьох подорожніх, і такою музикою заграла, що лиш ту музику й пісні в столиці мати. Тоді сказала панночка до дідуся:</p>
	<p>— Нічого би, дідусю, не хотіла мати на цім світі, лиш цю пташку перенести до отця й до матері, щоби так співала й грала. То би веселилася вся наша держава, і тато мій, і мама. А я би коло такої пташечки сиділа і слухала її співу і її музики.</p>
	<p>А то все Баба Яга виробляла, хотіла панночку змудрувати. Сказала панночка до дідуся:</p>
	<p>— Дідусю мій милий, якусь я маю гостину принести до тата й до мами із свеї мандрівки.</p>
	<p>Тоді дідусь сказав:</p>
	<p>— Це не мандрівка твоя була, а твоя погибель. Ніколи би ти була не виділа свого тата й маму, коли б не я був до помочі цему юнакови.</p>
	<p>Як учула це Баба Яга (а це був упир великий), зробила вона так, що цісарева дочка дуже захотіла тої пташки. Того співу і тої музики. Але дідусь не допустив дівчину до птаха. Тоді баба стала на дорозі напроти них, вивалила язика, як змій, і стала вогнем палити.</p>
	<p>— Не допущу вас до столиці цісаревої! Відступили ці троє назад. Сказав дідусь:</p>
	<p>— Нічого тобі не поможе, ми вже вийшли на білий світ. Ти програла.</p>
	<p>Тоді Баба Яга сказала дідусеви:</p>
	<p>— Ставаймо боротися. Хто кого заб’є в землю до половини, той переміг і буде старший.</p>
	<p>Зажалував юнак дідуся, бо дідусь був старенький. Сказав:</p>
	<p>— Я піду боротися з бабою.</p>
	<p>А це діялося на кінці лісу. Став юнак напроти Баби. А Баба така старенька, поморщена. Юнак був певний, що Бабу переб’є.</p>
	<p>Лапнувся він до Баби, а Баба схопила його і забила по груди в землю. Парубок вирвався з глини та й сказав дідусеви:</p>
	<p>— Ще раз хочу з Бабою боротися.</p>
	<p>Баба як схопила юнака, як помоталася, і забила його в землю аж по шию. А панночка це видить і від страху аж гине. Та й кричить:</p>
	<p>— Рятуйте, дідусю, рятуйте, бо погибаємо!</p>
	<p>А дідусь витяг хлопця з землі та й каже йому:</p>
	<p>— Казав я тобі не боротися з цею бабою, бо загубить тебе. А юнак сказав:</p>
	<p>— Дідусю, я хотів пожалувати вас, бо ви старенький. А тепер рятуйте нас, бо тут наша погибель, на кінци цего лісу.</p>
	<p>Тоді дідусь каже до Баби Яги:</p>
	<p>— Ми ще двоє не боролися. А Баба Яга сказала:</p>
	<p>— Я з тобою не буду інакше боротися, лиш вогнем. А дідусь каже:</p>
	<p>— Я з тобою буду водою боротися.</p>
	<p>Баба перекинулася в змія і палить діда вогнем. А ті двоє стоять далеко збоку, бо вогонь палить. Баба вогнем, а дідусь воду сипле в Бабу. Велика боротьба йде, світ ще не видів і не чув такої. І Баба Яга вздріла, що нема порятунку, відступила і пропустила їх далі.</p>
	<p>Каже юнак дідусеви:</p>
	<p>— Отепер, слава богу, дорога чиста. Ніхто нам не перешкоджає. Ідуть собі весело. Але недалеко пройшли, як нараз побачили, що тої панночки тато йде. Та й каже:</p>
	<p>— Донечко, як я тебе довго визирав. Аж тепер я тебе нарешті вздрів живу.</p>
	<p>А донечка просто до тата кинулася. А дідусь крикнув:</p>
	<p>— Ні! Не ступай, донечко, це зрада! Це та сама Баба Яга! Бо дідусь був віщун, знав наперед, що робиться.</p>
	<p>— Дідусю милий, та це ж тато мій рідний! Як його цуратися? Ми ж перейшли вже путь теменну. Минулися вже чорти і Баба Яга минулася!</p>
	<p>— Цить, дитинко, цить, не зраджуйся, не піддавайся.</p>
	<p>Послухала вона і проминула того «тата». Ідуть далі. Уже степами, не лісами. Вже видко й села, і хати видко. Нарешті стає на дорозі рідна мати панночки.</p>
	<p>— Виплакала, донечко, очі свої за тобою. Аж нарешті тебе вздріла. Вклоняюся тобі і прощаю тобі. І ти мені прощай.</p>
	<p>Сказала панночка:</p>
	<p>— Ой дідусю, було, що було дорогою, а маму мушу послухати. Що скаже, мушу робити. Вона ж мене плекала, вона ж мене тішила, не досипала ночі. Як мами рідної не послухати та за нею не піти?</p>
	<p>Що дідусь настоював, що дідусь плакав, що дідусь просив панночку, нічого не помагало, бо показалося їй, що то мама рідна. А хто мами не послухає? Таки Баба Яга підманула її, і пішла дівчина за Бабою. Аж до самих чортів попровадила її Баба Яга. Залишився хлопець плачучи та й дідусь.</p>
	<p>Та й сказав дідусь напослідку:</p>
	<p>— Хлопче, хоч би ішов цілим світом, то таки Баба Яга мусить переюдити і перевершити. Бо як мама рідна, то за мамою світ піде. А то зрада.</p>
	<p>Вернулася Баба Яга з цісаревою дочкою до печери, де були чорти. Тоді чорти сказали Бабі Язі:</p>
	<p>— Ми не годні були так їх перемудрити й перехитрити, як ти перехитрила. Що тобі за це дати, — сказали чорти, — який тобі дар дати?</p>
	<p>Вона сказала їм:</p>
	<p>— Ніякого дару мені не треба, бо я Баба Яга. Я маю велику силу, і ніхто мене не годен перехитрити.</p>
	<p>А юнак пішов село від села і зачав розказувати, що сталося. Що мав такого діда-віщуна, і нічого йому напослідку дід не поміг.</p>
	<p>І найшовся оден мудринець і сказав:</p>
	<p>— Юначе, треба, аби ти служив у мене двадцять чотири роки, і я тобі допоможу. Якщо пристаєш на це, то я тобі все зроблю.</p>
	<p>(А то давно жили люди і по двісті п’ятдесять років). Юнак пристав на ту службу. Але він не хотів тяжкої праці. А той чоловік — то був Премудрий Соломон. Каже він хлопцеви:</p>
	<p>— Хлопче, іди до того цісаря і скажи йому: «Дасте за мене дівчину свою, то будете її видіти перед собою, а як не дасте, то не будете видіти».</p>
	<p>Пішов хлопець до самого цісаря в столицю та й розповів йому все. Все, як було з його дочкою і як напослідку «мама» показалася. І як панночка далася себе ошукати. І розказав, як він пішов блудом по світі, аби знайти його дочку.</p>
	<p>— А тепер, — каже, — я знайшов Премудрого Соломона. А Соломон порадив мене і сказав мені:</p>
	<p>— Як віддасте дочку за мене, то будете мати її.</p>
	<p>І закликав цісар свою жінку. Вона обдивилася цего пірваного юнака нещасного та й засоромилася. І сказала свому чоловікови:</p>
	<p>— Пристань дати за него нашу дочку. Але як він визволить її, то ми цего не зробимо, бо це голодранець. Встид і сором нам буде від міністерства і від всіх царів і королів, як ми за такого голодранця дочку дамо.</p>
	<p>Слухайте, як фальшиво вона говорить! Лиш би добути донечку, а за голодранця не дати. Але юнак не чув цієї розмови, бо вона йшла між цісарем і його жінкою пошепки.</p>
	<p>Приходить юнак до Соломона Премудрого та й розповідає, яка була бесіда.</p>
	<p>— Пристав цісар віддати за мене дочку, лиш би здобути її. Тоді каже Соломон Премудрий:</p>
	<p>— Хлопче бідний, це фальш та й зрада. Це обмана. Їм лиш би дочку добути, а тоді ти підеш на свій хліб. Як бідував, так і будеш бідувати.</p>
	<p>Сказав бідний хлопець:</p>
	<p>— А що ж мені робити, Соломоне Премудрий? Скільки я труду положив дорогами, скільки я голодував! А скільки я страху мав! Чортів живих видів і Бабу Ягу на власні очі. І нічого я не добився.</p>
	<p>Соломон сказав:</p>
	<p>— Хлопче, ти був нещасливий, а будеш щасливий, лиш здавайся на мене. Далека-далека на тебе дорога чекає, хлопче-юначе. Перенесли вже чорти панночку аж за Червоне море.</p>
	<p>Каже юнак Соломонови:</p>
	<p>— Чим маю переїхати туди?</p>
	<p>— Дійдемо до моря, а там я тебе передам на орла. І орел тебе перенесе аж за Червоне море. На тому боці моря є одна хата. Там мій брат жиє. Зайдеш у ту хатину і скажеш за мене. Скажеш, що тебе «прислав твій брат». Але треба орлови по дорозі їсти давати.</p>
	<p>— Що я йому буду давати, як я сам ходжу голодний по світі? — каже бідний хлопчина.</p>
	<p>А Соломон сказав:</p>
	<p>— Їдою я його забезпечу.</p>
	<p>Пішли вони до моря, і Соломон Премудрий зібрав багато всяких птахів. А коло моря був орел. І всі птахи сіли на орла. І хлопець межи ними сів. Підоймився орел на крила і полетів почерез Червоне море. І повертає дзьобом, бо їсти хоче. І одна пташка дає йому крило своє в дзьоб. І всі птахи годували його своїм тілом. І вже нарешті птахи не мають крил, лиш один орел має крила. Тоді орел навернув голову до хлопця.</p>
	<p>— Їсти!</p>
	<p>І хлопець віддав свою ліву руку. Орел проковтнув її. І сів орел на сушу. Хлопець пішов без руки до тої хатини, де сказав йому зайти Соломон.</p>
	<p>Розказав хлопець про все Соломоновому братови. Розказав, як він страждав. А Соломонів брат сказав:</p>
	<p>— Буду тебе лікувати, робити так, щоби тобі виросла рука, така, як була.</p>
	<p>І лікував він юнака, і росла в него рука, така, як була. І як вона виросла, сказав Соломонів брат:</p>
	<p>— Будемо йти в дорогу, шукати тої печери, до якої ти добиваєшся.</p>
	<p>Довго йшли вони і зайшли перед тої печери. А там вийшло назустріч кільканадцять чортів. Та й сказали:</p>
	<p>— Чого ви тут шукаєте? Соломонів брат сказав:</p>
	<p>— Віддайте нам дівчину.</p>
	<p>— Яку? — спитали чорти. — У нас тут їх є багато. Тоді сказав брат Соломонів до юнака:</p>
	<p>— Пізнавай, котру ти вже добував і маєш добути.</p>
	<p>Вийшло їх багато з печери, і відразу пізнав юнак свою дівчину та й сказав:</p>
	<p>— Оця.</p>
	<p>Тоді найстарший чорт сказав юнакови.</p>
	<p>— Як будеш робити весілля, аби закликав мене. А юнак сказав чортови:</p>
	<p>— Сказав Соломон, що то обмана. Цісарева сказала, що не дасть дочку за мене. То як я можу просити вас на весілля?</p>
	<p>— Бери мене відразу в старости, — сказав чорт. — То я тобі допоможу, і цісарева жінка віддасть за тебе дочку.</p>
	<p>Не міг хлопець відчепитися від чорта. Чорт таки вчепився, та й мусив хлопець іти з чортом. Ідуть усі троє: хлопець, дівчина і чорт. Дуже втомилася дівчина на ноги, бо далека дорога. Чорт схопив їх попід пахи та й у повітрю летом до цісаря.</p>
	<p>Перед столицею каже чорт до юнака:</p>
	<p>— Ви двоє заходіть сами, а мене вони видіти не будуть. Але я буду там, та все буду під’юджувати цісареву жінку, щоби пристала за тебе дати дівчину. А як ви вже повінчаєтеся, то мусите в рік прийти до мене на великі гості, — каже чорт.</p>
	<p>Хлопець нічого не питав у чорта, бо зрадів, що озме&nbsp;<sup>*</sup> цісареву дочку, та й пообіцяв, що прийде в рік у гості до чорта з дружиною. І в ту мить чорт щез, якби під землю закопався.</p>
	<p>А хлопець узяв панночку за руку і завів перед цісаревої столиці. І покликав найстаршого і сказав йому викликати цісаря надвір. Вийшли цісар з цісаревою на ґанок. Як уздріли свою донечку, то з радощів упали обоє на коліна. Каже цісар донечці свої:</p>
	<p>— Де ти такі довгі часи перебувала?</p>
	<p>— Як я спала в саду, — мене, — каже, — схопила нечиста сила і занесла за Червоне море. Оцей мій наречений мене врятував.</p>
	<p>Каже цісарева:</p>
	<p>— Та нічого, донечко, ми його нагородимо грішми, золотом, та й він піде собі додому. Буде мати з чого жити.</p>
	<p>А донечка каже:</p>
	<p>— Мамо, якщо ви не дозволяєте, щоби він був моїм чоловіком, то я готова назад собі йти мандрувати світом, бо я вже до цего звикла. Мене вже вдома роки не було. Каже цісар свої жінці:</p>
	<p>— Та не жаль тобі дитини-одинички, такої милої? Хочеш, щоб вона назад ішла в мандри? Віддаймо її за цего хлопця. Може, то її щастя, цей хлопець.</p>
	<p>Цісарева жінка пристала на це, але не дуже охоче. І зробили велике весілля, і повінчалися.</p>
	<p>Махнув рік, як батіг тріснув. Треба йти до чорта на гості. Каже зять до свого тестя:</p>
	<p>— Тату, ми підемо на довгий час на прогулянку. Би ви не журилися, ми повернемося назад.</p>
	<p>Цісар уже й не боявся, мав велику надію на свого зятя, вірив, що донечка з ним не пропаде, хоч би й за Червоне море поїхали.</p>
	<p>Ідуть собі молодята полями, степами, набуваються&nbsp;<sup>*</sup> квітами всякими, пахощами, радіють одно другому. Приходять до одного поля, а там оре чоловік волами. Кажуть вони:</p>
	<p>— Боже помагай вам, вуйку! Сказав вуйко:</p>
	<p>— Дякова́ть, чемні діти. Най вам бог помагає. Куди путь тримаєте? — спитав вуйко.</p>
	<p>Не хотіли вони казати вуйкови, куди путь тримають, бо дуже встидалися, бо їх дорога вела аж до самого чорта. А мусили виконати чортівський наказ, бо боялися, що чорт заподіє їм лихо.</p>
	<p>— Ге, діти мої милі, та я ж знаю, куди ви йдете. Чого ви соромитеся сказати мені?</p>
	<p>І звернувся до молодого чоловіка говорячи:</p>
	<p>— То ж я той Премудрий Соломон, котрий тебе нарадив вибрати з поганських рук оцю твою долю. Ти не впізнаєш мене?</p>
	<p>Чоловік упав Соломонови в ноги та й каже:</p>
	<p>— Простіть мені, вуєчку мій найдорожчий.</p>
	<p>Погладив Соломон обох молодих людей по голові та й сказав до них:</p>
	<p>— Не журіться, я вас вирятую вже на геть, так, що чорт відчепиться від вас навік. Він уже ген-ген на пригорбі чекає на вас, чорт.</p>
	<p>Затремтіли з жаху й страху великого молоді люди, як почули ці слова від Соломона, і сплакали перед Соломоном дуже. Бо дуже боялися чорта. Сказав Соломон:</p>
	<p>— Підемо назустріч чортови всі троє, а бики я пущу в поле пасти.</p>
	<p>Уздрів чорт, що йдуть його молоді та й ще оден чоловік з ними. Зачав чорт дути та метати поперед Соломона каміння. А молодятам все квіти попід ноги та трави делікатні, пахучі. Так файно їм ідеться. Молодята кажуть до Соломона:</p>
	<p>— Чого ви так поволеньки йдете? А ми би аж летіли.</p>
	<p>— Мене буря припиняє.</p>
	<p>Нараз виходить їм назустріч з боку дороги старенький дідок.</p>
	<p>— Прийміть і мене в товариство, молоді люди.</p>
	<p>Утішилися вони та й приймили дідуся, бо знали, яку силу має дідусь. А чорт далі не допускає Соломона. Та й дідуся не допускає. Лиш тільки молодих пускає, а на тих бурю й тучу насилає. Молодятам дорога отворена, і йдуть вони собі без перешкод. Каже дідусь до Соломона:</p>
	<p>— Ану сядьмо отут та й порадимося, що маємо робити з цею нечистою силою.</p>
	<p>Сіли вони, та й каже дідусь до молодого подружжя:</p>
	<p>— Мусимо таки дійти туди, де нечиста сила сидить. Яка б не була дорога, а мусимо. Нечиста сила не буде нам даватися на вид, лиш тільки вам, молодята. А ми їй не будемо на вид даватися. Ми сядемо коло самого чорта. Ти, молода, скажеш чортови: «Ми виповнили ваш наказ, прийшли до вас таки в гості в рік». Чорт захоче хапати вас попід пахи та й у повітрю вас нести. То ти скажи йому: «Дайте нам з годину заснути, бо ми дуже втомилися». Чорт дуже зрадіє вами та й сам засне. Але перед тим запитається: «Що то з вами йшли за люди два?» Би ви сказали, що «то якісь подорожні люди пристали з нами йти, але вони лишилися, пішли собі в другу дорогу». Але ти, молоденька жоно, аби не спала, спаси тебе Боже. Як заснеш, то все життя твоє пропало. Аби як тебе сон ловив, би ти не заснула. А чорт засне з радощів. Як засне, то ти би придивилася на його бороду чорну. Там у него вздриш оден волос біленький. Аби ти намотала той волос легонько правою рукою на свій палець і щосили сіпнула його. Аби той волос вирвався. І затисни його дуже в жменю, щоб він не впав на землю. Та й би подала його в жменю свому мужови.</p>
	<p>І вона так зробила, як їй дідусь наказав.</p>
	<p>Чорт пробудився, встав на ноги і вчув по своїх ногах, що не має вже сили. В’ялий, як повісмо&nbsp;<sup>*</sup>. Тоді сказав до молодого чоловіка чорт:</p>
	<p>— Все рівно буду з тобою битися до посліднього поту. І все-таки жінку в тебе відберу.</p>
	<p>А молодий як підоймився на ноги, то думав, що скали переверне, таку силу дістав. Та й зачав з чорта сміятись. Але все одно чорт був сильний. Як схопив молодого чоловіка, як ударив у землю, так забив його в землю по коліна. Страшний страх молода жінка мала, як увиділа ту бійку. Та все плаче. А молодий чоловік вхопив чорта та як бехнув його в землю, так забив його по груди. Чорт виштрик з землі, лапнувся до молодого чоловіка та як ним бехнув у землю, так забив його попід пахи. Бо, знаєте, чорт ще мав у бороді силу, хоч того волоска не було.</p>
	<p>Вздріла молода жона, що вже її муж погибає, та й крикнула у великий голос:</p>
	<p>— Рятуй, Боже, мого чоловіка!</p>
	<p>А чорт регочеться, як бик. Аж скали валяться від того сміху. Та й каже:</p>
	<p>— Отепер йому конець життя буде!</p>
	<p>Ледве-ледве виліз молодий чоловік з землі. Та як схопив чорта, як ударив у землю, так забив його по шию, лиш борода на землі лишилася та й голова. Уже не міг чорт подіяти молодому чоловікови нічого, бо руки його були в землі. Тоді чорт уздрів, що вже йому конець, та й зачав молодих газдів просити:</p>
	<p>— Витягніть мене відци, то я вас відчеплюся навіки-навіки. І вам принесу на це місце дуже багато золота і обдарую вас. Будете жити за то до самої смерти. І ваші діти, внуки, правнуки й пращата&nbsp;<sup>*</sup> будуть мати з чого жити.</p>
	<p>І сказав молодий чоловік до чорта:</p>
	<p>— Не хочу від тебе ні золота, нічого. А хочу тобі відрубати голову та й верчи в глибоке озеро, там, де дна нема.</p>
	<p>Витяг молодий чоловік шаблю з похви та як ударив чорта по шиї, так шабля пукла, а чорт ще жиє. Вдарив другий раз по шиї тою половиною шаблі. І та половина тріснула і покришилася. А чортова голова ще не відпала від тулуба. Ударив третій раз, і чортова голова покотилася по землі. Та й полилася не кров червона, а чорний дехоть. Тоді молода жінка сказала:</p>
	<p>— Хапаймо цю голову в мішок і біжім до озера топити. Каже молодий чоловік свої жінці:</p>
	<p>— Не можна торкатися цеї голови руками, поки не стуляться очі. Бо очі ще кліпають.</p>
	<p>Ця битва була саме на полуднє. То від полудня до передвечора все чортові очі кліпали та кліпали. Аж надокучило та набридло, чекаючи, доки вони стуляться. Бо чорт ще мав у очах таку силу, що годен був їх зчарувати. І все молодому чоловікови випадало на гадку не брати ще голову в мішок, поки не згаснуть чортові очі.</p>
	<p>І очі згасли. Як сонце зайшло. Тоді сказав молодий чоловік до свої жони:</p>
	<p>— Отепер ми, жоно, чисті, як зернина в полі, як та квітка, як та водиця. Вже нас нічого на світі не йметься. То, видко, така була наша судьба, що ми мусили перенести на собі таке горе.</p>
	<p>Взяли ту голову в мішок та й несуть. Найшли по дорозі велике озеро, розхитав чоловік той мішок та й верг. І мішок упав аж посеред озера, головою у воду. І так їм обом стало легко на тілі, мовби лишень на світ народились.</p>
	<p>Прийшли вони до своїх палаців, розказали все поправді спершу до послідку&nbsp;<sup>*</sup>, що з ними було. Тоді поклав цісар зятеви на голову свою корону.</p>
	<p>Скликав своїх міністрів, подав зятеви свою печатку та сказав:</p>
	<p>— Від сьогоднішньої днини, від цеї години передаю власть свому зятеви. Слухайте його і підкоряйтеся йому, як мені. Аби ви не турбувалися тим, що він з простого роду та й з бідного дому. Бо він побідив найгіршого в світі ворога, котрий хотів занапастити мою дочку. А я над нею розсипався&nbsp;<sup>*</sup> ціле своє життя, бо лиш одна вона в мене тільки й була.</p>
	<p>Врадувалися всі міністри і всі пани в столиці і сказали зробити велику гостину, скликати гості і з других держав, скликати цісарів і міністрів та й розповісти про цю історію.</p>
	<p>І з’їхалися гості, пили, їли, набувалися та гуляли. Та ще й тепер данцюють, коли ще жиють.</p>
	<p>Та пішов я у місто, купив горнець, та й цій байці конець.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__footnotes">
			<p><sup>*</sup> Лови́тися — чіплятися.</p>
			<p><sup>*</sup> Столи́ця — тут: царський або королівський палац, резиденція монарха.</p>
			<p><sup>*</sup> Люфтува́тися — прогулюватися на свіжому повітрі.</p>
			<p><sup>*</sup> Нару́чувати — рекомендувати когось.</p>
			<p><sup>*</sup> Спрактикува́ти — перевірити.</p>
			<p><sup>*</sup> Зажа́луватися — засмутитися.</p>
			<p><sup>*</sup> О́зме — візьме.</p>
			<p><sup>*</sup> Набува́тися — тут: милуватися.</p>
			<p><sup>*</sup> Пові́смо — пряжа.</p>
			<p><sup>*</sup> Праща́та— нащадки.</p>
			<p><sup>*</sup> Спершу до послідку — від початку до кінця.</p>
			<p><sup>*</sup> Розсипа́тися — упадати.</p>
		</div>
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Хутір Калинки́, Косівського району, Івано-Франківської області 21 червня 1988 року Колобейчук Григорій Дмитрович (народж. 1930)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Гуцульщини/">Фольклор Гуцульщини</a></li>
		<li><a href="/Українська міфологія/Чорт.html">Чорт в українській міфології</a></li>
		<li><a href="/Українська міфологія/Баба Яга.html">Баба Яга в українській міфології</a></li>
	</ul>
</footer>
<!--#include virtual="/-/inc/general__page_end.inc" -->
