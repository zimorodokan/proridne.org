<!--#include virtual="/-/inc/general__page_start.inc" -->
<title>Пан Печорський ☼ Українська народна казка ☼ Народна творчість</title>
<meta name="Description" content="Українська народна казка Бойківщини «Пан Печорський» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Пан Печорський.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Пан Печорський <br><span class="article__headerDescription">Українська народна казка Бойківщини</span></h1>
	<p>Була баба і мала кота, великого злодія. Та й сказала баба служници забрати того кота, віднести на річку, прив’язати до шиї камінь і пустити його в воду. А там був Іван, що служив у пана. Пан дав йому за рік роботи одну корону, бо він нічого не вмів робити.</p>
	<p>— На тобі, аби купив собі щось їсти, доки найдеш другу роботу. Іде він і здибає ту дівчину з котом. Та й каже:</p>
	<p>— Де ти несеш кота?</p>
	<p>— Несу топити, бо він великий злодій, — каже. — Казала баба його втопити.</p>
	<p>— Продай його мені.</p>
	<p>— Бери. Та най буде задурно.</p>
	<p>А він дав їй корону. Та й іде додому з тим котом. Прийшов додому — хата порожня, ні підлоги, нічого. Як не був він дома. Сіли вони оба з котом на піч і сидять. Та й говорять. Кіт каже:</p>
	<p>— Чекай, зараз будемо щось їсти.</p>
	<p>Пішов кіт, украв десь хліб і приніс до Івана. Та й каже:</p>
	<p>— Це ще не все, зачекай.</p>
	<p>Пішов та й несе ще кусень солонини — вони собі й попоїли. А потому ще м’яса приніс, і ще чогось. Та й каже кіт:</p>
	<p>— Ти собі добре зробив, що мене купив.</p>
	<p>Так собі вони оба й проживають. Але тоді що? Кіт хоче Івана добре нагородити. Іде кіт дорогою, надибає зайця. Питається заєць:</p>
	<p>— Де ти йдеш, коте?</p>
	<p>— Іду до пана.</p>
	<p>— Чого?</p>
	<p>— На скаргу. Кітки поїли сир, масло. Все поїдають, а вони кажуть, що кіт з’їв.</p>
	<p>— На таке й мені треба йти. Капусту поїдають зайчихи, а вони кажуть, що заєць з’їв.</p>
	<p>А кіт йому:</p>
	<p>— Тобі треба свідків.</p>
	<p>Набрав заєць «свідків», прийшли та й у пана в городі засіли. Пан устав та й каже:</p>
	<p>— Ану, дивися, жінко, що нам хтось прислав. Тілько зайців! А кіт вийшов наперед та й каже:</p>
	<p>— То мій пан граф Печовський. Він хоче у вас доньку сватати.</p>
	<p>— Скажи, аби він прийшов до мене.</p>
	<p>Та й тоти зайці загнали в загороду. А на другий день кіт знов йде та й здибається з лисом. Питається лис:</p>
	<p>— Де йдеш, коте?</p>
	<p>— Іду до пана, — каже. — Кітки все поїдають, а ґаздині кажуть, що кіт поїв. Іду до пана за правдою.</p>
	<p>— І мені треба йти, — каже лис. — Лисиці кури їдять, а вони кажуть, що лис із’їв. Я йду правди шукати, бо це — неправда, і я з тобою йду.</p>
	<p>— Тобі свідків треба.</p>
	<p>— Я назбираю.</p>
	<p>Назбирав. Завів їх кіт до пана, і сказав, що це панови граф Печовський прислав на шубу. Та й закрили лисів в загороді. Іде кіт на третій день і надибає вовка. Питається вовк:</p>
	<p>— Де, коте, йдеш?</p>
	<p>— Іду до пана. Кітки їдять сир та масло, а вони кажуть, що кіт. А вовк йому:</p>
	<p>— То й я йду. Вовчиці, — каже, — овець поїдають, а вони кажуть, що вовк із’їв.</p>
	<p>— Тобі треба свідків.</p>
	<p>— Я назбираю.</p>
	<p>Назбирав. А кіт загнав їх на подвір’я до пана. Той каже:</p>
	<p>— Дивися, жінко, кілько в нас вовків. А кіт йому:</p>
	<p>— То пан Печовський вам прислав, він хоче у вас доньку висватати. А на другий день зустрів кіт медведя. Та й медвідь таке саме каже:</p>
	<p>— Медведиці побивають худобу, а вони кажуть, то медвідь убив.</p>
	<p>— Свідків тобі треба.</p>
	<p>— Добре, — каже, — будуть свідки.</p>
	<p>Кіт привів «свідків» і віддав панови. А пан йому й каже:</p>
	<p>— Коте, кажи, най той пан Печовський вже приїде до мене. Най його вижу, будемо свадьбу робити.</p>
	<p>Прийшов кіт та й каже:</p>
	<p>— Іване, тобі треба женитися.</p>
	<p>— Коте, лиши мене, я женитися не хочу.</p>
	<p>— Треба, Іване, женитися.</p>
	<p>— Коте, нє.</p>
	<p>— Іване, треба женитися обов’язково.</p>
	<p>Кіт собі збирається, пішов, украв убрання, убрав Івана файно та й каже:</p>
	<p>— Їдемо до пана.</p>
	<p>Приїхали. Іван вбраний, перстені має золоті. Пан подивився на нього, сподобався він панови, той пан граф Печовський. Зробили весілля, бавляться.</p>
	<p>— Ну, а тепер, — каже, — Їдемо до тебе, Іване. Покажеш, які в тебе добра є.</p>
	<p>— Їдемо.</p>
	<p>Їдуть, а там пасеться стадо овець. Кіт біжить попереду та й пастухів питається:</p>
	<p>— Чиї то вівці?</p>
	<p>— То баби залізноголової вівці пасуться.</p>
	<p>— Як будуть вас питатися, аби-сте сказали, що то пана графа Печовського вівці. То вам гроші дадуть.</p>
	<p>Вернувся кіт та й каже:</p>
	<p>— Прошу, вже починається наше добро. Питайте. Пан питається:</p>
	<p>— Чиї вівці?</p>
	<p>— Пана графа Печовського. І дають пастухам гроші.</p>
	<p>А кіт біжить наперед і так само намовляє всіх пастухів. Їде пан з Іваном, його жінкою і слугами, а там пасуться воли.</p>
	<p>— Чиї воли?</p>
	<p>— Пана графа Печовського.</p>
	<p>І знов дають пастухам гроші. Їдуть далі, а там — коні. Знов це «пана графа Печовського». І знов дають.</p>
	<p>А то все було добро тої баби, що хотіла кота втопити. Кіт передекорувався на старішого, аби баба його не пізнала, прибіг до бабиного дому і сів на вікно. А баба каже:</p>
	<p>— Котику, що це таке? Що це за одні їдуть парадою, і вистрілюють, і музика грає.</p>
	<p>— То, — каже, — бабко, на ваше життя підсіли. Хочуть вас підстрілити, треба вам десь сховатися.</p>
	<p>А там була липа дуплава. Сховалася баба в то дупло, і так сколотили ту діру, що лише маленька щілина лишилася. Ті прийшли з музикою, бавляться, співають. А баба не може дивитися на то, не може того терпіти, що в її добрі таке роблять. Та й так телепається в тому дуплі, що аж липа хитається. А там їден увидів то та й показує.</p>
	<p>Той тому то сказав, а той тому, та вже дійшло й до графа Печовського. Питають його:</p>
	<p>— Пане, що то може бути? Вітру нема, а липа ся рушає. А він питається кота:</p>
	<p>— Слухай, що то може бути, чого то липа рухається?</p>
	<p>— А то як вони робили пивницю, з тої пивниці вискочив чорт та й залетів у липу. І відтоді він рушає та й рушає тою липою.</p>
	<p>А ті далі п’ють, гуляють, бабине добро розбазарюють. А що робити з бабою? Пан з донькою приїхали з канонами. Кіт і каже:</p>
	<p>— Треба всю зброю, яка є, націлити в тоту липу і разом вистрілити. Як то націлили, як дали сигнал та як улупили, то зробилися тріски</p>
	<p>і з липи, і з баби — зі всього. Так кіт пімстився на бабі за то, що казала його втопити.</p>
	<p>Пімстився кіт, а весілля далі бавиться, всі гуляють. А як весілля закінчилося і все втихло та й всілося, каже кіт:</p>
	<p>— Ну, Іване, я зробив тебе паном. А що мені буде за тото? А Іван йому:</p>
	<p>— Коте, що я їм, тото й ти будеш їсти, що я буду мати, то й ти будеш мати. А як ти, — каже, — умреш, то зроблю скляну труну і тебе поховаю, як має бути.</p>
	<p>— Добре.</p>
	<p>Пройшов, може, рік, а може, більше, і заслаб кіт. Сказали Іванови, графови Печовському:</p>
	<p>— Кіт заслаб. А Іван:</p>
	<p>— Візьміть його в кошик, занесіть до річки та й киньте у воду. Най іде.</p>
	<p>Кота взяли в кошик нести, а він вискочив з того кошика та й домів. Та й Івана за груди.</p>
	<p>— Ти що казав, а що зробив?</p>
	<p>— Коте, — каже, — на світі бувають помилки. Я помилився. Даруй мені цей раз. Більше цего не буде. Віднині що би-с хотів, то я зроблю.</p>
	<p>А потому кіт і направду здох. Можна було його метати, де хотіти, але Іван боявся — зробив скляну труну, поховав кота, а сам лишився багачем на бабинім добрі.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Ріпне, Рожнятівського району, Івано-Франківської області 23 липня 1994 року Литус Іван Миколайович (1906 року народження)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Бойківщини/">Фольклор Бойківщини</a></li>
		<li><a href="/Українська міфологія/Чорт.html">Чорт в українській міфології</a></li>
	</ul>
</footer>
<!--#include virtual="/-/inc/general__page_end.inc" -->
