<!--#include virtual="/-/inc/general__page_start.inc" -->
<title>Втікач ☼ Українська народна казка ☼ Народна творчість</title>
<meta name="Description" content="Українська народна казка Гуцульщини «Втікач» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Втікач.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Втікач <br><span class="article__headerDescription">Українська народна казка Гуцульщини</span></h1>
	<p>Це було тоді, як мені ще не було десяти років. Пастушив я кілька штук худоби. Мусів дуже рано гнати, бо вдень худобу кусали мухи. І завше я недосипляв. Там були близько людські ниви, а огорожі не було. Я подумав: «Трохи засну». І заснув-таки добре. Тим часом худоба пішла в людські кукурудзи. Люди вигнали худобу і сказали батькови, що я зробив шкоду. Батько мене покарав, і я рішив кинути пастушення. Думаю: піду я до Коломиї і там буду щось інше робити, бо в Коломиї худоби нема. Встав я рано, заків ще батьки спали, і подався в кєрунку Коломиї.</p>
	<p>Зайшов я до Мишина, а там було багато пастухів, бо то була велика толока. Там діти зацікавилися мною, приносили мені хліба, і я там цілий день бавився з дітьми. І захопила мене ніч, і не було мені де переспати. Прошу дітей, щоби мене взяли з собою на ніч. Діти відказуються, кажуть:</p>
	<p>— Мене мати буде сварити.</p>
	<p>Прийшов я до одної стодоли і намацав драбину. Заліз туди, намацав, що там були верета й дека. Думаю: «Тут я пересплю». Але за якийсь час чую — хтось лізе вгору драбиною. А то була дівчина. Каже вона мені:</p>
	<p>— Ти вже тут? Я ось тобі пироги принесла. Я почав ті пироги їсти, а вона сказала:</p>
	<p>— Я зараз принесу тобі ще молока солодкого.</p>
	<p>Я зрозумів, що тут мені може бути біда. Та й виліз кізлом у бантину. Там були дошки, і я сів на тих дошках. Через короткий час чую — знов хтось лізе драбиною. І бовхнувся там, на верету. Відтак знов хтось лізе драбиною. А то була знов та дівчина. Вона говорить:</p>
	<p>— Ти ті пироги поїв, а я принесла тобі солодкого молока.</p>
	<p>І тут межи ними вийшло непорозуміння, бо він сказав, що пирогів не їв. Стали вони суперечитися, він каже, що до неї другий приходить. І сказав він:</p>
	<p>— Буде свідком той, хто над нами. А я згори скричав:</p>
	<p>— Я не буду вам свідчити нічого!</p>
	<p>Вони подумали, що це не знати яка сила говорить, спудилися та й повтікали. А я не чекав днини, боявся, щоб мене хтось там не замітив. Пішов я відти та й знов бавлюся цілий день з дітьми в другім кінци толоки. Але захопила мене ніч, і знов ніде мене ніхто не хотів прийняти на ніч. Зайшов я в якусь вузьку темну вуличку. А там чоловік віз бичками два мішки в млин. Спитав він мене, чого я, такий малий, шляюся сам уночі. А я говорю:</p>
	<p>— Я сирота, шукаю, би-м десь служив, пастушив. Каже він:</p>
	<p>— Йди зо мною, мені якраз треба слуги. Веди ці бички, їдемо до млина.</p>
	<p>Я взяв бички за воловід, але що там було болото, я хотів його об’їхати, і мішки перевернулися з воза в болото. І я втік від того чоловіка, аби мене не бив. Обійшов я його і подався в тім напрямі, відки він над’їхав. Дивлюся — в одній хаті ще є світло. Виходить жінка й питається:</p>
	<p>— Що ти за один шляєшся вночі?</p>
	<p>— Я бідний сирота, шукаю служби. Жінка закликала мене до хати і каже:</p>
	<p>— Нам якраз треба пастуха.</p>
	<p>Спитала, чи я буду щось їсти. Я сказав, що голоден. Дала вона мені молока і вийшла десь з хати. Але мені того молока було замало. А над вікном була полиця і там стояли череп’яні гладунці з молоком. Я хотів то досягнути і досипати собі молока. Як узявся рукою за полицю, то так все й загриміло, усі гладунці з молоком попадали й побилися. Я зрозумів, що тут біда, і давай тікати. Вибіг з хати до сіней, а в сінях була велика ґелетка і в ній трохи клоччя. Я ускочив у ту ґелетку. Жінка увійшла, двері за собою замкнула, і вже не було мені як вийти з сіней. Зайшла вона до хати, подивилася, що там така позна, і почала кричати, але мене відшукати не могла.</p>
	<p>За якийсь час почув я, що хтось коло хати кричить. А це той ґазда привіз бичками з млина своїх два мішки. Подивився, що таке в хаті, і зачав розпитувати, що це є.</p>
	<p>— Буду тобі розповідати, — каже жінка, — але занесім мішки. Подивилася жінка, що такі мішки були білі, а то такі болотяні, і стала чоловіка сварити:</p>
	<p>— Що ти зробив? Каже чоловік:</p>
	<p>— Розповідати буду, як висиплемо муку.</p>
	<p>— Сип у ґелетку, що там у сінях, але переверни її і витруси, бо там клоччя, — сказала жінка чоловікови.</p>
	<p>Сінні двері були відтворені. Чоловік звернув ґелетку в кєрунку до дверей. Я вискочив з ґелетки і надвір. Чоловік з коромислом за мною гнав, але я втік.</p>
	<p>Вздрів я, що тут мені біда, і думаю: «Піду я таки до Коломиї». І вийшов на головну дорогу. Зійшло сонце. Дивлюся — їде якась бричка. А в тій бричці їхав пан. Зацікавився пан, хто я такий. Я сказав, що йду до Коломиї, щоб найти десь службу. І пан сказав фірманови забрати мене з собою.</p>
	<p>Поїхав я з ними до Коломиї. А там у великих панів весілля. Я зайшов туди і поліз попід столами. Там було багато паперів. У тих панів була гармата, з якої вони робили собі салют. І мене разом з тими паперами запхали в гармату і вистрілили. І долетів я аж сюди, до Березова, і учунявся аж тут.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Нижній Березів, Косівського району, Івано-Франківської області 27 лютого 1983 року Ґеник Іван Михайлович (1903 року народження)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Гуцульщини/">Фольклор Гуцульщини</a></li>
	</ul>
</footer>
<!--#include virtual="/-/inc/general__page_end.inc" -->
