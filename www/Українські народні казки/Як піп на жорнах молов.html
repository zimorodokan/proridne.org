<!--#include virtual="/-/inc/general__page_start.inc" -->
<title>Як піп на жорнах молов ☼ Українська народна казка ☼ Народна творчість</title>
<meta name="Description" content="Українська народна казка Буковини «Як піп на жорнах молов» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Як піп на жорнах молов.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Як піп на жорнах молов <br><span class="article__headerDescription">Українська народна казка Буковини</span></h1>
	<p>Їдна файна молодиця жила по сусідству з попом. Вийшла вона до керниці води набрати, а батюшка й собі вийшов. Та й хоче якось до неї приступити. Та й не знає, як би їй сказати, а починає їржати, як жеребець: «Іга-га, іга-гаа».</p>
	<p>— Чого ви, батюшко, їржете? — питає жінка.</p>
	<p>— А ти не знаєш, чого кінь до кобили їржить? Хотів би я від тебе чогось такого... Розумієш?</p>
	<p>Жінка подумала та й каже:</p>
	<p>— Не знаю, як бути.</p>
	<p>— Я тобі на спідницю, на плаття дам. І туфлі куплю. А вона йому:</p>
	<p>— Як так, то добре. Я не проти. Коли чоловіка не буде дома, то я вас покличу.</p>
	<p>Прийшла жінка до хати і розказала все чоловікови. А чоловік їй:</p>
	<p>— Добре, най приходи. Ми його навчимо. Я запряжу надвечір воли і ніби поїду до млина, щоб він видів, що я поїхав. А ти його заклич. Як я вернуся, заховай його у ваньтірчик, там, де кури та й жорна.</p>
	<p>— Добре.</p>
	<p>Затягнув чоловік у ваньтірчик два мішки кукурудзи, поклав їх коло жорен, а сам запряг воли, наклав на віз мішків з половою і виїхав з подвір’я. Він лиш від’їхав, а жінка вийшла й махнула батюшці. Той зразу прийшов. Приніс горівки й курку жарену, сіли вони за стіл. Лиш зачали їсти, а чоловік в’їжджає волами на подвір’я: «Гов! Гов!»</p>
	<p>— Чоловік вернувся, — каже молодичка, — що робити?</p>
	<p>— Ти мене десь заховай.</p>
	<p>Вона вивела його до сіней та в той ваньтірчик. Заходи до хати чоловік та й каже голосно, так, щоб піп у ваньтірчику чув:</p>
	<p>— Жінко, мусив вернутися, бо віл заслаб. Хочу їсти.</p>
	<p>— Та нема нічого готового.</p>
	<p>— Ріж кугута.</p>
	<p>— Як я його буду різати? Ніч уже.</p>
	<p>— Ріж кугута, сказав.</p>
	<p>Узяв чоловік каганець та й пішов до ваньтірчика «за кугутом». Відчинив — а там піп.</p>
	<p>— Ти чого тут? Кури прийшов красти? Я буду по млинах їздити, а ти кури красти? Мало тобі того, що в церкву приносять?</p>
	<p>Батюшка злякався.</p>
	<p>— Нє, не хочу я ваших курей.</p>
	<p>— А чого ти тут?</p>
	<p>Піп сюди, піп туди, не знає, що казати.</p>
	<p>— Я буду їздити млинами, а ти кури красти? Як так, то змели мені цих два мішки кукурудзи. Змелеш — пущу і нікому не скажу.</p>
	<p>— Добре, змелю, лиш пусти мене.</p>
	<p>І почав піп молоти. Молов цілу ніч, молов день, а ще й мішка не змолов. Меле далі. А хазяїн йому лиш воду носи. Три дні молов піп, доки не змолов два мішки кукурудзи. Змолов, став і лиш боками носи. Вже не міг сарака й ноги переставляти. Відпустив його хазяїн, і пішов він до свої хати.</p>
	<p>Відживився піп, поправився. От їдного разу виходи він до керниці, а молодичка увиділа його та й собі до керниці. Та до него:</p>
	<p>— Іга-гаа, іга-гаа!</p>
	<p>— А що, знов муки в тебе нема? — спитав її батюшка, повернувся і пішов до свої хати.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Росошани, Кельменецького району, Чернівецької області 23 жовтня 1979 року Камінський Сергій Андрійович (1915)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Буковини/">Фольклор Буковини</a></li>
	</ul>
</footer>
<!--#include virtual="/-/inc/general__page_end.inc" -->
