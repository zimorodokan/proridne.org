<!--#include virtual="/-/inc/general__page_start.inc" -->
<title>Доктор Олекса Знахар ☼ Українська народна казка ☼ Народна творчість</title>
<meta name="Description" content="Українська народна казка Буковини «Доктор Олекса Знахар» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Доктор Олекса Знахар.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Доктор Олекса Знахар <br><span class="article__headerDescription">Українська народна казка Буковини</span></h1>
	<p>Був у селі Олекса. Робив колеса і кошики до возів. Та заболів він їдного разу. Заболів і говори жінці: — Я йду в місто до лікаря, щоб дав якісь ліки, бо я слабий. Прийшов до лікаря, а той питає:</p>
	<p>— Що вам?</p>
	<p>— Я слабий. Руки болять, ноги, голова. Лікар і каже:</p>
	<p>— Ану покажіть язик. Той виставив язик.</p>
	<p>— Ясно, — сказав лікар і виписав йому рецепт в аптеку. Прийшов Олекса в аптеку. Аптекар подивився той рецепт і дав йому ліки.</p>
	<p>— Пий по ложці три рази на день, і тобі пройде. Пив він ті ліки й одужав. Та й говори до жінки:</p>
	<p>— Я в селі жити не буду, іду в город жити — буду лікарем. А жінка каже:</p>
	<p>— Яким ти будеш лікарем, як ти неграмотний.</p>
	<p>— Що, тяжко бути лікарем? Лікарем легко бути. Я, — каже, — піду.</p>
	<p>Попродав він у селі землю, хату, склав трохи грошей і пішов у город шукати дома. Дивиться: на роздорожжі продається дім, і якраз на таку суму, як він має. Купив він той дом, витесав собі стовп хороший, викрасив його, прибив табличку і попросив грамотного чоловіка, щоб написав йому: «Тут живе доктор Олекса Знахар». І далі роби колеса й коші до возів, бо треба з чогось годуватися, а він нічого іншого не вміє.</p>
	<p>Їдного разу в пана заболіла дочка. Ходив він з нею по лікарях, лікував її. У різні городи їздив з нею, та нічого тій панночці не помагало. Ніякого ліку не було. І так попало їдного разу, що їхав пан з кучером і тою панночкою по вулиці попри Олексу. Побачив він ту табличку, сказав спинити коні і читає: «Тут жиє доктор Олекса Знахар». Підходи пан до Олекси під двері, а Олекса стукає, роби колеса. Стукає пан у двері, а він не обзивається. Пан знов стукає. А Олекса говори:</p>
	<p>— Що ти стукаєш, не йдеш у хату?</p>
	<p>Він думав, що то його жінка дрочиться з ним. Пан відкриває двері до него всередину, а він з бардою в руці і олівець за вухом. Пан йому й каже:</p>
	<p>— Здрастє!</p>
	<p>— Здрастє.</p>
	<p>— Тут жиє доктор Олекса Знахар?</p>
	<p>— Тут.</p>
	<p>— А де він?</p>
	<p>— Це я самий.</p>
	<p>— В мене дочка така слаба, що до смерти близька. І де б я не ходив, нічого не помагає. Я побачив вашу табличку та й зайшов ще до вас. Може, ви мені щось поможете.</p>
	<p>Олекса розтерявся, урвав кусок бумаги і пише «рецепт», аби збутися пана. Накарлючив щось та й каже:</p>
	<p>— Це їй пройде. Ідіть в аптеку, візьміть ліки, і вона вчуняє — нічого їй не буде.</p>
	<p>Пан подякував і пішов. Заходи до аптеки, подає той «рецепт». Аптекар подивився — нема що читати. Що там прочитаєш, як там одні кавульки. Якби це перед ним був якийсь мужик, то аптекар сказав би йому: «Я цего не розбираю. Іди з цим туди, де тобі його дали». А тут пан. Аптекар каже:</p>
	<p>— Ясно мені.</p>
	<p>І від себе самого повибирав різні ліки та й дав панови.</p>
	<p>— Це в такі години давайте дочці, а це в такі. І це їй пройде. Пан приїхає додому і дає дочці ті ліки, як той казав йому. За два тижні дочці стало легше. Вже зачала вона ходити, зачала їсти.</p>
	<p>Впрягає кучер коні, і їде пан знов до Олекси Знахаря. Везе йому костюм, жінці костюм, дівчині його матеріал на костюм. Приїхає пан, стукає в двері. А Олекса далі колеса й коші роби, бо він годується з цего. Стукає пан, а Олекса говори:</p>
	<p>— Можна.</p>
	<p>Зайшов пан, привитався та й каже:</p>
	<p>— Спасибі вам за ваш рецепт. Де я ходив, нічого не помагало, а від вас мої дочці помогло.</p>
	<p>— Я ж казав, що поможе. Я знав, — каже, — що вона повинна вчуняти.</p>
	<p>Дає йому пан свій подарунок і витягає дві тисячі рублів за такий добрий рецепт. Подякував пан і поїхав. Приходи Олексова жінка з города, а він їй говори:</p>
	<p>— Ти казала, що з мене лікаря не буде. Ади, тобі костюм, мені костюм, дівчині матеріал на костюм. І маю дві тисячі рублів.</p>
	<p>А пан публікує в газету: «У нас є лікар, Олекса Знахар, що не дивиться на хвору людину і знає, що їй треба». І пішло це по всій державі.</p>
	<p>А в царя пропав з дочки перстень. І ніде його не можуть найсти. Ніхто не знає, хто вкрав. Посилає цар за Олексою Знахарем, щоб він прийшов і сказав, де той перстень дівся. Приїхає він до царя. Прийшов на прохідну, а його питають:</p>
	<p>— Куди вам?</p>
	<p>— Цар викликає. Я до царя.</p>
	<p>Пропустили його, заходи він до царя в той двірок. Постукав у двері, цар і каже:</p>
	<p>— Можна.</p>
	<p>Зайшов він, а цар його питає:</p>
	<p>— Ви Олекса Знахар?</p>
	<p>— Я.</p>
	<p>— Знаєте, чого я вас прикликав сюди?</p>
	<p>— Не знаю.</p>
	<p>— У мої дочки перстень пропав з пальця. Уже зо дві неділі нема. Ви великий знахар і скажете мені, де той перстень. Скажете, то добре, а не скажете, де той перстень, розстріляю вас.</p>
	<p>А Олекса йому:</p>
	<p>— Скажу. Але мені треба подумати, бо це таке діло, що раз-два не скажеш. Дайте мені окрему кімнату.</p>
	<p>Сіли вони, повечеряли разом з царем. Виділив йому цар домик, і служниця його туди завела. Сів він там на стілець. І є в него думка втікати, бо він же не знає, де той перстень. Не втече — уб’ють.</p>
	<p>А в царя було три слуги, котрі коло него ходили. І вони той перстень украли й сховали. А тепер злякалися. Раз прийшов такий чоловік, що все знає, то цар їх за таке діло розстріляє. І радяться вони, що б його зробити, як би той перстень підкинути, щоб цар не розстріляв їх. Радяться вони, а їден говорить:</p>
	<p>— Я піду під вікно послухаю, що той знахар роби.</p>
	<p>А Олекса подумав: як треті кугути запіють, буде він з тої хати тікати. Царський слуга підходи під вікно, а тим моментом запіяв кугут. Олекса говорить:</p>
	<p>— Уже є їден.</p>
	<p>А той слуга тихенько повертається до своїх товаришів і каже:</p>
	<p>— Знає він. Не дивився на мене, але сказав, що їден вже є.</p>
	<p>А ті ще дужче злякалися. Але не дуже довіряють свому товаришеви. Іде другий узнати. Підходи той другий під вікно, а тут запіяв другий кугут. Олекса говори:</p>
	<p>— От вже є й другий.</p>
	<p>Повертається слуга до своїх товаришів і каже:</p>
	<p>— Знає він, бо казав, що вже є й другий.</p>
	<p>А третій злякався. Це серйозне діло — недурно його з світів покликав цар. І радяться вони:</p>
	<p>— Як він такий великий знахар, то заплатимо йому, щоб він нас не видав. Бо що інакше зробиш? Треба рятувати життя.</p>
	<p>Той третій уже не йде до вікна, а прямо до дверей. До него в хату хоче зайти. Той лиш до дверей — аж запіяв третій кугут. Олекса й каже:</p>
	<p>— Вже є й третій.</p>
	<p>Та й у двері. А той, що стояв під дверми, ввертівся, але тікати вже не було як. Та й заходи до Олекси.</p>
	<p>— Відки ви знали, що ми взяли у панночки перстень? А він каже:</p>
	<p>— А чого ж би я не знав, як я доктор Олекса Знахар? Та як би я не знав? — каже. — Ви ж читали про мене в газеті.</p>
	<p>— Ми читали, що є такий Олекса Знахар, який багато знає.</p>
	<p>— От, — каже, — я той самий. Заходьте сюди. Той заходи, а Олекса питає:</p>
	<p>— Ну, де той перстень?</p>
	<p>— Та в нас, — каже. І плаче: — Що ви хочете, ми вам дамо, лиш так зробіть, щоб цар про це діло не знав.</p>
	<p>А Олекса говори:</p>
	<p>— Дасте мені по п’ять тисяч, то я вас пропущу, а нє, то видам вас цареви.</p>
	<p>— Дамо вам та ще й подякуємо, лиш тілко не видавайте нас. Олекса питає:</p>
	<p>— Тут є індики?</p>
	<p>— Є їх повна обора.</p>
	<p>— То возьміть хліба-м’якуша та й замніть той перстень у хліб. І дайте індикови, щоб він той перстень з хлібом з’їв. Та й позначіть того індика, щоб ви знали, котрий з’їв перстень. А я того індика покажу цареви, і ви піймете його.</p>
	<p>Той пішов, а Олекса спокійно спав до ранку.</p>
	<p>Слуги дали індикови перстень з хлібом і позначили того індика. А на ранок Олекса встав і прийшов до царя. Служниця дала йому води, він умився, втерся і входи до царя.</p>
	<p>— Ну що, придумали, де находиться перстень? — запитав його цар.</p>
	<p>— Придумав, ваша величносте. Знаю, де перстень, але його відти трудно буде взяти.</p>
	<p>— А чого? — питає його цар.</p>
	<p>— Панночка милася та й поклала його. А він упав у балію з водою. Ту воду вилляли, і перстень проковтнув індик.</p>
	<p>— То не біда, — каже цар, — індика заріжем і з’їмо, а перстень заберем. А ви знаєте, котрий індик?</p>
	<p>— Якби я не знав, то я б не казав. Най ідуть туди ваші слуги, і я їм покажу, котрий індик.</p>
	<p>Приходять вони до тої фіртки, наймичка кличе індиків, вони позбігалися. Олекса дивиться на них і каже слугам:</p>
	<p>— Бачите отого індика?</p>
	<p>— Бачимо.</p>
	<p>А він не знає, котрий індик. Він знає, що слуги самі знають.</p>
	<p>— От зайдіть і пійміть його, — каже він слугам.</p>
	<p>Зігнали вони всіх індиків докупи, піймили того індика, непомітно зірвали знак, котрий вони на него поклали, і приносять та й дають Олексі в руки. Взяв його Олекса, помацав у гунці і намацав перстень. Та й каже цареви: — Нате, помацайте.</p>
	<p>Цар помацав — є!</p>
	<p>— Заріжте цего індика, — сказав цар до наймички, — і добудьте перстень.</p>
	<p>Зарізали індика, добули перстень, і зраділа царівна.</p>
	<p>За таке діло дав цар Олексі п’ятдесят тисяч. Той перстень стілко й не вартий був, але цар дав такі гроші за те, що той багато знає. І писали про Олексу в газетах. І сидів Олекса ще недільку коло царя, відпочивав.</p>
	<p>А найстарший у городі професор прочитав про Олексу, і його заїло, що той так багато знає. «Що ж це таке? Я — професор, а він більше за мене знає». І слідкує він за Олексою.</p>
	<p>Вийшов Олекса від царя і йде до поїзда. А той слідкував за ним, коли він буде йти від царя. Олекса йде, а той вийшов поперед него на край села на поле. Пройшов дощ, пригріло сонце, і жучки вийшли на колос. А той професор піймав жучка і держить його в лівій руці, а в правій — пістолет. «Як вгадає, що в мене в руці, то щастя його, то правду пишуть про него. А як не вгадає, то вб’ю його коло цеї керниці». Олекса підходи, привитався. Той відповів на привітання та й питає:</p>
	<p>— Хто ви такий будете?</p>
	<p>— Доктор Олекса Знахар.</p>
	<p>— Я чув про вас, — каже професор. — Якщо ви взнаєте, що в мене в кулаці, то будете Олексою Знахарем, а не взнаєте — то куля вам в лоб.</p>
	<p>А він що знає? Думає собі: «Скапав я, вже й додому направився, а тут мене смерть чекає». Зігнувся та й дивиться в керницю. А там у воді видко голову його. Каже Олекса:</p>
	<p>— Попався, жучку, в ручку.</p>
	<p>А той розтулив руку та й каже:</p>
	<p>— А відки ти знав, що в мече жучок у руці?</p>
	<p>— А чого ж би я не знав, як я Олекса Знахар?</p>
	<p>— Ну, — каже, — ідіть. Свободна вам дорога. Пишуть за вас, і то все правда. Ви таки знаєте. Що казати, як ви знаєте?</p>
	<p>Вертається професор назад до города, а Олекса відійшов трохи, зняв капелюх, перехрестився та й каже:</p>
	<p>— Без бога ні до порога.</p>
	<p>А той професор тоже написав про него в газету і описав свій приклад. Написав, що такого чоловіка треба берегти.</p>
	<p>Повернувся Олекса додому і більше колеса не тесав, а жив панком діло, поки не вмер.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Розкопинці, Сокирянського району, Чернівецької області 1 січня 1986 року Панько Дьордій Іванович (1919 року народження)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Буковини/">Фольклор Буковини</a></li>
	</ul>
</footer>
<!--#include virtual="/-/inc/general__page_end.inc" -->
