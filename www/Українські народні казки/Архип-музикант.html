<!--#include virtual="/-/inc/general__page_start.inc" -->
<title>Архип-музикант ☼ Українська народна казка ☼ Народна творчість</title>
<meta name="Description" content="Українська народна казка Подніпров’я (Наддніпрянщини) «Архип-музикант» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Архип-музикант.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Архип-музикант <br><span class="article__headerDescription">Українська народна казка Подніпров’я (Наддніпрянщини)</span></h1>
	<p>Архип-музикант жив колись біля Сухої Верби, хто його не знає! Це був такий на всі руки майстер! Лопату чи щось інше, то все зробить! А вже на весіллі чи в якій іншій компанії, тільки його й слухай. Як почне бувало розказувати, Господи, твоя воля! Звідки то береться, ніби з рукава сипле.</p>
	<p>Коли був ще парубком, то любив випити, а коли постарів, кажуть, перестав. А як, бувало, під хмельком, то такого нарозповідає, що наш брат і в сумерках боїться надвір носа висунути, а йому байдуже, будь-куди піде опівночі. А відомо, що музикант, що мірошник самому нечистому, прости Господи, ніби родичі.</p>
	<p>Одного разу йшов, кажуть, з весілля близько опівночі. Раптом чує, хтось їде позаду. Тільки хотів з дороги звернути, а коні й зупинились біля нього. Бачить, пани в бричці.</p>
	<p>— Здрастуйте, Архипе, — кажуть.</p>
	<p>— Здрастуйте, панове!</p>
	<p>— Сідай, — кажуть, — швидше, поїдемо з нами.</p>
	<p>— Куди?</p>
	<p>— До нас на весіллі грати. Ми вже в тебе вдома були, нам сказали, що ти на весіллі. Ми туди, кажуть, що тільки-но пішов, насилу догнали! Сідай, будь ласка! Ось тобі й завдаток!</p>
	<p>Архип узяв гаманець, помацав, багато, здається . Він і сів, а спитати, хто та ще з похмілля й на радощах, що гаманець у кишені, й забув.</p>
	<p>Ось приїжджають, будинки такі, що Господи твоя воля! А в них панів, панів, панів, а на столах їсти й пити — душ на сто. «Де це я? — подумав Архип. — Таких панів поблизу й нема!»</p>
	<p>А вони, знай, чарку за чаркою. Архип не довго думаючи за скрипку та давай грати гопака, а пани давай танцювати. Хто на столах, хто на стінах. Дивиться Архип і дивується, що панство так танцює. А потім посідали за стіл вечеряти та і йому дали шматок чогось, спробував — смачне.</p>
	<p>— Нехай, — каже, — дітям замість гостинця буде.</p>
	<p>І за пазуху. А тут півень. І Архип ніби прокинувся. Дивиться, темно, озирнувся, сидить в болоті стоїть. Став вилазити, то виліз, а вийти не можна. Будови якісь навколо, а ніч темна. Дав бог, почало світати. Придивився Охрім, а він у порожній винокурні, що колись була навпроти волості. Перехрестився Охрім і звідти! А по дорозі думає: «Не біда, що завели бісові чорти в порожню винокурню, а все ж заплатили непогано». Він за гаманець, а там онуча якась, а в ній углі. Він за пазуху, а там чорт зна що!</p>
	<p>А ось іще розповідав, що грав він якось на весіллі опівночі, Коли всі вже підвипили, та не вгодили чимось Архипу, він за шапку і тільки його й бачили... Йде, дивиться, будинки якісь, а в них дуже багато людей! Свічки сяють, пани метушаться, музикант пілікає, старається.</p>
	<p>«Я не так би заграв! — думає Архип. — Дай-но зайду. На весіллі музикант ніколи не буде зайвим». Тільки він про це подумав, як вибігають пани до нього, в пояс кланяються.</p>
	<p>— Заходь, — кажуть, — будь ласка, до нас! Архип заграв. Приїхав ще один пан.</p>
	<p>— Ти хто такий? — питає пан.</p>
	<p>— Архип-музикант!</p>
	<p>— А навіщо ти тут уночі граєш?</p>
	<p>— У панів на весіллі, — говорить.</p>
	<p>— Ти п’яний чи що?</p>
	<p>— Та поки що ні, — каже Архип.</p>
	<p>— Сідай же, — каже пан, — на воза, я тебе награю!</p>
	<p>Привезли, поклали. Архип заснув. А то пан зі становим їхали вночі, а Архип у порожній хаті біля дороги грає. Ось привезли його і в «холодну». А вранці, каже, так йому награли, що він стрибав, лежачи, гопака.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>134 (5340). Архип-музикант. СУС —, низка варіантів. Записано 2008 року. Заміховська Ганна Іванівна (1929). Черкаська область, Канівський район, Канів</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Наддніпрянщини/">Фольклор Подніпров’я (Наддніпрянщини)</a></li>
	</ul>
</footer>
<!--#include virtual="/-/inc/general__page_end.inc" -->
