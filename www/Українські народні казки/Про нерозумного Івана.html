<!--#include virtual="/-/inc/general__page_start.inc" -->
<title>Про нерозумного Івана ☼ Українська народна казка ☼ Народна творчість</title>
<meta name="Description" content="Українська народна казка Гуцульщини «Про нерозумного Івана» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Про нерозумного Івана.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Про нерозумного Івана <br><span class="article__headerDescription">Українська народна казка Гуцульщини</span></h1>
	<p>Мала баба три сини, два розумних, а одного дурного. І мали вони корову. Сказала їм мама:</p>
	<p>— Так, синочки, я вже не годна з коровою ходити і пасти. І сіна заготовляти не годна, і нічого в світі. Ви мусите якось цю корову дозирати сами. Вони на то погодилися. І сказали два розумні так:</p>
	<p>— Та той дурний. Він не буде знати, що з коровою робити. Ми зробимо так. Най кожен городить пліт. І д’котрому плотови перший раз корова піде, того корова й буде.</p>
	<p>І зачали городити. Ті городили таки так, як має бути, з дерева, а дурний з шумелини, з буриння, з гарбузиння — з того, з чого міг. Що натягнув, тим і городив.</p>
	<p>Ну та й загородили вони. Загородили, ну та й що? Корова прийшла до того плоту, де городив дурний. А дурний прийшов, узяв корову, та й дуже радий він, що має корову. І не знає, що йому далі робити, іде т’хаті та й каже мамі:</p>
	<p>— Мамо, корова прийшла д’мому плотови.</p>
	<p>А мама чула про їх згоду та й уже нічого не казала. Лиш сказала:</p>
	<p>— Та най буде твоя. Але, — каже, — у нас нема чим цю корову тримати, нема чим годувати. Ти мусиш вести корову на базар. Продай її та й купиш дечого додому, би ми мали.</p>
	<p>І він так хотів зробити. Повів корову на базар, та й ідучи обдивився, що корова файна. А дурний, як дурний, не знав, що робити. Корова його рогом ударила, а він корові вломив один ріг. Ну та й уже нефайна корова без рога. Пройшов він ще трохи, дивиться, корова з одним рогом — це нефайно. Та відломив і другий ріг.</p>
	<p>Привів дурний корову на базар. Корова файна, але не має рогів. Ніхто не хоче купити. Вертається він з коровою додому. Іде через ліс, а тої днини віяв вітер. Вітер віє, а буки риплять. Усе рип та рип. А дурний:</p>
	<p>— Що, купуєш корову?</p>
	<p>А бук рип. Він і другий раз те саме спитав. Бук рипає і мовчить, а він каже третій раз:</p>
	<p>— Купуєш корову? Як купуєш, то давай гроші. Я тобі силяю корову, а завтра прийду за грішми.</p>
	<p>Та присилив корову до бука, та й пішов.</p>
	<p>Другої днини рано приходить він у той ліс, де присилив корову. А вітер уже не віє і бук не рипить. Стоїть собі бук і нічого. Дурний і шляхував, і дещо було, говорив, і нічого не міг з буком зробити. Копав бук ногами, але бук буком. А з корови лиш голова лишилася, бо вовки корову з’їли.</p>
	<p>Та й вертається він додому і стрічає по дорозі діда старого. А дідо питає:</p>
	<p>— Ти куди йдеш?</p>
	<p>— Та, — каже, — йду додому. Іду за пилою і маю втяти того чоловіка, що в мене купив корову і не хоче платити. Я, — каже, — маю подати того чоловіка в суд.</p>
	<p>— Якого чоловіка? Ану ходім подивимося на него. Вертається він з дідом у ліс, і дід уздрів, що то бук. Та й каже:</p>
	<p>— Ні, чоловіче, це тобі до суду не піде, бо ти не годен цего «чоловіка» й потягнути. Ти озми цего бука зріж, порубай на дрова, повези на базар, ці дрова в тебе куплять та й будеш мати гроші.</p>
	<p>Такий він був лютий. Узяв порубав того бука на куски, файно поскладав на візок і везе до міста. Дрова файні, а тоді газу не було, та й кожний купував дрова. І в него ті дрова якийсь чоловік купив. А як він ішов у місто, то мама йому казала:</p>
	<p>— Аби ти купив муки, та й масла, та й ринку. Таку на штирьох ногах, аби було на чім сало смажити.</p>
	<p>Та й він так зробив. Продав дрова, купив ринку, сала, масла та й муки. А відти йде, несе то все, тримає ту ринку в руках та й дивиться на неї. Та й каже:</p>
	<p>— Ти! Шлях би тебе трафив! Та й ти маєш штири ноги, а я дві, та й я би тебе ніс?!</p>
	<p>Поклав на дорогу і буком б’є. А ринка нікуди не йде. Він скопав її сюди-туди, а вона не йде. То він плитою по ринці та й побив її. Нема вже ринки.</p>
	<p>Над’їхае згори авто. Він ся напудив, бо він авта ще не видів. Авто проїхало, та й то так закурило, він дивиться, а то дорога така попукана. Він бере ту дорогу замащує маслом, а мукою посипає. Лиш трошки лишилося масла та й трошки муки.</p>
	<p>А ті два сини сказали мамі таке:</p>
	<p>— Ми йдемо в ліс до роботи. Але прийде т’хаті Іван, Як ви будете чути, що ви таки дуже слабі, то ви йому скажете, та й він прийде і дасть нам знати.</p>
	<p>Ну та й приходить Іван. А мама була дуже слаба, була вже старша жінка. Він увійшов до хати та й каже:</p>
	<p>— Мамо, ви слабі?</p>
	<p>А вона вже була перед смертю, не годна вже була й говорити. Їй щось всередині в череві клекотить, а він каже:</p>
	<p>— Ви зо мною не сваріться. Я зараз зварю пирогів та й мете їсти. Наклав у печи ватру, засунув баняк гріти окріп. Зробив пироги.</p>
	<p>Заки він то зробив та заки зварив ті пироги, то мама сконала. Він, небагато думаючи, сіпнув маму раз, сіпнув другий — мама мовчить. Він каже:</p>
	<p>— Я знаю, що ви люті, бо я не приніс ту ринку. Але, — каже, — я не годен був нести, бо вона мала штири ноги, а я лиш дві. Та й я її побив.</p>
	<p>Мама вже мертва, а він набиває мамі повний рот пирогів та й каже:</p>
	<p>— Як не хочете сами їсти, то я вас погодую.</p>
	<p>Набив мамі в рот пирогів та й лиш тоді додивився, що мама мертва. Вже студена була. «Це біда, — подумав він собі, — мама вмерла». Стягає маму з печі, кладе під лавицю, а сам іде до сусіда. Той питає:</p>
	<p>— Як з мамою?</p>
	<p>— Та я давав, — каже, — їсти, але мама вже не хотіла. Я маму здоймив та й поклав під лавицю. Аби її сонце в очі не світило.</p>
	<p>Той каже:</p>
	<p>— А може, вона вже вмерла?</p>
	<p>— Та ні... Я не знаю.</p>
	<p>Сусід пішов, подивився та й каже:</p>
	<p>— Йо, вмерла. Іди кажи браттям, що мама вмерла. Цей збирається і йде в ліс. Приходить та й каже:</p>
	<p>— Ідіть додому, бо мама вмерла. Браття питають:</p>
	<p>— А що ти з мамою зробив?</p>
	<p>— Мама вмерла на печи, а я маму здоймив на землю і засунув під лавицю.</p>
	<p>— А ти засвітив свічку?</p>
	<p>— Ні, — каже, — я не світив. Вона ж не пише. Та поховали маму і байці конець.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Космач, Косівського району, Івано-Франківської області 15 лютого 1987 року Вінтоняк Лук’ян Іванович (1928 року народження)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Гуцульщини/">Фольклор Гуцульщини</a></li>
	</ul>
</footer>
<!--#include virtual="/-/inc/general__page_end.inc" -->
