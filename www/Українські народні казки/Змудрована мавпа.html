<!--#include virtual="/-/inc/general__page_start.inc" -->
<title>Змудрована мавпа ☼ Українська народна казка ☼ Народна творчість</title>
<meta name="Description" content="Українська народна казка Про Тварин (звірів) «Змудрована мавпа» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Змудрована мавпа.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Змудрована мавпа <br><span class="article__headerDescription">Українська народна казка про тварин</span></h1>
	<p>В одного пана була мавпа і дуже робила локайові збитки; що він ї сварив. Каже: «Нащо то робиш?» Вона каже: «Я хочу так уміти пуцувати, як ти». Та й одного разу мав бути баль у пана. Локай повипуцовував начиння всьо делікатно і пішов спати. Мавпа узяла то до рук, узяла пуцувати і замазала. Він другий день приходить, — то всьо замуцькане. Розкричався локай та й каже: «Іди утопися».</p>
	<p>Прийшла вона до ставу та й каже сама до себе: «То не штука топитися, але ану най я попробую, ци глибоко». Попробувала буком, ци глибоко, та й пішла. Прийшла, а локай як ї уздрів, та й каже: «Ти ще жиєш?» Вона каже: «Та як топитися? Я талапалася по воді та й не мож було утопитися». А локай собі подумав: «Може, й є, що то не глибока вода». Пішов і собі попробувати. Прийшов, мавпа за ним та й стала на березі, а він заліз у воду і став коло берега, а то посунулося, і утопився. Мавпа з утіхов пішла додому.</p>
	<p>Приходить за два дні другий локай. І вона тому так само робить збитки. А той каже: «Мой, дай си спокій, бо я ті повішаю». Вона каже: «Та як то ся вішають?» — «Ходи, я ти покажу». Прийшов до тополі, сплів собі личану вужівку та й зачепив за шию собі, а ногами сі очіпив гілля та й каже: «Ади — отак». А вона як уздріла, що він сі зачепив за шию, та й зачала його кусати; він сі ногами впустив і овис на вужівці. Засміялася мавпа та й пішла.</p>
	<p>Приходить за тиждень третій локай. Вона лиш го вздріла, та й каже: «Лагідно ся зо мнов обходи, бо аби я тебе так не змудрувала, як тих двох». Та й він ї нічо не казав. Аж раз збила му дві тарелі, а він каже: «Чекай, уже ти не будеш нікому збитки робити». І увійшов до покою, зачав ся голити. Підголився та й бере задер голову догори та й тилєм шморгнув по шиї. Поклав бритву коло дзеркала та й пішов і дивиться крізь двері. А вона собі бере та й голиться. Підголилася, пошурувала вістрям по шиї, кров ї обілляла. А локай увійшов та й каже: «А видиш, змудрувала-с тих двох, а я тебе».</p>
	<p>Та й мавпа згинула.</p>

	<figure class="illustration">
		<img class="illustration__image" loading="lazy" decoding="async" src="/-/i/Змудрована мавпа — 01.png" alt="ЗМУДРОВАНА МАВПА — Українська Народна Казка Про Тварин" title="ЗМУДРОВАНА МАВПА — Українська Народна Казка Про Тварин">
		<figcaption class="illustration__caption">ЗМУДРОВАНА МАВПА — Українська Народна Казка Про Тварин</figcaption>
	</figure>

	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p>Змудрована мавпа. Н. П. Андреев, Указатель сказочных сюжетов по системе Аарне. Издание государственного Русского географического общества, Л., 1929. — . Зап. І. Волошинський в 1913 р. у с. Далешове Городенківського пов. (Гуцульщина) від Л. Луцика. Українські народні байки (звіриний епос). Т. І—II. Зібрав Володимир Гнатюк. — «Етнографічний збірник», т. ХХХVІІ-ХХХVІІІ, Львів, 1916., стор. 3.</p>
			<p><a href="/Український фольклор Книги/Іван Березовський ☼ Казки про тварин/">Казки про тварин</a> (Українська народна творчість) — Київ: Наукова думка. — 1976 — 575 с.</p>
			<p>Оформлення художника В. М. Дозорця</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
</footer>
<!--#include virtual="/-/inc/general__page_end.inc" -->
