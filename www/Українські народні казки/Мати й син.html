<!--#include virtual="/-/inc/general__page_start.inc" -->
<title>Мати й син ☼ Українська народна казка ☼ Народна творчість</title>
<meta name="Description" content="Українська народна казка Бойківщини «Мати й син» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Мати й син.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Мати й син <br><span class="article__headerDescription">Українська народна казка Бойківщини</span></h1>
	<p>Жили чоловік і жінка. Чоловік був лісником. Мав він чарівну сильну одежу. Куди б у тій одежі не пішов, був сильніший від ста чоловік. І мали вони одного сина. Чоловік захворів і помер — остались жінка з сином. Жили вони бідно, тяжко жили. Одного разу — вже синови було десять років — пішов син на полювання, побачив у лісі хату, гарну хату. А в тій хаті жили дванадцять розбійників. Прийшов він до них, привитався з ними, але вони кинулись на нього. А він був у татовій одежі, значить, сильний був. Не злякався їх і всіх тих дванадцять розбійників убив. Та й покидав їх у пивницю. Закрив їх у тій пивниці, а сам вертається додому. Вертається і каже:</p>
	<p>— Мамо, що ми будем тут жити, у такій невеличкій хатині? Ходім, я знайшов добру хату.</p>
	<p>Пішли вони з мамою до тої хати, жили там, але коли одного разу він пішов на полювання, мама почула якийсь голос у пивниці. Син заказував, щоб мама туди не йшла, не дивилася. А мама все рівно не стерпіла, пішла подивилася. А один розбійник з тих дванадцятьох не був убитий, а тільки ранений — мама дала йому їсти й пити. І любилася вона з тим розбійником, коли син ходив на полювання.</p>
	<p>І каже їй розбійник, що він хоче з нею одружитися.</p>
	<p>— Але, — каже, — щоб сина твого не було.</p>
	<p>— А що робити? — питає вона.</p>
	<p>— Як він прийде з полювання, я вберу одежу, ту, що на ньому, і відведу його десь далеко.</p>
	<p>Так вони порадилися. Приходить син, мама дає синови їсти, заговорює його, а той одежу хапнув, побіг з нею в ту пивницю, вбрав на себе, виходить і каже:</p>
	<p>— Ходи зі мною.</p>
	<p>Хлопець іде з ним. Розбійник завів його в ліс і вибив йому очі. Прив’язав його до смереки і там оставив. Прийшов додому і каже:</p>
	<p>— Він більше ніколи сюди не повернеться.</p>
	<p>А хлопець там у лісі жив. Літали попри него ворони і давали йому їсти. І дзьобали, дзьобали той шнурок. Та й зовсім його роздзьобали з того шнурка, відв’язали. Він ходив сліпий по лісі і живився лісовими рослинами.</p>
	<p>Так минуло десять років. А через десять років зайшла собі в той ліс багацька дівчина. Побачила того хлопця, і він їй дуже сподобався. Вона й каже йому:</p>
	<p>— Ходім до мене додому.</p>
	<p>Хлопець пішов з нею. Привела вона сліпого додому і каже батькам, що «хоче вийти за нього заміж».</p>
	<p>— А як ти, дитино, будеш жити зі сліпим?</p>
	<p>— Отак, — каже, — й буду жити. Я його люблю і за него піду.</p>
	<p>І батьки не могли нічого з дочкою зробити. Вона в них була одна і дуже красива була, вони й її любили. Та й вийшла вона заміж за сліпого.</p>
	<p>Живуть собі. Одного разу лягли спати, і сниться молодій жінці, що хтось їй каже: «Піди туди й туди в ліс. Там є криниця з цілющою водою. Помиєш йому лице, і він знов буде мати свої очі».</p>
	<p>Рано вона збудилася та й говорить:</p>
	<p>— Такий мені сон приснився. Ходім, — каже, — може, найду я ту криницю.</p>
	<p>Пішли вони двоє. Шукала вона, шукала і найшла ту криницю. Він впав до тої води, помився. А як прийшли вони відти додому, він добре видів на очі. Зрадувалася жінка, зрадувалися й батьки.</p>
	<p>Мали вони вже діти, та не забував син, що в нього десь є мама. Пішов він, шукаючи той дім, і знайшов свою маму. Прийшов туди перед вечором. Дивиться в вікно, а одежа його висить коло вікна. Він розбив то вікно, взяв одежу і вбрався. І відкрив замки, бо в тій одежі він був дуже сильний. Увійшов та й каже:</p>
	<p>— Ану вставай, розбійнику! Той встав, подивився на него.</p>
	<p>— Що, — каже, — тобі за то зробити? Ти ж мені вибив очі, а я, ади-ко, вже вижу.</p>
	<p>І вбив його. Вбив при матері.</p>
	<p>— А вам, мамо, яку нагороду дати за то, що ви мене так одправили? Вона сплакала та й каже:</p>
	<p>— Синку, роби, що хочеш. А він їй:</p>
	<p>— Мамо, я вже оженився, в мене є жінка, є діти. Я вам таку даю кару, що будете до смерти жити в мене і бавити мої діти.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Небилів, Рожнятівського району, Івано-Франківської області 22 липня 1994 року Магулій Катерина Василівна (1923 року народження)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Бойківщини/">Фольклор Бойківщини</a></li>
	</ul>
</footer>
<!--#include virtual="/-/inc/general__page_end.inc" -->
