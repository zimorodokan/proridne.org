<!--#include virtual="/-/inc/general__page_start.inc" -->
<title>Петро Млинар ☼ Українська народна казка ☼ Народна творчість</title>
<meta name="Description" content="Українська народна казка Бойківщини «Петро Млинар» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Петро Млинар.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Петро Млинар <br><span class="article__headerDescription">Українська народна казка Бойківщини</span></h1>
	<p>Був собі сирота Петро Млинар. Жив у селі. І почався великий голод. Думає він: «Що я маю робити? Треба покидати своє село». І покинув своє село. Іде він, іде, перейшов кілька сіл. І нема для нього ніякої роботи, ніхто ’го не бере. Іде через ліс. Зловили його розбійники.</p>
	<p>— Що ти за єден? І куди ти йдеш?</p>
	<p>— Іду в другий край.</p>
	<p>— Чого?</p>
	<p>— У нашім краї голод, і я не годен прожити. Припровадили його розбійники до свого ватажка і кажуть:</p>
	<p>— Ми його зустріли в лісі. Він хоче переходити через границю. Ватажко йому:</p>
	<p>— Я тебе нікуди не пускаю. В мене будеш робити. Я тебе буду годувати і платити буду.</p>
	<p>Перебув він там, у тих розбійників, п’ять літ. Уже коло того ватажка виріс великий, зробився зовсім дорослий. І думав про те, що своє село покинув. І захотів уже женитися. Та й усе ходить задуманий. Ватажко до нього каже так:</p>
	<p>— Що ти думаєш? Я даю тобі їсти, плачу тобі гроші. А він йому:</p>
	<p>— Я хочу бути вільний. Мені вже треба женитися, завести сім’ю. Ватажко подумав та й каже:</p>
	<p>— Добре. Треба тебе випустити. Я тебе пускаю, але би ти не казав, де був.</p>
	<p>Дав ’му ватажко доста грошей, і вернувся він в свій край. Побудував млин, хату зробив собі. І став він за мельника, молов людям збіжжя.</p>
	<p>І так молов він через десять літ. Вже оженився, був жонатий. Мав сина на ім’я Михась. І знов настав голод. Люде перестали нести до млина молоти, бо вже нема що. Нич ся не родить. І люде стали вмирати з голоду. І той Петро Млинар уже не має що їсти, ані свої дитині не має що дати. Та й каже:</p>
	<p>— Синку, що будеме робити? Прийдеться вмирати. А син йому:</p>
	<p>— Тату, я вас мушу покинути. Може, десь кусок хліба зароблю і вам принесу.</p>
	<p>І пішов він тими дорогами, куди його батько йшов. І попав у той ліс. Зловили його розбійники.</p>
	<p>— Куди йдеш?</p>
	<p>— Іду куска хліба шукати.</p>
	<p>Вони не вбивають його, бо видять, що дуже молодий і бідний — шкода бити. Спровадили його до того ватажка. Ватажко каже до нього:</p>
	<p>— Що ти за єден?</p>
	<p>— Я називаюся Михась, — став він казати.</p>
	<p>— А по батьку як?</p>
	<p>— Млинар.</p>
	<p>— А ти батька маєш? Як він називається?</p>
	<p>— Петро.</p>
	<p>І він погадав, той ватажко, що Петро в нього служив.</p>
	<p>— А твій тато ще жиє? — питає ватажко.</p>
	<p>— Жиє, — каже, — але скоро буде вмирати.</p>
	<p>І пожалував Петра розбійницький ватажко. Дав він хлопцеви півмішка золота.</p>
	<p>— Неси свому батькови.</p>
	<p>Вернувся хлопець додому з тим золотом. Вже близько йому до його села. Переходи він темний ліс і приходи на єдно поле. І думає, де йому ночувати, бо вже темна ніч. Дивиться, при краї лісу горить огень. А коло огня старий дядько гріється. Він прийшов до того дядька, вклонився йому.</p>
	<p>— Дядьку, може, би я коло вас переночував?</p>
	<p>А той дядько пустельник був, богу молився. І йому доносили їсти, бо він пішов услід за Сусом Христом. І той пустельник яко святий все знав. Він мав свою труну, в труні спав і молився богу. І каже пустельник до того хлопчика:</p>
	<p>— Синочку, куди ти йдеш? Він каже:</p>
	<p>— Я вертаюся в своє село. Мій батько старий і сліпий. Іду до нього, може, він ще живий. І несу йому золото.</p>
	<p>Каже пустельник:</p>
	<p>— А золото яке? Відки ти його маєш?</p>
	<p>— Мені дав розбійник, аби я батькови допоміг. А той пустельник каже до нього так:</p>
	<p>— Золото грішне. Бо ті розбійники обрабували людей. Знаєш, що я тобі скажу? Іди з тим золотом до бога.</p>
	<p>А хлопець:</p>
	<p>— Дядьку, я не знаю, куди йти.</p>
	<p>— Я тобі дам таке зілля, і то зілля тебе там запровадить. До бога. А бог дасть такі ліки, що твій батько ще провидить.</p>
	<p>Він ночував коло пустельника, і пустельник йому ціліську ніч розказував. І сказав йому:</p>
	<p>— Як ти будеш іти, подиблеш на дорозі злого духа. І дав ’му пустельник святу ленту.</p>
	<p>—...Злий дух не буде тебе пускати, схоче тебе замучити. Ти накинеш на нього тоту ленту, і зробиться огень, і буде злий дух горіти. І ти з ним договоришся, і він тобі зробить, що ти хоч’. Скажи, аби він тебе вивіз нагору, до неба, і тоді ти з нього тоту ленту здоймеш.</p>
	<p>І дав йому пустельник святу крейду, щоби обвів себе тою крейдою, як буде ночувати, щоби злий дух до нього не доступив.</p>
	<p>— А тото золото, що ти маєш, роздаш душам, котрі в чистилищі. Вони там працюють, і моляться, і просяться, би бог пустив їх у царство. Але до того царства не мож ся добити. Там святий Петро і святий Павло отворяють ворота і приймають до царства небесного, хто є праведний. А ти маєш гріх, але малий. І святі будуть тобі прощати той гріх. Але не будуть пускати тоти душі. Скажуть: «Ми тут роками чекаємо, а ти свіжий і хоч’ іти». А ти їх тим золотом обманиш. Давай кожному потроху, і так перейдеш до царства небесного.</p>
	<p>Він так і зробив. Пішов від пустельника, і перестала його відьма. Хоче його поконати, замучити. А він накинув на неї тоту ленту, і відьма стала горіти.</p>
	<p>— Забирай тото з мене, забирай! — крикнула. — Що ти хочеш — я тобі поможу. Забирай тото з мене!</p>
	<p>А він їй:</p>
	<p>— Вивези мене до неба, і тоді я то здойму.</p>
	<p>Вона свиснула, і приїжджає бричкою злий дух Антипко.</p>
	<p>— Бери вивези його до неба. І довго там не будь, бо видиш, я в огни. Треба зняти то з мене геть.</p>
	<p>І Антипко повіз його до неба. І каже йому, аби він скоро залатвив свої діла в бога та й скоро вертався, бо Антипко має відвезти його назад.</p>
	<p>Завіз його Антипко аж до чистилища. Іде він, а тоти духи до нього кажуть:</p>
	<p>— Куди ти йдеш? А він їй:</p>
	<p>— Я йду до святого Петра. І ви підете. Я вам дам золота, і з тим золотом ви до нього добудетеся.</p>
	<p>Він став роздавати то золото тим духам, і духи його перепустили. Прийшов він перед Боже царство, клякнув на коліна і став просити, би ’го бог прийняв у царство. І царство йому втворилося.</p>
	<p>— Що ти бажаєш? — питають святий Петро і святий Павло. Він каже:</p>
	<p>— Шукаю помочи свому батькови. Бо мій батько сліпий і вмирає з голоду.</p>
	<p>— А як ти сюди зайшов? Ти маєш документ від якого святого? Каже він:</p>
	<p>— Я ночував у лісі коло святого дядька, коло пустельника, котрий для бога трудиться. Він і спровадив мене сюди, щоби я просив бога, би бог моєму батькови допоміг.</p>
	<p>Дали вони йому книжку та й кажуть так:</p>
	<p>— Іди до батька. Він на тебе чекає. Прочитай йому цю книжку, і він провидить. І буде ситий. І хто буде цю книжку читати, кожен буде ситий Божим духом, і бог ’му простить гріхи.</p>
	<p>Він просився, би далі був у них, але святий Петро і святий Павло сказали:</p>
	<p>— Не мож, бо твій батько на тебе чекає. Як не повернеш до нього, він помре. Мусиш їхати до нього.</p>
	<p>Він там був три дні, а йому здавалося, що був три години. Каже святий Петро:</p>
	<p>— Відьма буде на тебе чекати, аби ти з неї зняв ту ленту — би-с не знімав, бо тя поконає вона. Іди й научай людей тою книгою. Скликай людей до себе і кажи: «Люде, хто в бога буде вірити, то буде жити і ситий буде». І ти будеш Божий слуга.</p>
	<p>Поблагословили вони його, і він пішов. Вернувся він до того Антипка, що його вивіз.</p>
	<p>— Я, — каже, — на тебе три дні чекаю, а тебе нема.</p>
	<p>— Та я три години там був.</p>
	<p>— Три дні! Ну, — каже, — сідай, я тебе звезу.</p>
	<p>А як ішов він з царства небесного, дав йому святий Петро таку воду, щоби покропив нею відьму, і відьма стане каменем. Звіз його Антипко надолину, відьма просить:</p>
	<p>— Ослободи мене від того, ослободи.</p>
	<p>А він вийняв ту пляшечку, покропив її тою водою, і відьма заглухла, заніміла, лишилася там каменем. А він пішов додому.</p>
	<p>Приходить додому — багато-багато людей уже повмирало. Прийшов він до свого батька і каже:</p>
	<p>— Тату, я ваш син.</p>
	<p>— Ой, бог знає, де мій син.</p>
	<p>— Тату, я ваш син Михась. Возьміть, тату, ту книжечку. Я зараз почитаю її вам, і ви, тату, провидите.</p>
	<p>І прочитав він, і тато провидів.</p>
	<p>— Синочку, я вже виджу. І я ситий. Народ учув то, і всі кажуть:</p>
	<p>— Чудо сталося, син вилікував свого батька.</p>
	<p>І хто приходив, читав ту книжку, і бог ’му дарував усе. І ситий він був, і святий. А хто не вірив у ту книжку, пропав. А той Михась став Божим слугою.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Сколе (присілок Погоріле), Сколівського району, Львівської області 23 грудня 1990 року Стечак Федір Андрійович (1909)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Бойківщини/">Фольклор Бойківщини</a></li>
		<li><a href="/Українська міфологія/Відьма.html">Відьма в українській міфології</a></li>
	</ul>
</footer>
<!--#include virtual="/-/inc/general__page_end.inc" -->
