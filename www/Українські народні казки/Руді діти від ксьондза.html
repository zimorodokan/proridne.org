<!--#include virtual="/-/inc/general__page_start.inc" -->
<title>Руді діти від ксьондза ☼ Українська народна казка ☼ Народна творчість</title>
<meta name="Description" content="Українська народна казка Бойківщини «Руді діти від ксьондза» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Руді діти від ксьондза.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Руді діти від ксьондза <br><span class="article__headerDescription">Українська народна казка Бойківщини</span></h1>
	<p>Був у селі бідний чоловік. Мав діти, та прийшли свята — нема муки на паску. Що він робить? Іде до жида та й каже: — Мошку, дай ми муки на паску. Я по Великодни тобі відроблю.</p>
	<p>— Де ти відробиш? Ти вже винен у мене, та й не маєш що віддати. А ще добереш, то що тоді буде?</p>
	<p>— Ой Боже, Боже, та як мені жити! Порадь мене, Мошку, що мені робити.</p>
	<p>— Я тебе пораджу. Ади, в ксьондза три тижні тому отелилася корова. Іди вкради теля, прижени до мене, я заріжу — і твій старий борг зійде. Ще й додам на паску муки. Та ще дам тобі і м’яса, аби діти мали на паску.</p>
	<p>— Мошку, то гріх.</p>
	<p>— А за твої діти не гріх, що будуть без паски? То більший гріх. А в ксьондза десять коров є, він не збідніє. Іди кради теля, і гріха не буде.</p>
	<p>Той жалував своїх дітей, пішов та й украв теля. А жид зарізав його та й усе так розрахував, як казав. Поділив. Той приніс муку й м’ясо, вже мати пече дітям паску, діти ся тішать. Паска буде! Та й борг відійшов, уже все файно. Паска спеклася.</p>
	<p>Але як тоту паску несповіданому їсти? Треба сповідатися. Та би пішов до іншого ксьондза, а він до того самого пішов на сповідь. Сповідається та й каже:</p>
	<p>— Отче, я так і так зробив. Я вкрав, — каже, — у вас теля, бо діти були без паски.</p>
	<p>І все розказав як слід. А ксьондз каже:</p>
	<p>— Я тебе віддам на поліцію, на суд.</p>
	<p>— Но, отче, та бо ви казали, що ви тайну сповіди не видаєте.</p>
	<p>— Я не видаю нікому тайни, лише жінці, а жінці мож тайну видавати. А теля жінчине, і жінка піде на поліцію.</p>
	<p>Цей проситься:</p>
	<p>— Отче, та я вам відроблю.</p>
	<p>Та сяк, та так, а ксьондз не дарує. А відтак і каже:</p>
	<p>— Ти знаєш що? Я тобі подарую, як будеш на Великдень в церкві говорити: «Люде, кайтеся, не крадіть. Бо я вкрав у ксьондза теля, і мене совість гризе, мене спання не береться, мене робота не береться, я ходити не можу. Аби ви того не робили, що я зробив.» Так скажеш — і все буде добре.</p>
	<p>А той чоловік ніколи не був злодієм, це перший раз украв. То як йому таке казати? А ксьондз каже:</p>
	<p>— Іди порадься з жінкою та й прийдеш мені нині сказати. Бо як нині не прийдеш, то вже паску їсти не будеш — забере тебе шандар. Іди порадься з жінкою.</p>
	<p>Іде він додому, голову опустив та й туманіє. Здибав його сусід і каже:</p>
	<p>— Що ти, чоловіче, так задумався?</p>
	<p>— Ай, дай мені спокій.</p>
	<p>— Та що в тебе? Скажи.</p>
	<p>— Та скажу, бо то й так уже всі будуть знати. Або сяк, або так, то будуть знати. Я, — каже, — паски не мав та й украв у ксьондза теля. А ксьондз казав, аби я на Великдень виголошував людям у церкві, що я крав, аби люде каялися. Як мені тепер? Та я ніде ніколи нічого не вкрав, а тепер вже буду злодієм.</p>
	<p>— Іди скажи, що будеш казати. Але проси, щоб це було не в неділю на Великдень, а в понеділок. Іди.</p>
	<p>— Та я...</p>
	<p>— Ти послухай мене. Іди й кажи, що будеш казати, як хоче ксьондз.</p>
	<p>— Ну та як я буду казати, що я злодій.</p>
	<p>— Іди скажи, що будеш так казати. Але в понеділок. Той вертається до ксьондза.</p>
	<p>— Ну як, надумався?</p>
	<p>— Та буду казати, отче, але най уже буде не в неділю, а в понеділок.</p>
	<p>— Добре, най буде в понеділок.</p>
	<p>На Великдень ксьондз відправив службу, посвятив паски та й каже:</p>
	<p>— Дорогі сестри й браття, не розходьтеся, я маю щось казати. Завтра аби-сте всі так посходилися, як нині. А може, хтось ще вдома лишився, то най і він завтра прийде — тут буде чоловік говорити правдиву правду. Аби-сте посходилися.</p>
	<p>Ну та й другий день люде посходилися, повнінька церква. А ксьондз каже у казанню, що буде чоловік зараз говорити.</p>
	<p>—... Але в церкві для всіх людей замало місця. Винесемо казанницю надвір, чоловіка обступлять навколо, і він буде казати.</p>
	<p>Винесли казанницю надвір, чоловік вийшов, став та й каже:</p>
	<p>— Люде! Кілько є в нашім селі рудих дітей, то всі від нашого ксьондза! Браття й сестри, як не вірите мені, то хай ксьондз свідком буде. Казав же він, що є свідком тої правди.</p>
	<p>— Та ти тото мав казати?! — крикнув ксьондз.</p>
	<p>— Та тото. Ви ж казали, аби я так сказав. Зійшов з казанниці та й пішов.</p>
	<p>А всі люде казали, що яка дитина з жовтим волоссям, то від нашого ксьондза. В селі було багато жидів, а жиденята переважно руді. «То від нашого ксьондза! То від нашого ксьондза!» — говорили люди.</p>
	<p>І ксьондз мусів забратися з села. На тім ся і скінчило.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Ріпне, Рожнятівського району, Івано-Франківської області 23 липня 1994 року Литус Іван Миколайович (1906 року народження)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Бойківщини/">Фольклор Бойківщини</a></li>
	</ul>
</footer>
<!--#include virtual="/-/inc/general__page_end.inc" -->
