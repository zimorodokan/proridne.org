<!--#include virtual="/-/inc/general__page_start.inc" -->
<title>Про свекруху, невістку і хитрого грабаря ☼ Українська народна казка ☼ Народна творчість</title>
<meta name="Description" content="Українська народна казка Бойківщини «Про свекруху, невістку і хитрого грабаря» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Про свекруху, невістку і хитрого грабаря.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Про свекруху, невістку і хитрого грабаря <br><span class="article__headerDescription">Українська народна казка Бойківщини</span></h1>
	<p>Каже мама:</p>
	<p>— Женися, сину, але бери таку жінку, аби ніколи нічого не їла. Знайшов він собі дівчину і договорився з нею:</p>
	<p>— Аби ти так їла, щоби мама не виділа.</p>
	<p>По весіллю мати, невістка й син — всі пішли в поле. Попрацювали до полудня, і каже мати до невістки:</p>
	<p>— Іди додому, принеси нам полуденок. А невістка їй:</p>
	<p>— Ой, мамо, ідіть ви,</p>
	<p>— Ти молодша, — каже свекруха, — йди ти.</p>
	<p>Невістка пішла додому, зайшла до комори, узяла собі їсти і їсть. А свекруха вслід за нею приходить з поля додому. Увиділа, що невістка їсть, та й каже:</p>
	<p>— Що ти, донько, робиш?</p>
	<p>— Та їм, мамо.</p>
	<p>— То йди й повісся. А невістка їй:</p>
	<p>— Я не вмію, мамо, не знаю, як вішатися. Покажіть мені.</p>
	<p>Стара стала ногами на стільчик, шнурок на шию, а другий кінець причепила до жердки. А невістка стільчик з-під ніг її ухопила — і стара повісилася.</p>
	<p>А син у полі думає собі: «Що нема так довго ні мами, ні жінки?»</p>
	<p>Невістка зняла стару, посадила за стіл, взяла пирогів, умочила пиріг у сметану і запхала матері в писок. Та й пішла на поле до чоловіка. Чоловік питає:</p>
	<p>— Що ся стало, що ні тебе, ні мами так довго не було.</p>
	<p>— Йой, не питай, мама пирогом удавилася.</p>
	<p>Вони були бідні люди і не мали за що матір поховати. А в одного чоловіка був морг буряків, і люди ходили красти ті буряки. Якось той ґазда сказав: як когось зловить у буряках, то вб’є відразу. А ті що роблять? Беруть неживу маму і ввечері несуть на поле, де ті буряки.</p>
	<p>Підпирають її двома патиками, сховалися і дивляться, що то буде. Той ґазда вийшов з хати, увидів бабу в буряках і каже:</p>
	<p>— Руки вгору, бо стріляю!</p>
	<p>А баба, підперта на патики, рук не піднімає. Він тоді раз і стрілив. І просто в бабу попав. Баба перевернулася. А син то увидів, бо син пильнував. Та підбіг і каже:</p>
	<p>— Ти нам маму вбив.</p>
	<p>А той ґазда, що його буряки, каже:</p>
	<p>— Я за то сам вашу маму поховаю. А йому лиш того й треба.</p>
	<p>А в того багача, що його буряки, колись служив слуга. І він тому слузі не заплатив. Виріс той слуга і став грабарем. І якраз ту бабу ховав. Закопав бабу, і ще люди з цвинтаря додому не дійшли, а він уже ту бабу відкопав, на коня її і привіз до того багача, що в него баба «буряки крала». Заніс до стайні, зарізав свиню і дав бабі в руку ніж. Ніби баба зарізала свиню.</p>
	<p>Ґаздиня вийшла рано давати свині їсти. «Куцьки, куцьки!» А свиня лежить, і коло неї баба з ножем. Жінка напудилася. Та й не будуть уже їсти ту свиню, дають її грабареви. А грабареви того й треба. Він на то чекав, аби взяв собі заплату, що йому колись не заплатили. Ховають бабу ще раз.</p>
	<p>А грабар і другий раз відкопує бабу. І що робить? Несе бабу до комори. А там одна ґелетка з маслом, а друга — з сиром. Він бабу поклав межи ті ґелетки і одну її руку запхав у масло, а другу в сир. Рано пішла жінка до комори, увиділа бабу, дуже напудилася, прийшла до хати та й каже:</p>
	<p>— Йой, чоловіче, то-смо бабу зачепили! Вона нам тепер не дасть спокою.</p>
	<p>І ще раз мусіли ховати бабу, але вже більше грабар бабу не відкопував, бо ще взяв ґелетку масла і ґелетку сиру. Вже він собі заплату свою взяв.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Цінева, Рожнятівського району, Івано-Франківської області 21 січня 1994 року Хортів Михайлина Яківна (1936 року народження)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Бойківщини/">Фольклор Бойківщини</a></li>
	</ul>
</footer>
<!--#include virtual="/-/inc/general__page_end.inc" -->
