<!--#include virtual="/-/inc/general__page_start.inc" -->
<title>Про хитрого чоловіка і нерозумну жінку ☼ Українська народна казка ☼ Народна творчість</title>
<meta name="Description" content="Українська народна казка Покуття «Про хитрого чоловіка і нерозумну жінку» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Про хитрого чоловіка і нерозумну жінку.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Про хитрого чоловіка і нерозумну жінку <br><span class="article__headerDescription">Українська народна казка Покуття</span></h1>
	<p>Був бідний хлопець. Оженився з бідною дівчиною та й пішли служити до пана. Служили, служили, нарешті навтямилося їм та й пішли вони додому. А дома бідно діється і тяжко жиється. Нема хліба, нема грошей. А як вони в того пана служили, чоловік придивився, де пан має гроші. І каже:</p>
	<p>— Жінко, знаєш що? Я йду до пана та й украду трохи грошей. Але то би ся здало, щоби було нас двоє. Як закличу якогось товариша, то не поділимося добре, та й буде біда. Ходім, жінко, обидвоє. Ми в пана служили, то будем мати гроші.</p>
	<p>Ідуть вони обоє красти гроші. Але він знає свою жінку і купив собі риби. Жінка йде вперед, а він іде ззаду за жінкою. Попри дорогу є дерева: він вішає рибу на одно дерево, на друге, на третє. Понавішував ту рибу та й ідуть далі. Але жінка не виділа того, бо вона попереду йшла.</p>
	<p>Ідуть вони далі, коло якогось млина. Там загавкав пес коло того млина. Жінка каже:</p>
	<p>— Гавкає пес.</p>
	<p>— Ні, жінко, то не пес гавкає.</p>
	<p>— А хто ж то гавкає?</p>
	<p>— Тото гавкає той пан, що ми йдемо до него красти. Жінка питає:</p>
	<p>— А чого він гавкає?</p>
	<p>— Він ходить до мельникової жінки. А мельник злапав його і б’є. То він так і гавкає.</p>
	<p>Прийшли вони до панського дому, втворили собі вікно. Чоловік заліз до тої кімнати, де гроші були, набрав їх повно, подав жінці. Доста грошей набрали, вже будуть мати відки жити. Та й ідуть додому. Жінка знов наперед него, а він позаду. Та й каже:</p>
	<p>— Видиш, жінко, видиш? Риба на дереві.</p>
	<p>— А чого то риба на дереві? — питає вона. — Риба у воді має бути. А чоловік їй:</p>
	<p>— Така велика вода була, повінь велика. Вода йшла поверх дерев, і риба почіплялася до них.</p>
	<p>Жінка здивувалася, бо ще такого не виділа. Та й ідуть далі. Ідуть, а там знов пес гавкає.</p>
	<p>— Пес гавкає, — каже жінка.</p>
	<p>— Я тобі не казав, що то пан гавкає? Його мельник коло свої жінки злапав.</p>
	<p>Прийшли вони додому, грошей доста принесли, заховав їх чоловік. А жінка каже:</p>
	<p>— Ти знаєш що, чоловіче? Я би хотіла, би ти купив мені шубу. Він їй:</p>
	<p>— Добре, жінко, куплю.</p>
	<p>Поїхав до міста, купив собі, що треба, а шубу не купує. Приїхав додому, жінка вибігає.</p>
	<p>— Купив шубу?</p>
	<p>— Нє.</p>
	<p>— Чому?</p>
	<p>— Бо не було.</p>
	<p>Він собі гроші має та й дома мало ввечір перебуває. То до корчми йде, то ще кудись. А жінка дома злосна, їй самій увечір скучно, їде він знов на ярмарок, а вона до него:</p>
	<p>— Купи мені, чоловіче, шубу. Приїхав з ярмарку.</p>
	<p>— Ти купив шубу?</p>
	<p>— Нє, не купив.</p>
	<p>— А чому?</p>
	<p>— Бо шуб на тебе не було. Були то великі, то маленькі, а до твого зросту не було.</p>
	<p>Увечір бере та й знов іде до корчми. Жінка свариться — нічого не допомагає. Набридла йому та жінка. За шубу свариться, за корчму свариться. Нема від неї спасу. Поїхав знов до міста, треба купити жінці шубу. Але він не купує шубу, а купив з вола шкуру — вона ніби має бути за шубу.</p>
	<p>Приїхав з міста, а жінка вибігає.</p>
	<p>— Купив шубу?</p>
	<p>— Купив.</p>
	<p>— Ану, де та шуба?</p>
	<p>Він витягає шкуру з вола — вона взяла то, приміряє, хоче вгортати. А то нема що вгортати, бо то шкура з вола.</p>
	<p>— Чоловіче, що це за шуба? Як вона має вгортатися?</p>
	<p>— Ти не вмієш. Ти ніколи шуби не мала та й не вмієш вгортатися в ню. Чекай, я тобі покажу, як то вгортати.</p>
	<p>Чоловік узяв повішав на ню ту шкуру, понамотував той конець туди, а той туди. Вона й каже:</p>
	<p>— Добре.</p>
	<p>Втішилася, що шубу має.</p>
	<p>А то вже й неділя прийшла. Жінка йде до церкви і вгортає ту «шубу». А чоловік поправляє ту «шубу» на ній. Файно ту волячу шкуру на ній припасував.</p>
	<p>— Гай, — каже, — йди, жінко, до церкви.</p>
	<p>І пішла жінка до церкви. Прийшла, стала межи люди, а люди все від неї відступаються, тікають. Вона далі за людьми поступає, а люди тікають та сміються, що вона в шкурі з вола. Видить вона, що то щось не те, а люди кажуть їй:</p>
	<p>— Видиш, це волова шкура, а не шуба.</p>
	<p>Пішла вона додому. Приходить і каже чоловікови:</p>
	<p>— Що ти мені купив щось таке на сміх? Люди кажуть, що це волова шкура.</p>
	<p>— Нє, жінко, це така шуба.</p>
	<p>— Не говори, це волова шкура. Як ти мені, — каже, — таке на сміх купив, то я скажу панови, що ти вкрав у него гроші.</p>
	<p>Чоловік просить жінку, умовляє її, щоби мовчала, а вона своє:</p>
	<p>— Нє, я мушу панови сказати.</p>
	<p>Каже вона йому, що вже йде до пана. Але якось чоловік припросив її — не йде.</p>
	<p>Ввечір бере він гроші та й знов іде до корчми. Приходить пізно ввечір, а вона каже:</p>
	<p>— Де ти був?</p>
	<p>— Був-им у того пана, що ми крали гроші.</p>
	<p>— А чо’ ти був у пана?</p>
	<p>— Я з паном укладав договір. «Такий тепер буде закон, — каже пан, — що кожний чоловік буде мати по дві жінці».</p>
	<p>А жінка в крик:</p>
	<p>— Я не хочу! Не треба мені, би ти другу жінку приводив до хати! Я ще не вмерла. Цего не буде! Я цего не приймаю, не хочу, щоб було дві жінці. Приведеш другу, як я вмру.</p>
	<p>— Мусить так бути, і все. Кожний чоловік мусить мати по дві жінці.</p>
	<p>— То я піду до того пана! Так не буде, як ти кажеш, так буде, як я кажу. Най ліпше кожна жінка має по два чоловіки.</p>
	<p>Встала жінка рано, ще до днини, обходила худобу в стайні, дала їсти. І біжить до пана. Боїться, би чоловік не привів другу жінку. І вже при цій нагоді скаже, що гроші крали. Приходить до пана і ще з-за воріт кричить:</p>
	<p>— Так, пане, не буде, як ви кажете! Най жінка має по два чоловіки, а не чоловік по дві жінці!</p>
	<p>І кричить, кричить. Пан устав. Що там є? Втворив вікно — якась жінка кричить на оборі. І махає рукою.</p>
	<p>— Так, пане, не буде, як ви кажете! Най жінка має по два чоловіки! Так буде, як я скажу!</p>
	<p>Пан кличе її до хати.</p>
	<p>— Що є, — каже, — жінко, чо’ ти кричиш? В чім справа? А вона йому:</p>
	<p>— Я вам, пане, скажу. Я скажу, як мій чоловік у вас гроші крав. Але не мусить мати чоловік по дві жінці, а має жінка по два чоловіки мати.</p>
	<p>Пан каже:</p>
	<p>— Добре, буде, та як ти хочеш. Але доказуй. Як чоловік крав у мене гроші?</p>
	<p>— Але буде жінка мати по два чоловіки?</p>
	<p>— Буде, жінко, буде. Укладем такий закон.</p>
	<p>Жінка втішилася і розказує панови, як вони обоє гроші крали:</p>
	<p>— Ми прийшли обоє з чоловіком, я підсадила його у вікно. І чоловік набрав грошей.</p>
	<p>Пан закликав суддю, жандарів і посилає за її чоловіком. Пан думає, що того заарештують і він у него свої гроші відбере. Та й іде чоловік, мусить іти. Приходить і застав у пана свою жінку. Каже пан:</p>
	<p>— Ну, як ви крали гроші?</p>
	<p>А там уже й суддя є, і жандарі. Чоловік каже:</p>
	<p>— Хто вам, пане, казав, що я крав гроші?</p>
	<p>— Ади, — каже, — жінка твоя казала. А чоловік:</p>
	<p>— Пане, моя жінка дурна. Ви їй вірите?</p>
	<p>— Та де дурна? Не може бути, аби вона дурна була.</p>
	<p>— Як не дурна? Ану питайте її, як ми гроші крали. Коли то було? Пан питає:</p>
	<p>— Як то було? Коли ви крали гроші? Вона каже:</p>
	<p>— То так, пане, було. Я підсадила чоловіка, він набрав грошей, мені дав і собі лишив. Та й ми пішли. А на вербах доста було риби.</p>
	<p>— Яка риба на вербах була? — каже пан.</p>
	<p>— Пане, була велика повінь, вода поверх дерев ішла, і риба почіпалася на вербах.</p>
	<p>Пан сміється та й каже:</p>
	<p>— Я ще такого не чув. А чоловік:</p>
	<p>— Я вам, пане, не казав, що вона дурна?</p>
	<p>— Ану кажи, жінко, як ви далі з моїми грішми йшли.</p>
	<p>— Та йшли, пане, попри той млин, де ви до мельнички ходили. А мельник вас злапав та й бив. А ви як пес гавкали. Ми тоді гроші несли.</p>
	<p>А тут є суддя, прокурор, жандарі. Панови встидно.</p>
	<p>— Жінко, ти, відай, дурна.</p>
	<p>— Та нє, пане. Вас дома не було, як ми лазили за грішми. Ви були в мельнички.</p>
	<p>Пан завстидався і роззлостився.</p>
	<p>— Іди, жінко, би я тебе не видів!</p>
	<p>І пан відпустив чоловіка. Не арештували його і грошей не відібрали. Чоловік виграв, бо жінка була таки дурна.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Пробабин, Городенківського району, Івано-Франківської області 24 грудня 1989 року Дуб’як Катерина Дмитрівна (1908 року народження)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Покуття/">Фольклор Покуття</a></li>
	</ul>
</footer>
<!--#include virtual="/-/inc/general__page_end.inc" -->
