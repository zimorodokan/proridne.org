<!--#include virtual="/-/inc/general__page_start.inc" -->
<title>В дорозі ☼ Українська народна казка ☼ Народна творчість</title>
<meta name="Description" content="Українська народна казка Подніпров’я (Наддніпрянщини) «В дорозі» ☼ Український фольклор, усна народна творчість України">
<link rel="canonical" href="https://proridne.org/Українські народні казки/В дорозі.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">В дорозі <br><span class="article__headerDescription">Українська народна казка Подніпров’я (Наддніпрянщини)</span></h1>
	<p>Поїхали якось в далеку дорогу пан із своїм слугою. Жінки їм сумки нарихтували. Пані своєму чоловікові різносолів наклала, пирогів, марципанів, маролів, ковбас і всього про запас.</p>
	<p>А слуги жінка, як сумку збирала, що було, те й пакувала: хлібину хоч і чорну, та велику — буде що їсти чоловіку. А до хліба ще сала шмат, цибулину, часничину — хай закропиться в дорозі.</p>
	<p>От посідали вечеряти в лісосмузі. Пан і каже:</p>
	<p>— Давай сьогодні будемо їсти кожен своє, а на сніданок складемося разом.</p>
	<p>Посідали. Пан ковбаси наминає, марципанами загризає. А воно все ж таке лакоме, легеньке. Незчувся пан, як все з торби і виїв.</p>
	<p>А слуга що? Окраєць хліба взяв, шматок сала відкраяв, часником потер, сіллю притрусив, цибулинкою закусив та вже й ситий. Полягали спати.</p>
	<p>А зранку в дорогу рушати. Панові вже й їсти хочеться. До торби, а там одні кришки лишились.</p>
	<p>Давай він слугу будити, щоб у нього хоч хліба і сала попросити. Той проснувся, подивився, згадав про вечірній договір, та й з паном поділився. Сам наївся, і ще хліб і сала на вечерю осталось. Увечері знов разом з паном поїли.</p>
	<p>Мужик ліг спати, а пан думає, як би того слугу обманути, щоб зранку з його сумки самому все поїсти. От він і надумав та й каже:</p>
	<p>— А давай кому кращий сон присниться, той і снідати першим буде.</p>
	<p>От полягали спати. Встають, а пан і каже:</p>
	<p>— Снились мені твої й мої батьки. Мої батьки на тому світі теж панують, а твої їм слугують. Оце снилось мені, що був я у них у гостях, частували вони мене і гусятиною, і печеною поросятиною, і пирогами, і маківниками, а твої нам подавали, підносили харчі всякі і я так наївся, що вже й не знаю, чого ще душа бажає.</p>
	<p>А слуга й каже:</p>
	<p>— То ви, пане, вже наїлись, то візьміть водички попийте, а я буду снідати, бо й мені такий сон, як і вам приснився.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>188 (5416). В дорозі. СУС 1626. Записав Звіряка Дмитро (7 клас) 2008 року. Звіряка Василь Володимирович (1940). Черкаська область, Тальнівський район, Зеленьки</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Наддніпрянщини/">Фольклор Подніпров’я (Наддніпрянщини)</a></li>
	</ul>
</footer>
<!--#include virtual="/-/inc/general__page_end.inc" -->
