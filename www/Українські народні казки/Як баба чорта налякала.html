<!--#include virtual="/-/inc/general__page_start.inc" -->
<title>Як баба чорта налякала ☼ Українська народна казка ☼ Народна творчість</title>
<meta name="Description" content="Українська народна казка Гуцульщини «Як баба чорта налякала» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Як баба чорта налякала.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Як баба чорта налякала <br><span class="article__headerDescription">Українська народна казка Гуцульщини</span></h1>
	<p>Була одна баба. Така була вперта, що, як кажуть у нас, дріть пряла і на тій дріти можна було міст будувати. Мала та баба одну дочку. Звана та дочка Маруся. І мала баба зятя. Зять робив на земли, а іншого фаху не знав. А були там мисливці, що ходили у степи і били звір, полювали і на тім дуже багато заробляли. І стали великими багатирями&nbsp;<sup>*</sup>. Баба каже зятеви:</p>
	<p>— Ти би пішов на полювання, убив би звір та мав би за ню гроші. Та купив би Марусі спідницю, сукенку, хустку.</p>
	<p>Зять каже:</p>
	<p>— Та я не маю з чого стріляти і не маю набоїв. Та й не вмію я стріляти. Мені треба помагати, звір на мене гнати.</p>
	<p>А баба каже йому:</p>
	<p>— Я тобі постараю всього.</p>
	<p>Пішла баба, купила стрільбу&nbsp;<sup>*</sup> й набої&nbsp;<sup>*</sup> та й каже:</p>
	<p>— Отак і отак цілься, а отак і отак стріляй.</p>
	<p>— Ну, а хто буде на мене звір гнати?</p>
	<p>— Я сама піду з тобою.</p>
	<p>Зібралися вони і пішли обоє на польовання&nbsp;<sup>*</sup>. Ідуть, ідуть. Зять сам не знає, куди йде. Ідуть у степи. І підходять під величезну камінну гору. Під тою горою була стежечка. Вона вела аж на саму гору наверх. А зверху було велике дупло, яке вело в середину гори. У тім дуплі жили чорти, чорні, рогаті. І межи ними старший чорт Кацибір. Баба подивилася у ту діру, чи нема там звірі. А зять бабу стукнув та й потрутив трошки, і вона загриміла в то дупло на саме дно.</p>
	<p>— Ох, — каже, — тепер ти не будеш пити з мене кров. Приходить він додому без баби. Жінка Маруся питається:</p>
	<p>— Де моя мама?</p>
	<p>А близенько жила сестра тої баби. Він каже:</p>
	<p>— Мама повернула до тети&nbsp;<sup>*</sup>.</p>
	<p>Маруся чекає, чекає — нема мами від тети. Приходить Маруся до тети.</p>
	<p>— Де мама?</p>
	<p>— Не було тут ніякої мами, — каже тета. Приходить жінка додому та й знов питає чоловіка:</p>
	<p>— Де ти дів маму? Як не скажеш, я йду до шандарів&nbsp;<sup>*</sup>. Пішов зять тою самою стежкою шукати стару. І думає: «Що я маю робити? Де я маю свою голову подіти?» І приходить до того дупла. А всі чорти почули, що хтось тут є, і повилазили з дупла. І всі сиві, а деякі навіть зовсім білі. Посивіли за кілька день, так баба їх уїла. Старший чорт Кацибір каже зятеви:</p>
	<p>— Даю тобі, що ти хочеш, лиш возьми від нас бабу. Зять питає:</p>
	<p>— А баба жива? Кацибір каже:</p>
	<p>— Жива.</p>
	<p>І каже Кацибір зятеви:</p>
	<p>— Як ти її забереш, я зроблю тебе лікарем. І ти будеш файно заробляти. Як ти схочеш, щоб слаба людина жила, то вона буде жити. Тілько дивись, чи там мене коло слабого нема. Як я буду в головах слабого, то він буде жити. А як буду сидіти в ногах, то помре. Як я буду в головах сидіти, то дай слабому водички, дай дрібку солі, ще щось. І він буде жити. А як я буду в ногах, то скажеш: «Я його не лікую, бо він має в тій і тій годині вмирати». А я в тій годині, що ти скажеш, його задушу. І будеш ти прославлений лікар. На весь світ прославлений. І ти так забагатієш, що не треба буде тобі ходити на обхід, сами за тобою будуть приходити. Але даю тобі такий наказ: нікому не кажи, що це я тебе зробив лікарем. Як ти це комусь скажеш, то я тебе задушу. Ні бабі, ні жінці не кажи. І аби ти не йшов лікувати за границю, тілько лікував у цего нашого царя. Коли підеш лікувати за границю, я тебе задушу.</p>
	<p>Привів зять бабу додому. А в сусідстві був слабий чоловік. Лежав великі роки. Зять каже:</p>
	<p>— Я піду до него подивитися.</p>
	<p>— Не йди, — каже баба, — він лиш тілько що дихає. А він таки пішов. Входить до слабого.</p>
	<p>— Що вам, не легшає?</p>
	<p>Дивиться, а чорт у головах у слабого сидить. Питає «лікар» слабого:</p>
	<p>— То що вам болить?</p>
	<p>А той уже й говорити не годен. «Лікар» несе йому води, примовляє щось.</p>
	<p>— Я вас вилікую, — каже.</p>
	<p>На другий день приходить він знов до слабого. Родина втішилася, каже:</p>
	<p>— Легше слабому, спав, їв трошки.</p>
	<p>І за короткий час чоловік поздоровів. І привів «лікареви» за лікування пару волів.</p>
	<p>Учулося це по світі, що є такий родимий лікар, який дуже добре лікує і навіть знає, о котрій годині людина помре. Учув це й цар. Що є в його державі такий лікар. А в царя заслаб син. Його лікували дуже багато всяких лікарів і не могли вилікувати. Спровадив цар цего «лікаря» з великою осторогою&nbsp;<sup>*</sup> до себе. Привезли його, зачав він лікувати царського сина. І вилікував.</p>
	<p>Тоді цар забирає його з жінкою і з тою бабою до себе. І живе він разом із царем під великою осторогою. І сильно забагатів, що хоче, то має.</p>
	<p>А в другого царя захорувала&nbsp;<sup>*</sup> жінка. Той цар просить цего царя, щоби дав йому свого лікаря вилікувати жінку. Дає півдержави, лиш аби вилікував жінку. Цар каже цему «лікареви»:</p>
	<p>— Поїдеш вилікувати жінку в того й того царя.</p>
	<p>«Лікар» задумався. «Як поїду, то я з тої держави живим уже не вернуся. Але й признатися цареви не можна, бо й так загину. І так загину, і так загину».</p>
	<p>Приїжджає він за границю до тої цариці, заходить до неї, а чорт там.</p>
	<p>— Ти чого сюди прийшов? Я тобі сказав, що за границю тобі не можна йти? Зараз гинеш.</p>
	<p>А «лікар» сказав чортови:</p>
	<p>— Мовчи, баба в хоромах&nbsp;<sup>*</sup>. Чорт настрашився та й каже:</p>
	<p>— Лікуй, лікуй і в цій державі.</p>
	<p>Вилікував він ту царицю, і цей цар дістав за це півдержави. І дав він тих півдержави «лікареви».</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__footnotes">
			<p><sup>*</sup> Багати́р — тут: багач.</p>
			<p><sup>*</sup> Стрі́льба — рушниця.</p>
			<p><sup>*</sup> Набі́й — патрон.</p>
			<p><sup>*</sup> Польо́вання — полювання.</p>
			<p><sup>*</sup> Те́та — тітка.</p>
			<p><sup>*</sup> Шанда́р — жандарм.</p>
			<p><sup>*</sup> Осторо́га — тут: охорона, сторожа, варта.</p>
			<p><sup>*</sup> Захорува́ти — захворіти.</p>
			<p><sup>*</sup> Хоро́ми — тут: сіни.</p>
		</div>
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Село Яворів, Косівського району, Івано-Франківської області 6 травня 1984 року Шкрібляк Николай Остафійович (1907 року народження)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Гуцульщини/">Фольклор Гуцульщини</a></li>
		<li><a href="/Українська міфологія/Чорт.html">Чорт в українській міфології</a></li>
	</ul>
</footer>
<!--#include virtual="/-/inc/general__page_end.inc" -->
