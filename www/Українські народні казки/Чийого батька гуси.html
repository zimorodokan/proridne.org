<!--#include virtual="/-/inc/general__page_start.inc" -->
<title>Чийого батька гуси ☼ Українська народна казка ☼ Народна творчість</title>
<meta name="Description" content="Українська народна казка Поділля «Чийого батька гуси» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Чийого батька гуси.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Чийого батька гуси <br><span class="article__headerDescription">Українська народна казка Поділля</span></h1>
	<p>Одного разу чоловік із жінкою поверталися з гостин. По дорозі на сільському ставочку хлюпався у воді виводок гусей. Білі, рябі, сірі, вони вабили зір своєю дорідністю, вгодованістю.</p>
	<p>Чоловік і каже:</p>
	<p>— Оце мого батька гуси.</p>
	<p>Неподалік жила його родина. А жінка зразу ж заперечила:</p>
	<p>— Ні! Це гуси моєї родини.</p>
	<p>— Ні, це моєї, адже он і хата!</p>
	<p>— Це гуси мого батька і все! — твердо наполягала на своєму жінка.</p>
	<p>Так вони сперечались до самого дому і суперечку продовжили навіть там. На другий день чоловік каже до жінки:</p>
	<p>— Звари-но якогось борщу чи що?</p>
	<p>— А чийого батька то були гуси?</p>
	<p>— Звісно мого!</p>
	<p>— То й вари собі сам!</p>
	<p>А сама не їсть, не п’є і все наполягає на тому, щоб чоловік уступив їй і погодився, що то були гуси її батьків.</p>
	<p>Але ж і чоловік такий же впертий. Не піддається на умовляння. Проходить тиждень. Все сумнішою ходить жінка, вся змарніла, ледь-ледь тримається у</p>
	<p>ній життя.</p>
	<p>— То чийого батька гуси? — все допитується чоловіка в надії, що він уступить.</p>
	<p>— Та мого, скільки можна товкти воду в ступі! — сердиться вже чоловік.</p>
	<p>— Ну, то я вмираю!</p>
	<p>— Вмирай, але не буде по-твоєму!</p>
	<p>Вдала жінка, що вмерла. Лягла на лаву, склала руки. Заплющила очі. Лагодять на другий день похорон . Вже й відправу зробили, пора виносити гріб з хати. Чоловік останнім підійшов до труни і каже:</p>
	<p>— Схаменись, устань, бо ж будуть везти на цвинтар!</p>
	<p>— А чийого батька гуси?</p>
	<p>— Ти знов за своє. Та мого!!</p>
	<p>— Ну то хай везуть. Нема мені чого жити! — озвалась у відчаї дружина.</p>
	<p>Похоронна процесія вже на цвинтарі. Вже й тут батюшка прочитав молитву, вже й останнє прощання з померлою. Підійшов до труни чоловік і шепоче тихо:</p>
	<p>— Божевільна! Зараз будуть опускати у яму. Це ж кінець!</p>
	<p>— А чийого батька гуси?</p>
	<p>Жаль стало чоловікові втрачати дружину, хоч і вперту та й каже:</p>
	<p>— Та хай вже будуть твого! Тільки отямся!</p>
	<p>Зраділа жінка цим словам. Спокійно піднялася із труни і пішла додому, ні з ким не вітаючись і ні на кого не дивлячись. Оторопілий натовп перелякано зашепотів:</p>
	<p>— Ну й дива ж бувають. Воскресла!</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>128 (6529). Чийого батька гуси? СУС (1365F*). Записала Мельник Валентина. Чигирин Марія Андріївна (1900-1978). Вінницька область, Калинівський район, Панасівка</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Поділля/">Фольклор Поділля</a></li>
	</ul>
</footer>
<!--#include virtual="/-/inc/general__page_end.inc" -->
