<!--#include virtual="/-/inc/general__page_start.inc" -->
<title>Мука за попіл ☼ Українська народна казка ☼ Народна творчість</title>
<meta name="Description" content="Українська народна казка Покуття «Мука за попіл» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Мука за попіл.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Мука за попіл <br><span class="article__headerDescription">Українська народна казка Покуття</span></h1>
	<p>Оден чоловік любив казати байки. Каже він одного разу:</p>
	<p>— Жінко, що мемо сьогодні робити? А вона каже:</p>
	<p>— Ти вчора казав, що сьогодні мемо сіяти. Будемо сіяти кукурудзи.</p>
	<p>Каже чоловік до жінки:</p>
	<p>— Я беру на плечі ячменю і йду до брата заміняти на кукурудзи, бо мало маєм насіння.</p>
	<p>Вона йому то всипала в мішок. Може, дві відрі. І він то на плечі й пішов.</p>
	<p>Не так близько був той брат і не далеко. Іде він з тим мішком дорогою попри попа. Стоїть піп на свої брамі. З жінкою разом стоїть. А це було в сусідстві. Жінка пізнала того вуйка і каже до попа:</p>
	<p>— Я спираю цего чоловіка і буду просити, щоб він нам щось забрехав. Бо він дуже бреше і розказує байки. Він нам щось розкаже.</p>
	<p>Чимраз ближче, ближче той вуйко підходить і доходить до них. Каже попадя:</p>
	<p>— Закортіло, щоби ви нам щось сказали находу, яку-небудь брехню, байку або й правду. Находу скажіть, бо я бачу, що ви не маєте часу.</p>
	<p>А він став і з того засміявся.</p>
	<p>— Байку я вам не скажу. Я прийду сказати вам байку до вас до хати. Отак він каже попови й попади.</p>
	<p>— А чо’ ви так не маєте часу? — питає попадя. Каже той байкун:</p>
	<p>— Я маю ось на плечах попіл.</p>
	<p>— А куди ви з попелом ідете так раненько?</p>
	<p>— Я, — каже, — несу попіл у село міняти на білу муку. Та й тому не маю коли. Я прийду сам до вашої хати казати вам байку.</p>
	<p>Що вони його не просили, він не послухав.</p>
	<p>— Я дуже спішу, — каже, — бо розміняють люди муку на попіл і мені не стане.</p>
	<p>І пішов собі вуйко далі в село. А піп сварить жінку:</p>
	<p>— Ти хотіла, щоб він розказав тобі байку. А в нас же такого попелу! То ми не можемо його на муку поміняти? Він на плечах поніс, а ми накидаймо фіру та й везім у село на білу муку міняти.</p>
	<p>Впрягають вони коні, накидають фіру попелу і везуть у село. Піп, попадя і слуга — троє їх їдуть. Везуть повну фіру. Ідуть вони селом. Там купка людей балакають, там купка. Каже ксьондз до тих людей:</p>
	<p>— Слава Ісусу Христу!</p>
	<p>— Слава навіки богови.</p>
	<p>— Де той вуйко, що міняє муку за попіл?</p>
	<p>А люди сміються з него. Поїхав ксьондз далі. Знов люди на дорозі стоять.</p>
	<p>— Слава Ісусу Христу!</p>
	<p>— Слава навіки богови. Куди ви, отче, спішите?</p>
	<p>— Де той вуйко, що міняє білу муку на попіл? Сміються люди.</p>
	<p>Вже півсела проїхав, стоїть третя група. Жінки, чоловіки. І знов питають ксьондза, куди він їде. Сказав він, що їде міняти попіл на муку. Та й каже:</p>
	<p>— Може, вже всю розміняли.</p>
	<p>— А хто це вам сказав? — питають ті люди попа.</p>
	<p>— Той вуйко казав, що вміє байки казати.</p>
	<p>— Отче, байки він знає казати. Та й любить збрехати. Дивіться, отче, аби він не збрехав вам.</p>
	<p>А ксьондз каже:</p>
	<p>— Я казав, аби він збрехав або байку сказав. А він каже: «Сам до вас прийду байку казати, а тепер не маю коли».</p>
	<p>— А чого не мав коли? — питають люди.</p>
	<p>— Бо ніс коло двох відер попелу міняти на білу муку. Люди кажуть:</p>
	<p>— Такого нема.</p>
	<p>І дуже сміялися з ксьондза.</p>
	<p>А ксьондз об’їхав усе село. Та й сваряться обоє з жінкою:</p>
	<p>— Ми запізнилися. Гайта-вішта і їдем додому, — каже піп до наймита.</p>
	<p>Їдуть вони і аж мичуть собі волосся на голові, піп і попадя. Уже обідня пора. Приїжджають вони додому дуже смутні. Та й утрьох перевернули фіру попелу на то місце, де він був. Помилися, заходять у покої. Пообідали, та й каже попадя до чоловіка:</p>
	<p>— Не маєш сьогодні роботи, то йди до него додому, до того вуйка, що йшов міняти попіл на муку. Я добре знаю, що його жінка вже мала з тої муки і щось варити. Аби ми не банували. Може, була біла мука, а може, й чорна. Як чорна, то не будем банувати. Ксьондз пішов до того вуйка. Приходить.</p>
	<p>— Слава Ісу’.</p>
	<p>— Слава навіки.</p>
	<p>Вуйко собі лежить на постелі і курить дзиґара.</p>
	<p>— Щось буде нового, отче, що ви прийшли до мене?</p>
	<p>— Ваша жінка щось варила з тої муки, що ви заміняли за попіл? Біла та мука чи чорна?</p>
	<p>Сів вуйко на постелі і роздумує, що на це сказати попови. Подумав та й каже:</p>
	<p>— Про яку муку ви говорите, отче? Я не ходив міняти попіл на муку. Я носив до брата ячмінь за кукурудзи, на насіння міняти. Я вам скажу, в чім справа. Ви з жінкою мене дуже просили, щоб я вам щось розказав як стою, находу. І я вам находу збрехав. Де ви, отче, таке виділи, щоби хтось давав білу муку за попіл?</p>
	<p>А ксьондз уже встав і хоче йти додому. Та й каже:</p>
	<p>— Вуйку, як мем жити, то ви ще прийдете до мене.</p>
	<p>— До вас нема чого йти, хоч би ми довго жили, хоч мало. Ніколи я до вас не прийду.</p>
	<p>І пішов піп додому.</p>
	<p>А попадя визирає чоловіка на воротах. Ще здалеку питає його:</p>
	<p>— Видів ти, що вони варили з тої муки, чи не видів? Став ксьондз і крикнув на жінку:</p>
	<p>— Не ніс він попіл за муку, а ніс міняти ячмінь на кукурудзи!</p>
	<p>І зажурилася попадя, і піп ся зажурив, що нічого з того не вийшло. Каже піп до жінки:</p>
	<p>— Я просив його ще прийти до мене. А він сказав, що не прийде.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Ганьківці, Снятинського району, Івано-Франківської області 12 квітня 1987 року Палійчук Василь Николайович (1911)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Покуття/">Фольклор Покуття</a></li>
	</ul>
</footer>
<!--#include virtual="/-/inc/general__page_end.inc" -->
