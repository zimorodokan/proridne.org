<!--#include virtual="/-/inc/general__page_start.inc" -->
<title>Знахар мимоволі ☼ Українська народна казка ☼ Народна творчість</title>
<meta name="Description" content="Українська народна казка Подніпров’я (Наддніпрянщини) «Знахар мимоволі» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Знахар мимоволі.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Знахар мимоволі <br><span class="article__headerDescription">Українська народна казка Подніпров’я (Наддніпрянщини)</span></h1>
	<p>Оженився один удівець, узяв молоду жінку. Великих гараздів у хаті не було, але й голодної біди вони теж не знали. Та недарма кажуть, що лихо по людях ходить! Засумувала жінка, поблідла, з лиця спала. Пересувається по хаті, як тіло без душі. Стривожився чоловік.</p>
	<p>— Чи не слабість на тебе напала? — допитується. — Може, хтось наврочив, боронь Боже?</p>
	<p>— Я й сама не знаю, що зі мною твориться, — сумно зітхає жінка, — якась нудьга до мене причепилася і п’явкою смокче. От якби в нас дитинка знайшлася, може б, мені розвіяло тугу.</p>
	<p>— Ба, — зажурився й чоловік, — де ж її, оту дитинку, взяти? Не дає Бог.</p>
	<p>Злягла жінка, з печі не підводиться. Чоловік і руки опустив.</p>
	<p>Одного дня, коли був у млині, саме повертався з далеких заробітків якийсь старий чоловік. Вже потемки добрів до села. Зморений і голодний, він завернув у перший двір. Бачить, вікна хати застелені ряднами. А в кімнаті чути веселі голоси.</p>
	<p>«Чи не на хрестини я потрапив?» — подумав подорожній. Зіп’явся навшпиньки, зазирнув у щілину. На столі печене і варене. А за столом біля попа воркує молодичка.</p>
	<p>«Еге, — міркує неборака, — тут можна ще й пообідати, не лише заночувати».</p>
	<p>І вже нетерпляче постукав у шибку. В хаті сполошилися, ніби на пожежу. Огрядний попище встав з-за столу і не знав, де дітися. Молодиця не могла вимовити й слова. Лише очима показала йому на мішок, що лежав у кутку. Поки панотець умощувався там, вона жужмом згорнула зі столу варене й печене і квапливо засунула в піч. Сулію з наливкою заховала в мисник. А сама вилізла на піч, причаїлася.</p>
	<p>Коли чоловік зайшов у світлицю, ніде і сліду не було від недавньої гостини.</p>
	<p>— Добрий вечір у хату, — привітався чоловік, — подорожній я. Дозволь, господине, переночувати.</p>
	<p>— Ой, ні. І не просіть! — скрикнула молодиця. — Чоловік поїхав до млина. Тож пошукайте собі, діду, деінде пристановища.</p>
	<p>— Мені аби тільки голову приклонити, — роззирнувся по хаті старий, — он лавиця, на ній і вмощуся.</p>
	<p>Він кинув на ослін подорожню торбу, поклав на неї голову і захропів так, аж стіни задрижали. Оторопіла жінка, розвела руками. Вона трохи почекала, потім обережно спустилася з печі, підійшла на пальцях до мішка і прошепотіла:</p>
	<p>— Отченьку, потерпіть. Зараз погашу світло і випущу вас.</p>
	<p>Та на подвір’ї заторохкотів віз.</p>
	<p>— Чоловік! — поблідла молодиця і знову полізла на піч.</p>
	<p>Як тільки хазяїн переступив поріг, вона одразу заплакала:</p>
	<p>— Ой, добре, що ти вдома. До нас, диви, втелющився якийсь волоцюга, то я боюсь, аби вночі не виніс щось із хати.</p>
	<p>Чоловік глянув на ослін і махнув рукою:</p>
	<p>— Кутка не перележить. А чи нема, жінко, чогось на зуб покласти? Намучився я з тими мішками!</p>
	<p>— Ой, та де! Я ж хвора, від ранку не вставала. Десь там на припічку є трохи борщу.</p>
	<p>Знайшов чоловік горщик, сьорбнув борщу і скривився. Коли чує на ослоні регіт.</p>
	<p>— Ти чому не спиш? — питає подорожнього хазяїн.</p>
	<p>— Та хіба тут влежиш, коли таке наснилося? — підвівся чоловік. — Приверзлося мені, господарю, що ти мене пригощав.</p>
	<p>— Еге, ти, бачу, ласий на чужі ковбаси, — розсердився голодний хазяїн. — Та ба! Оближися та й знову лягай спати. В хаті, окрім цих помий, нічого немає.</p>
	<p>Чоловік примружив око:</p>
	<p>— Я можу так зробити, що ми будемо мати панську вечерю. Хочеш?</p>
	<p>— Ти що — чародій?</p>
	<p>— А ти роби, як буду казати. І не пошкодуєш.</p>
	<p>— Ох, ох, ох! — застогнала на лежанці жінка. — Не вір йому, Лавріне. Гони того волоцюгу в шию.</p>
	<p>А чоловік ніби й не чує, що до нього п’ється. Далі собі мугикає:</p>
	<p>— В печі готовий наїдок. А в миснику й сулія чекає.</p>
	<p>— Гляди ж, — сказав хазяїн. — Якщо мене обдуриш, то всі ребра тобі порахую!</p>
	<p>Він подибав до печі, відтулив заслінку і мало не зомлів, такий запашний дух вдарив на нього звідти! Чого там не було! І гусятина, і ковбаса, і вареники.</p>
	<p>— Жінко, — застовпів із дива чоловік, — а це звідки взялося?</p>
	<p>— Либонь, отой пройдисвіт із самим чортом знається!</p>
	<p>— Хай буде й чортяче, аби тільки гаряче! — вигукнув чоловік і пішов до мисника. — Диво та й годі! Повна сулія!</p>
	<p>Випили по одній, вихилили по другій, закусили всмак.</p>
	<p>— Може, і ти пригостишся, жінко? — спитав чоловік, наливаючи по третій.</p>
	<p>— Ой, та де! — відмахнулася. — Шматок мені до горла не лізе. Не засиджуйтеся довго. Гасіть швидше світло, бо мені очі ріже.</p>
	<p>— А що це твоїй жінці? — питає чоловік господаря.</p>
	<p>— Біда, чоловіче. Якась слабість вчепилася, і немає ради.</p>
	<p>— До дохторів вдавався?..</p>
	<p>— Ой і не питай!</p>
	<p>— А що ж вони кажуть?</p>
	<p>— Та кажуть, ніби сам я у тій жінчиній хворобі завинив. А я ж би їй неба прихилив, якби було можна!</p>
	<p>— Гм, що ж за хвороба дивна?</p>
	<p>— Вони її якось по-вченому назвали.</p>
	<p>Чоловік посміхнувся:</p>
	<p>— Не знахар я, але на такій «слабості» трохи розуміюся. У нас на таку хворобу звикли казати просто: сатана в бабу вліз.</p>
	<p>— Щез би та пропав би! — злякався господар.</p>
	<p>— Сам він не щезне та не пропаде, його треба вигнати.</p>
	<p>— Ой, чоловічку, порадь, як?</p>
	<p>Жінка застогнала.</p>
	<p>— Лежи, лежи, небого,— заспокоїв чоловік і випитує чоловіка, як же їй допомогти.</p>
	<p>— Та рада тут проста,— хитрує старий.— Бачиш отой мішок у кутку?</p>
	<p>— Еге, а що?</p>
	<p>— Там сатана і звив собі гніздо.</p>
	<p>Не встиг він це сказати, як у мішку щось тяжко засопіло. Хазяїну аж очі полізли на лоба. Жінка помертвіла. Один чоловік і вусом не повів. Сидить собі й наказує:</p>
	<p>— Бери, чоловіче, в руки макогін і бий. Чорта двічі, жінку — раз.</p>
	<p>Хазяїну не треба було двічі одне казати. Схопив з припічка макогін та як почав періщити по міхові!</p>
	<p>— Ой-йой-йой!.. — заскавуліло у мішку. Щось волохате, розпатлане вигулькнуло звідти і стрімголов метнулося із хати.</p>
	<p>— Ой, Лаврінчику, не бий! — вхопила чоловіка за руки дружина.— Не карай мене. Я... я уже здорова!</p>
	<p>— Слава тобі господи!— перехрестився чоловік.</p>
	<p>Аж тоді була гостина! Така, що в жодній казці її не розказати!</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>168 (5354). Знахар мимоволі. СУС (1360С). Записано 2008 року. Авраменко Ганна Прокопівна. Черкаська область, Золотоніський район, Золотоноша</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Наддніпрянщини/">Фольклор Подніпров’я (Наддніпрянщини)</a></li>
	</ul>
</footer>
<!--#include virtual="/-/inc/general__page_end.inc" -->
