<!--#include virtual="/-/inc/general__page_start.inc" -->
<title>Про трьох синів ☼ Українська народна казка ☼ Народна творчість</title>
<meta name="Description" content="Українська народна казка Полтавщини «Про трьох синів» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Про трьох синів.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Про трьох синів <br><span class="article__headerDescription">Українська народна казка Полтавщини</span></h1>
	<p>Жили собі чоловік і жінка і було у них три сини. От вони уже виросли великі і батько сказав їм, щоб вони женились. Поробив їм по лукові і стрілі і каже:</p>
	<p>— Будете стрілять. Куди упаде стріла, то відтіль буде ваша жона.</p>
	<p>Вистрелив старший, упала стріла до кравця у двір. Оженився той на дочці кравця. Вистрелив середульший син, упала стріла до сапожника у двір. Оженився він на сапожниковій дочці. А як вистрелив найменший син, то упала стріла у болото. Випливла із болота жаба. А жаба була не проста, а зачарована. Зажурився найменший син, а жаба каже:</p>
	<p>— Не журися, Іване, якось воно буде.</p>
	<p>Узяв він її у кишеню та й пішов додому. Дома батьки зажурилися, а брати та невістки почали сміятися. Старших братів жінки ледачі, а Іван, поки устане вранці, то вже наварено їсти, попорано по хазяйству, поприбиране все.</p>
	<p>Одного разу батько каже синам, щоб їхні жінки спекли йому по паляниці хліба і принесли. Принесла старша невістка не хліб, а якийсь кльоцок, середульша теж якийсь ляпас. А найменший син приніс хлібину, як коровай. Батько і мати були дуже раді найменшому синові.</p>
	<p>Якось погукали їх усіх на весілля до рідні. Веселяться старші брати, а з меншого сміються. Той прийшов додому невеселий. Запитала його жінка, чого такий сумний. А він сказав, що їм на весілля треба йти. Вона каже:</p>
	<p>— Не журися, рідний, лягай спать, ранок вечора мудріший.</p>
	<p>Вранці вона його спорядила і сказала, що прийде пізніше. А коли сяде біля нього дівчина, щоб він знав, що то вона. А піде раніше за всіх, щоб ніхто не здогадався, хто вона.</p>
	<p>Як прийшла вона і сіла біля Івана, то усіх покорила своєю красою і вбранням, справжня королева. Пішла із весілля раніше за всіх додому, скинула своє вбрання, наділа знову панцер жаби і почала господарювати.</p>
	<p>Минуло три роки, пройшло її закляття, яке послала мачуха. Скинула панцер і переодяглася у своє вбрання. Стали вони довго і щасливо жить і поживать і добра наживать.</p>
	<p>Оце вам казочка: «Лягушечка, лягушечка, я маленька пампушечка, не ходжу плигаю, всім добра бажаю».</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>28 (4661). Про трьох синів. СУС 402. Записала Денисенко Світлана 2008 року. Денисенко Олександра (1938). Полтавська область, Лохвицький район, Луценки</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>


<article class="articleMain">
	<h1 class="articleMain__header">Про трьох синів <br><span class="article__headerDescription">Українська народна казка Поділля</span></h1>
	<p>Жили-були собі чоловік і жінка. Було у них три сини. Брати, найстарший та середній, росли здоровими, жвавими, а наймолодший Іван був спокійний, сором’язливий. Старші сини любили веселі ігри, було у них товаришів багато.</p>
	<p>Наймолодший Іван галасливих ігор не любив, бувало, його брати розважаються з товаришами, а він тихенько щось малює собі чи книжку читає. У школі старші брати навчалися посередньо, не радували вони своїх батьків і поведінкою. Іван же навчався добре, хвалили його вчителі. Часто він допомагав своїм братам завдання виконувати.</p>
	<p>Росли, виростали сини у батьківській хаті. Незчулися батько з матір’ю, як подорослішали їхні сини. Спершу найстарший, за ним і середній син покинули батьківський дім. Забажали жити і працювати в місті. Все рідше стали навідуватись до своїх батьків старші сини.</p>
	<p>Сумували з цього приводу батько та мати. Одна радість — наймолодший син Іван. Він став батькам і помічником, і порадником. Незабаром він закінчить навчання, обере собі шлях у житті.</p>
	<p>Вчителі хвалять його за сумлінність, бажання добре трудитися. Радіють батько з матір’ю.</p>
	<p>— А яким стане наш Іван у дальшому житті? — не раз розмірковували батьки. — Певно, піде від нас, як старші сини, буде з них брати приклад.</p>
	<p>Одного разу зайшов до хати міліціонер, став розпитувати батьків, чи давно навідувались додому їхні старші сини.</p>
	<p>Стривожилися батько з матір’ю, стали розпитувати у прибулого, що йому відомо про їхніх синів. І почули такі слова:</p>
	<p>— Ваші сини пограбували квартиру, нанесли тяжкі поранення господарям. Незабаром вони стануть перед судом.</p>
	<p>Заплакали з горя батьки. Ніколи не могли вони навіть подумати, що до такого дійдуть їхні діти.</p>
	<p>Як міг наймолодший син заспокоював батька з матір’ю, він пообіцяв, що у житті він буде надіятися тільки на свою працю, ніколи не зазіхне на чуже. І дотримався своїх слів син. Закінчивши навчання, юнак взявся до омріяної справи: працювати коло землі. Орати, засівати її, збирати врожай. Бо ж вона, земля, є головною годувальницею людей.</p>
	<p>Батьки Івана тоді стали ставити за приклад його старшим синам.</p>
	<p>І довго ходитиме поміж: людей ця казка про трьох синів.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>47 (5999). Про трьох синів. СУС —, новотвір. Записано 2008 року. Поворознюк Ніна Іванівна). Хмельницька область, Хмельницький район, Бахматовець</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>


<article class="articleMain">
	<h1 class="articleMain__header">Про трьох синів <br><span class="article__headerDescription">Українська народна казка Чернігівщини</span></h1>
	<p>Жили собі чоловік і жінка. Десь там за Сеймом, в Косареві або в Ріжках, точно не знаю. Були в них три сини. Повиростали хлопці гарні та здорові. Стали від батька вимагати, щоб розділив між ними господарство. А він і каже:</p>
	<p>— Прийдете до мене завтра, діти. Я вам все розповім.</p>
	<p>На другий день зібралися вони і пішли до батька. А він каже:</p>
	<p>— Сини мої! Даю вам кожному грошей, їдьте на три роки на заробітки. Хто найкраще заробить, тому й буде моє майно.</p>
	<p>З радістю вони взяли ті гроші і подалися у світ. Спочатку йшли всі разом, а тоді побачили, що дорога ділиться на три дороги. Куди йти? Перший брат сказав:</p>
	<p>— Я піду направо.</p>
	<p>— А я піду прямо, — сказав середній.</p>
	<p>— А я піду ліворуч, — озвався наймолодший.</p>
	<p>Так і розійшлися. Іде найменший, бачить річка тече. Бурхлива така, хвилі виграють. А за річкою так гарно, багатий край. Сів він і думає, що робити. І на ту сторону хоче перейти, і моста немає. Та й згадав, що батько дав йому грошей.</p>
	<p>«За ці гроші я і зроблю собі міст», — подумав він. Почав він будувати міст. Довго будував, але зробив. Та вже такий радісний хлопець. Перейшов на другу сторону річки. Стомився, вирішив прилягти біля моста. Так і заснув.</p>
	<p>І сниться йому, що підходить до нього якийсь маленький дідок і каже:</p>
	<p>— Спасибі тобі, синку, що міст побудував. Багато років я тут живу і не знаю, щоб тут навіть кладочка була. За це я тобі подарую три дарунки. Перший — гаманець. Як відкриєш його, так золото і посиплеться. А ось тобі горщик. Як набереш в нього води, то будь-яку хвору людину вилікуєш. А ще даю тобі віник. Якщо ти цим віником вдариш стару людину, вона відразу помолодіє.</p>
	<p>Прокинувся він, дивиться, нема нікого. Думав, що йому це наснилося. Ба ні, стоять усі три подарунки біля нього. Узяв він їх, зав’язав у вузлик і пішов додому.</p>
	<p>Приходить, а там вже й брати приїхали. Один привіз цілу машину зерна, другий — полотна красивого. А цей з вузликом прийшов.</p>
	<p>— Ну, тату, перевіряйте наші заробітки, — кажуть старші брати.</p>
	<p>Дивиться батько, а там пшениця така, що хоч на ниточку нанизуй. Заглянув в другу комору, а там полотна повно. А до третього в комору не заглядає.</p>
	<p>— Тату, а чого ви не дивитеся, що я заробив? — питає наймолодший.</p>
	<p>— А що в тебе дивитися? Ти тільки вузлик приніс.</p>
	<p>А той так просить, аби і в його комору подивилися. Заглянули, а там золото під саму стелю. Сусіди прибігли, дивляться, чудуються.</p>
	<p>— Беріть, люди, по жмені, усім вам даю, — каже наймолодший.</p>
	<p>А потім позбирав син усіх хворих людей та й вилікував. Радіють усі, співають, танцюють. А до них прийшла незнайома бабця. Батько й каже до сина:</p>
	<p>— Сину, я теж би танцював, тільки старий вже, не можу.</p>
	<p>— Не журіться, тату, зараз помолодієте.</p>
	<p>Узяв віник та як уцідить по батькові. Люди переглянулися, що б це означало. А батько такий став, наче йому років тридцять. Танцює, співає, веселиться. А та бабця стороння прийшла до третього сина та й прошамкотіла:</p>
	<p>— Шиночку, я теж би років двадцять хотіла шкинути.</p>
	<p>Він і бабцю віником почастував. Пішла вона додому молодою. Ось порозходилися гості, а на другий день здогадалися, де та бабця, що помолоділа. А сусіди ходять та й сміються.</p>
	<p>— Переборщив, ти, — кажуть до хлопця, — лежить наша бабця в колисці. Шість місяців має.</p>
	<p>Отакі-то діла були колись.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>265 (4519). Про трьох синів. СУС —. Опрацював М. Зінчук 3 червня 2008 року. Шульгіна Ганна Федотівна. Чернігівська область, Борзнянський район, Нові Млини</p>
			<p>177 (4519). Про трьох синів. СУС —. Опрацював М. Зінчук 3 червня 2008 року. Шульгіна Ганна Федотівна. Чернігівська область, Борзнянський район, Нові Млини</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Чернігівщини/">Фольклор Чернігівщини</a></li>
		<li><a href="/Фольклор Полтавщини/">Фольклор Полтавщини</a></li>
		<li><a href="/Фольклор Поділля/">Фольклор Поділля</a></li>
	</ul>
</footer>
<!--#include virtual="/-/inc/general__page_end.inc" -->
