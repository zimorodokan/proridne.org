<!--#include virtual="/-/inc/general__page_start.inc" -->
<title>Роби добре ☼ Українська народна казка ☼ Народна творчість</title>
<meta name="Description" content="Українська народна казка Гуцульщини «Роби добре» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Роби добре.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Роби добре <br><span class="article__headerDescription">Українська народна казка Гуцульщини</span></h1>
	<p>Були собі тато й син. Тато був добрий господар. Син був працьовитий, тільки дуже простий. Працювали вони на полі. Батько вже постарів, заслаб і хоче помирати. Покликав він сина і каже:</p>
	<p>— Сину, я помираю, а ти роби так, щоб було добре.</p>
	<p>— Як робити? — спитав син, а батько вже не відповів, помер. Зійшлися сусіди, похоронили батька та й розійшлися. А син обійшов худобу та й думає: «Як же це так робити, щоб було добре?» Не знає він, що робити. Сидить та й плаче.</p>
	<p>А це було навесні. Минув тиждень. Він усе подоїдав, що лишилося від обіду за батька, і нічого не придумав, як робити, щоби було добре. Бачить він під вечір, став подорожній чоловік у нього під ворітьми. Той чоловік їхав у міни, наміняв збіжжя за цебри та інші гуцульські вироби. Та й питає той чоловік:</p>
	<p>— Хто тут ґазда?</p>
	<p>А хлопець заплакав та й каже:</p>
	<p>— Нема ґазди, тільки я. Тато помер.</p>
	<p>— Як тато помер, так тепер ти ґазда. Прийми переночувати.</p>
	<p>— Вам буде сумно, бо я плачу.</p>
	<p>— А ти прийми мене. Ми будем щось говорити та й плакати не меш.</p>
	<p>— Добре, — сказав хлопець і приймив подорожнього. Ввійшов подорожній до хати та й питає:</p>
	<p>— Що будем їсти? Що ти їш, хлопче?</p>
	<p>— Нічого не їм.</p>
	<p>— Ну то вари їсти.</p>
	<p>Зварив хлопець вечерю, та стільки наварив, що лишилося й на снідання. Каже подорожній:</p>
	<p>— Сідаймо вечеряти.</p>
	<p>Поговорили вони, і хлопцеви стало ліпше, веселіше. Вийшов він надвір і мимоволі крикнув:</p>
	<p>— Боже, як мені добре!</p>
	<p>І подумав він: «Чому мені так добре? Тому, що я повечеряв з подорожнім чоловіком».</p>
	<p>Полягали вони спати, виспалися. Досвіта встає той чоловік, будить хлопця:</p>
	<p>— Вставай. Годуй коні, бо весна. Готуй снідання. Мені в дорогу, а тобі в поле.</p>
	<p>Поснідали вони, чоловік поїхав у дорогу, а хлопець у поле. До післяобіду орав, а перед вечером приїхав додому, обійшов худобу, зварив вечерю. Визирає подорожнього — нема. Побачив сусіда і кличе до себе:</p>
	<p>— Ходи до мене на вечерю.</p>
	<p>Повечеряли, поговорили, і він ляг спати, а сусід пішов.</p>
	<p>Другої днини хлопець знов поснідав і пішов у поле. І від того часу він узяв собі звичай — не вечеряти самому, а кликати когось до себе. Покличе когось, повечеряє з ним і зоставить їжі на снідання. І він зрозумів, що виконує татів заповіт: «Роби, щоби було добре».</p>
	<p>Так минули літо, зима та й друге літо. Хлопець їде по снопи в поле, а хитра дівка несе грушки продавати. Та й кричить:</p>
	<p>— Підвези, хлопче!</p>
	<p>Підвіз він її. Питає вона його:</p>
	<p>— Чого ти сам бідуєш? Чого не женишся?</p>
	<p>— Бо мені й так добре. Каже вона:</p>
	<p>— Візьми мене, то буде нам обом ліпше. Буде нас двоє. А він каже:</p>
	<p>— Не можу тебе взяти, бо я маю батьків заповіт щовечера когось нагодувати, а ти будеш мені перешкоджати.</p>
	<p>Подумала вона та й каже:</p>
	<p>— Не буду перешкоджати. А ти таки мене бери. Прив’язалася вона до него. Договорилися вони, і вженився він.</p>
	<p>На другий вечір після весілля покликав він сусіда. Повечеряли вони. А на третій вечір вона покликала сусіду. Повечеряли. На ранок чоловік поїхав у поле, а вона з сусідкою говорить.</p>
	<p>— Біда, не лишає чоловік свого звичаю. Сусідка каже:</p>
	<p>— Почекай ще трохи. Ми щось придумаємо.</p>
	<p>І порадилися вони, що сусідка довідається, коли у млині буде великий завіз. То жінка пішле чоловіка після полудня у млин. А він запізниться. І не буде нікого кликати на вечерю.</p>
	<p>Поїхав він у млин. І сидів там допізна. Хотів уже вертати додому, аж тут один багач, що привіз багато млива, не прийшов молоти. І мельник каже:</p>
	<p>— Засипай своє.</p>
	<p>Змолов він пізно ввечір і їде додому. У селі ніде нема світла. Зажурився він, що не найде нікого на вечерю. А жив він коло церкви. Доїхав до воріт, дивиться, на цвинтарі сидить на гробі чоловік у білому одязі. Іде він до того чоловіка і просить його на вечерю.</p>
	<p>— Чоловіче, послухай мене, іди зо мною на вечерю. Допоможи мені не скасувати доброго звичаю.</p>
	<p>А чоловік у білому сказав:</p>
	<p>— Я тебе послухаю, повечеряю з тобою, але після вечері ти повинен послухати мене і видіти мій добрий звичай.</p>
	<p>Чоловік відкрив ворота, заїхав передь хати, гримить у вікно, будить жінку. Жінка встає й каже:</p>
	<p>— Добре, що пізно. Аж тепер ти не найдеш нікого на вечерю. (Вона була дуже скупа.) Підійшла до вікна, побачила чоловіка в білому та й каже:</p>
	<p>— Ба якого дідька привів?</p>
	<p>І так голосно це крикнула, що вони оба вчули. Чоловікови стало дуже гірко. А ще гірше було, що чув і той чоловік. Але оба мовчали.</p>
	<p>Увійшли до хати, жінка поклала на стіл вечерю. Їдять оба і мовчать. Повечеряли, і чоловік у білому каже:</p>
	<p>— Я тебе послухав, тепер послухай ти мене, ходи зо мною. І пішли оба на цвинтар.</p>
	<p>А в їх селі був дуже старенький піп, і коли йому минуло дев’ятдесят і п’ять років, він щоночі йшов у церкву і опівночі правив собі смертну панахиду. Прийшли вони з чоловіком у білому на ту північну панахиду. А коли піп відправив, сказав йому чоловік у білому:</p>
	<p>— Запишіть у метрику рік, день і годину, в котру цей чоловік пішов дивитися, де добре.</p>
	<p>І не відступив він від попа, поки піп не записав це в метрику.</p>
	<p>Виходять вони з церкви, аж тут відкрилася друга брама. Вони ідуть, а по обох боках стоять столи із такими добрими стравами, з колачами. А за столами сидять люди. Колачі дуже файно загнічені, страви дуже смачні, запашні, дуже ясне світло, і одежа на людях ясно сіяє. Ідуть вони оба та й ідуть. А тут відкривається перед ними ще одна брама. Знов стоять столи по обох боках, сидять люди за столами. Тільки колачі не загнічені, страви не запашні і одяг на людях мутний.</p>
	<p>Вони оба мовчать і йдуть далі. Відкривається ще одна брама і йдуть вони в ту браму. А там темно і нічого нема. Тільки в однім куті присилена сучка. Її очі та зуби блищать. Худа дуже, гавкає і дере землю під собою. До колін уже вдряпалася, гребучи землю. Тоді чоловік, що робив, аби було добре, питає чоловіка в білому, що це все значить. Що то за люди в такій ясности і в такім добрі?</p>
	<p>— Це все чесні люди, такі, що по щирости за живота свого давали.</p>
	<p>— А що то за другі люди, що сидять за другою брамою у всім мутнім?</p>
	<p>— Це всі ті люди, котрі про людське око давали, а не по щирости.</p>
	<p>— А що то за трета брама і що то за сучка там у куті?</p>
	<p>— То, — каже, — твоя жінка. Чоловік плеснув у долоні й крикнув:</p>
	<p>— Як моя жінка! Моя жінка дома! А той йому каже:</p>
	<p>— Уже триста рік минуло, як ти пішов з дому. Твої жінки вже немає. Вона вже перетворилася в сучку, гавкає і гребе під собою землю. А тепер іди між ті люди, що їм добре, і жий поміж ними.</p>
	<p>А він знов крикнув:</p>
	<p>— Неправда, моя жінка дома! Я хочу додому! Там моя жінка! А чоловік у білому каже:</p>
	<p>— Нема вже твого дому. Триста рік, як ти був удома. А як мені не віриш, то он пищить золота пташка. Спіймай її, і ти перевіриш.</p>
	<p>Він раз рукою замахнув, а пташка спищала і спурхнула, і він її не злапав. А коли він ловив ту пташку, присилена сучка дуже жалібно вила. Замахнувся він другий раз рукою і знов не спіймав пташку. А сучка ще жалібніше виє. Замахнувся третій раз — упіймав пташку.</p>
	<p>В руках йому блиснуло, і він став на тому місці біля церковних воріт, звідки пішов. Стоїть він, дивиться, ідуть люди. І він їх не знає. А церква стара-стара, почорніла. Хати його нема. Не знав він, що робити, пішов до церкви. Там править відправу молодий піп. Зачекав чоловік, поки скінчилася відправа, підійшов до попа й питає:</p>
	<p>— Яке це село?</p>
	<p>Піп назвав його село. Питає він, де дівся старенький піп. Молодий піп відповів, що не знає такого. Чоловік сказав, що сеї ночі він пішов дивитися, де добре. І розказав він попови, котрого це було дня, котрого року. Піп зрозумів, що це було триста років тому. Пішов до метрики і знайшов, що триста років тому тут був старенький піп. Він ще жив після того чотири роки і на сотому році життя помер. А доброти і правди цей чоловік ходив шукати триста років тому.</p>
	<p>І чоловік пішов по світі. Він сказав:</p>
	<p>— Я тепер буду ходити там, де мене схочуть приймити на ніч, де хочуть добро робити. І буду ходити, поки будуть мене ноги носити.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Шешори, Косівського району, Івано-Франківської області 4 червня 1985 року Михайлюк Анна Петрівна (1928 року народження)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Гуцульщини/">Фольклор Гуцульщини</a></li>
	</ul>
</footer>
<!--#include virtual="/-/inc/general__page_end.inc" -->
