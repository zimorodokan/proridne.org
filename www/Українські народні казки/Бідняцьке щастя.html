<!--#include virtual="/-/inc/general__page_start.inc" -->
<title>Бідняцьке щастя ☼ Українська народна казка ☼ Народна творчість</title>
<meta name="Description" content="Українська народна казка Поділля «Бідняцьке щастя» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Бідняцьке щастя.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Бідняцьке щастя <br><span class="article__headerDescription">Українська народна казка Поділля</span></h1>
	<p>Жив собі чоловік і була у нього велика сім’я. Жили вони бідно -пребідно, не було що їсти, не було що пити. Що робити бідному чоловіку? Тільки й залишилося йому, що йти в світ за очі, тікати подалі від цієї біди. Можливо, на чужих селах, на чужих землях хоч щось зможе заробити, та якось дітей нагодувати, позапихати роти ненаситні.</p>
	<p>Йде чоловік, зажурився, сльози градом летять з очей. Що йому на цім світі робити? Йде він лісами, полями. Йде ніч, йде день, другий день і ніч пройшли, а чоловік нічого не знайшов, ні роботи, ні харчу. Настає вже й третя доба, а вона була незвичайна, тому що далі підходила ніч, яку всі у нас на Україні чекають. Це ніч на Івана Купала. Не проста ця ніч, вона чарівна, в таку годину може статися з чоловіком що завгодно, але найголовніше, що відбувається в цей час, це те, що опівночі розквітає квітка папороті, яка приносить щастя чоловіку, котрий зірве її.</p>
	<p>Але нашому бідняку було не до Івана Купала, не до квітки. Єдине бажання мав чоловік — нагодувати своїх дітей. Шкарбани натерли ноги мало не до крові, одежина рвана — латка на латці, вітер в одну дірку влітає в іншу вилітає, холодно та голодно чоловікові, темно й сумно. Та заробітку шукати треба, бо з голоду всі повимирають.</p>
	<p>Так і день новий пройшов, а він нічого не знайшов, вже й ніч заступає. Підходить чоловік до лісу, перепочив. Страшно, лячно, та що робити, йти треба. І попростував дорогою лісовою. А навкруг пташня як понаймалася співає, виспівує ніби теж святкує цієї ночі: ворони кричать, сови пугукають, вовки підвивають, час до півночі наближається.</p>
	<p>Чолов’яга йде по дорозі, боїться аж мороз від страху по шкірі перебирає, стукає старими шкарбанами по дорозі ніби лихого відганяє. Холяви широкі, литка вузька, хоч зайців у ці чоботи запускай. І ось серед ночі у чобіт упала квітка, чоловік і незчувся. Тільки через кілька хвилин щось незвичне сталося з ним. Він відчув як йому стає добре: сльози висохли, посмішка на вустах з’явилася, життя вже не здається таким безвихідним.</p>
	<p>І що це сталося навкруги? Ніби ліс помінявся, вже й не страшно зовсім. Прислухається він до пташиного співу і розуміє про що вони виспівують. Ворон закаркав, а для нього і це ясно — той подругу до здобичі гукає. Вовк завив і це виття чоловікові зрозуміле — їсти хоче.</p>
	<p>І що це, Господи, вдалині яскраве світло із під землі пробивається. Та невже то скарби видно?</p>
	<p>Чолов’яга ніяк не може до пуття второпати, що то з ним відбувається. Коли це бачить, назустріч йому бричка несеться. Коні гарні, білі яблука на них переливаються, самі землі не достають. В бричці пан сидить. Гарний сам: кучері чорні на вітрі розвіваються, жупан золотом вишитий виблискує. Під’їздить він до чоловіка, тай каже:</p>
	<p>— Що це ти, чоловіче, тут по лісі блукаєш? Шукаєш, може, чого чи як?</p>
	<p>— Та йду в світ за очі. Така бідність обсіла, злидні кроку не дають ступити, роби що хоч, а вижити треба. Може поживу яку знайду де в цих краях.</p>
	<p>— Так! Бачу злидні навколо тебе великі. Давай я тобі хоч чим-небудь допоможу. Ось поміняю чоботи, бо такі вони страшні й рвані, в тебе он кров уже з ніг тече. Ти мені свої, а я тобі ось ці дам.</p>
	<p>Виймає з брички новенькі, гарні чоботи, дьогтем вимащені, як на чоловіка шиті. Зрадів чоловік, от повезло так повезло. Зняв свої шкарбани, віддав панові, а сам у новенькі взувся.</p>
	<p>Коли дивиться, пан як рвонув кіньми, як вітром його здуло, ніби в повітрі розтанув, де й тільки дівся, листя на гіллі тільки зашурхотіло. Чоловік тільки очі вирячив від здивування.</p>
	<p>Коли глянув на ноги, а на них уже знову ті ж шкарбани, що й були. Прислухався він до лісових шумів, а там знову усе як було раніше. Птахи співають на своїй мові як і раніше співали, вовки виють як і раніше завивали і нічого він не розуміє. А щастя було так близько, та віддав він його нечистому (бо то саме він і був) і залишився наш чоловік ні з чим, в полатаній свитині, дертих чоботях та голодний і холодний.</p>
	<p>Отаке бідняцьке щастя, не зумів він його зберегти.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>219 (6486). Бідняцьке щастя. СУС —, низка варіантів. Записано 2009 року. Коберник Галина Анатоліївна (1961). Вінницька область, Літинський район, Петрик</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Поділля/">Фольклор Поділля</a></li>
	</ul>
</footer>
<!--#include virtual="/-/inc/general__page_end.inc" -->
