<!--#include virtual="/-/inc/general__page_start.inc" -->
<title>Сім’я царської доньки ☼ Українська народна казка ☼ Народна творчість</title>
<meta name="Description" content="Українська народна казка Покуття «Сім’я царської доньки» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Сім’я царської доньки.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Сім’я царської доньки <br><span class="article__headerDescription">Українська народна казка Покуття</span></h1>
	<p>Ішли на спацір цісарські доньки та й найшли одна в другої вош. А та каже: — Ану дай її сюди. Прийшла додому і каже:</p>
	<p>— Дивіться, тату, в мене найшли вош на голові.</p>
	<p>— Дай її сюди, — цісар на то.</p>
	<p>Взяв і відніс до бочки з вином, що вже сім рік стояла. Розбив цісар ту бочку і запустив ту вош у вино. Заднив і знов на сім рік поставив. Через сім рік розкрив, а та вош усе вино випила і так виросла, що вже далі не було куди рости. Розбивали бочку, аби її витягнути.</p>
	<p>Забив цісар ту вош, облупив і дав шкіру на виправу. Виправили ту шкіру і зробили з неї сім пар чобіт. Тоді цісар зібрав ті чоботи і запросив до себе царів і панів з різних держав: хто вгадає, з чого ці чоботи? Як хто вгадає, то цісар дає за него свою дочку.</p>
	<p>А в одної баби була свиня з пацятами. Усі пацята файні були, а одно так відродилося, що було дуже гарне. Хлопець тої баби погнав свиню з пацятами пасти. А цісарева донька пішла на спацір, побачила ті свині, і дуже їй то файне паця сподобалося. Вона й каже хлопцеви:</p>
	<p>— Дай мені то паця. А він їй:</p>
	<p>— Я дам, але скажи мені, з чого ті чоботи, з якої шкіри.</p>
	<p>— Я скажу, — каже, — але би ти нікому не сказав. Бо як скажеш, то мене можуть забити. То ж мають вгадати.</p>
	<p>А він їй:</p>
	<p>— Я нікому не скажу, лиш ти будеш знати та й я.</p>
	<p>Вона сказала йому. Тоді він то паця дав їй, і вона з тим пацям пішла. А цісар уже скликав баль, на якому мають вгадати, з чого ті чоботи. Посходилися уже всі і мають вгадувати. Той каже:</p>
	<p>— З корови. Другий каже:</p>
	<p>— З бика. Третій:</p>
	<p>— З коня. А той каже:</p>
	<p>— З медведя. А той:</p>
	<p>— Зі слона.</p>
	<p>А ще оден каже:</p>
	<p>— З буйвола.</p>
	<p>А хлопець, що пацята пас, приступає та й каже:</p>
	<p>— Дайте й мені слово. Се ні з сего й ні з того. Се, — каже, — з воші.</p>
	<p>А цісар йому:</p>
	<p>— Правда, з воші.</p>
	<p>І мусить уже цісар дати за него свою доньку. А царі та пани говорять:</p>
	<p>— То ж простий хлоп. Що, будеш давати за него свою доньку? І сказав той з’їзд:</p>
	<p>— Даш за него свою доньку, але перш замкни його з медведем у пивници та й най він з ним переночує. Як переночує, то давай.</p>
	<p>Цісар сказав то хлопцеви, і той погодився. Узяв собі скрипку, мила, взяв бритву, і замкнув його цісар з медведем. Сів собі хлопець у тій пивници і грає. А медвідь каже:</p>
	<p>— Навчи мене так грати. Хлопець каже:</p>
	<p>— Навчу.</p>
	<p>А він взяв з собою в ту пивницю ще й ступу. І каже хлопець медведеви:</p>
	<p>— Клади свої передні лаби в ступу. Як мене вчили грати, то мої пальці туди клали.</p>
	<p>Медвідь запхав лаби в ступу, а хлопець узяв клин і заклинив. Розробив мило, намилив медведя, узяв бритву і обголив.</p>
	<p>Приходять рано на перевірку тої пивниці, а медвідь чисто білий, і лаби його в ступі. Каже тоді цісар:</p>
	<p>— Я мушу давати за него дочку.</p>
	<p>А ті царі й пани кажуть, аби не давати цісарську доньку за него. А вона сама хоче, аби за него її дали. Зробили весілля, і по весіллю цар відправив їх від себе.</p>
	<p>А вона вміла дуже гарно вишивати, тота цісарська донька. Вишивала килими. Та й каже свому чоловікови:</p>
	<p>— Ти невчений, ти не знаєш культурної поведінки, не знаєш, що кому ся належить. Ти йди в світ, навчися культури і тоді прийдеш. А я за той час нароблю килимів.</p>
	<p>І ще каже йому:</p>
	<p>— Як будеш іти в світ, аби-с не ночував там, де чоловік старий, а жінка молода. І би не ночував у корчмі, де горівку п’ють.</p>
	<p>Пішов він у світ. Прийшов у однім селі до хати проситися на ніч. Дивиться по хаті — чоловік старий, а жінка молода. «Тут не ночую, бо тут смерть». Іде відти, повертає до корчми. Там доста пияків. Каже собі: «Я тут не ночую, йду до сего жида до стайні й там переночую».</p>
	<p>Пішов спати в ту стайню. А до тої хати, де він просився на ніч перший раз, прийшов чужий чоловік, кавалір тої молодої жінки. І говорять собі, що хотять того її старого чоловіка вбити. Каже кавалір до тої жінки:</p>
	<p>— Ми вб’єм його, і ніхто не буде знати, що це ми вбили.</p>
	<p>Вони пішли обоє в корчму, випили та й вийшли до стайні тихо побалакати, обговорити, як воно має бути. А той чоловік у стайни чує, що вони собі говорять. Витягнув ножик і рубає тій жінці кавалок спідниці на знак, а тому врубав кавалок плаща. Вони пішли, а він доночував до рання, виходить рано зі стайни і йде до корчми щось трохи з’їсти. Снідає, а там люди говорять:</p>
	<p>— У тій хаті замордували чоловіка. Його жінка каже: це зробив той, що ночував у стайні. Вона казала йому ночувати в хаті, а він не хтів, пішов до стайні. А вночі замордував чоловіка.</p>
	<p>Прийшли постерункові та й шукають винних. Вона каже, що це той чужий чоловік убив. А цісаревої дочки чоловік каже:</p>
	<p>— Зберіть тут з усього села людей. Окроме чоловіків поставте, а окроме жінок.</p>
	<p>Зібрали всіх людей. Він тоді проходить і дивиться у хлопів по плащах.</p>
	<p>— Сему бракує кавалок плаща.</p>
	<p>Витягає він з кишені той кавалок, що вночі врубав, та й каже:</p>
	<p>— Беріть сего.</p>
	<p>Тоді йде між баби та й побачив, що бракує тій кавалок спідниці.</p>
	<p>— Беріть сю.</p>
	<p>Люди порозходилися, а тих двох забрали.</p>
	<p>Та й іде він додому. А як виходив з дому, то жінку лишив вагітну. Бубнить він у вікно, жінку будить. А хлопчик каже:</p>
	<p>— Мамо, мамо, тато є.</p>
	<p>А він сім рік блукав по світі. Хлопчик уже великий. А чоловік думає: «Ти мене не видиш, а кажеш, що тато є. Як ти знаєш?»</p>
	<p>Увійшов до хати, привіталися, вона й питає, що він бачив у світі, що чув. Він бере розказує, що у світі видів. Все розказує. А вона йому:</p>
	<p>— Тепер я виджу, що ти вже знаєш, що кому належиться. Дивися, кілько я килимів наткала. Ти їх збирай, ці килими, і неси продавати.</p>
	<p>А колись селяни не знали такі файні килими робити. Тепер і селянин знає, а колись не знали. Приніс він ті килими в місто продавати, а жиди збіглися і кажуть, що він обікрав їх і продає. А він їм:</p>
	<p>— Неправда, се моя жінка робить. Жиди їм кажуть:</p>
	<p>— Як ти кажеш, що твоя жінка, то ми зараз їдем туди на провірку. Як твоя жінка годна таке робити, то я дарую тобі сей свій будинок. А як не вона се робить, то маєш іти на шибеницю.</p>
	<p>Тоді заповідають жиди два фіякри. Сідає на той фіякір він та й постерунковий, а на другий фіякір сідає той жид, та й їдуть до него, туди, де він жив, на провірку. Входять до хати, дивляться, а в жінки такий самий килим у руках. Жид побачив то та й упав. Його відтерли та й їдуть перебирати він него будинок. Приїхали, перебрали, і вже вони з жінкою там жиють.</p>
	<p>А тут дають знати, що має переїздити через то місто цісар. І аби він мав де переночувати. Приїхав цісар та й розмістився в свої доньки домі. У тому, що вони виграли в жида. Чоловік каже до свої жінки:</p>
	<p>— Як ми маємо признатися до свого тата, що ми його діти? А вона каже:</p>
	<p>— Нічого, ми признаємося, уберем файно діти. Тато схоче рано вмиватися, а я дам одній дитині мидницю з водою, а другій дам мило і рушник. Та й скажуть вони: «Просимо, діду, вмивайтеся». І діти так сказали:</p>
	<p>— Просимо, діду, вмивайтеся.</p>
	<p>А цісар собі то взяв за зле. І каже:</p>
	<p>— Як, жидівські діти мають мене дідом називати?</p>
	<p>І сказав цісар їх усіх арештувати. Та вже їх арештовують, а цісарева донька не плаче, а сміється. Уже привели їх до шибениці, а вона каже, цісарева донька:</p>
	<p>— Чи можна перед шибеницею ще щось говорити? А цісар їй:</p>
	<p>— Перед шибеницею можна ще годину пити, гуляти.</p>
	<p>Вона бере тоді та й розказує, як вони сей дім виграли. І каже, як її чоловік був у світі, що він видів, як прийшов додому. Та й каже вона:</p>
	<p>— А тепер я скажу, як нас тато від себе відослав. Цар вислухав її та й каже:</p>
	<p>— Не можна тут тратити нікого. І забрав їх усіх до себе.</p>
	<p>— Ви мої діти, ідіть до мене жити. І пішли вони до цісаря.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Вікно, Городенківського району, Івано-Франківської області 13 березня 1988 року Федорак Дмитро Миколайович (1908 року народження)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Покуття/">Фольклор Покуття</a></li>
	</ul>
</footer>
<!--#include virtual="/-/inc/general__page_end.inc" -->
