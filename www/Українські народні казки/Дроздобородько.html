<!--#include virtual="/-/inc/general__page_start.inc" -->
<title>Дроздобородько ☼ Українська народна казка ☼ Народна творчість</title>
<meta name="Description" content="Українська народна казка Бойківщини «Дроздобородько» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Дроздобородько.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Дроздобородько <br><span class="article__headerDescription">Українська народна казка Бойківщини</span></h1>
	<p>Був один король. Мав доньку. І, знаєте, до доньки приходили всякі хлопці, сватати її. А вона кожному доганяла, кожному ґандж знайшла. Той нефайний, той горбатий, той ніс завеликий має, а той очі, той такий, той сякий — кожному найшла ґандж.</p>
	<p>І прийшов один молодий король сватати її. А вона подивилася та й каже:</p>
	<p>— Е-е-е, якийсь такий... та як Дроздобородько.</p>
	<p>Почув він то і подумав: «Чекай, я тобі покажу Дроздобородька». А її тато як почув, що вона і тому доганяє, так до неї сказав:</p>
	<p>— Ти вже не одному женихови ґандж ізнайшла. Кілько женихів ти мала, кожному ти ґандж знайшла, кожного висміяла. А тепер я тобі скажу: хто прийде в неділю найраніше, за того виходь заміж, який би він не був. Чи він буде багач, чи бідний, чи при короні — який би не був.</p>
	<p>А той Дроздобородько прибрався на цигана. Встав у неділю ранесенько, приходить до того короля і просить милостині. Він найраніше прийшов, і король каже:</p>
	<p>— Прийшов циган. Забирай, собі, що хочеш, і йди з тим циганом. Я свого слова не касую. Як сказав, так і буде. Ти над кожним глумилася, то йди. Що-сь вибрала, то маєш.</p>
	<p>Рада-не-рада, забирає вона якісь там хустинки, бере своє вбрання і йде з тим циганом. Мандрує з циганом, ідуть вони через пасовисько, а там багато худоби пасеться. Вона питається цигана:</p>
	<p>— Чиє то стадо худоби?</p>
	<p>— Чиє? То, — каже, — короля Дроздобородька.</p>
	<p>Вона собі подумала: «Йой, та той король мене сватав. Я за нього не хотіла йти, а тепер мушу йти за такого цигана». І далі йде з циганом. Ідуть вони, а в горах так багато коней пасеться. Вона питається:</p>
	<p>— А чиїх то стільки коней?</p>
	<p>— Та чиїх! Короля Дроздобородька.</p>
	<p>Вона думає: «Що я наробила! Чому я не пішла за того короля заміж?» Та й іде за циганом далі. Ідуть вони, а там великі лани пшениці. І багато людей роблять коло тої пшениці. Вона й питається:</p>
	<p>— Чиє то поле з такою пшеницею?</p>
	<p>— Та чиє! Короля Дроздобородька.</p>
	<p>Не має вона вже що казати. Ідуть вони далі, дивляться, палаци величезні. І всілякі дерева ростуть коло них.</p>
	<p>— А чиї то, — питається, — такі палаци?</p>
	<p>— Чиї! Короля Дроздобородька.</p>
	<p>І вона розплакалася. «Чого я така дурна була?! Та не ліпше мені було в тих палацах жити, як із циганом у якійсь колибі?» Йдуть вони та й ідуть. І натомилася вже вона. Питається:</p>
	<p>— Далеко ще до того місця, де ти жиєш?</p>
	<p>— Та ні, недалеко.</p>
	<p>Привів він її під колибу. Стіни попідпирані, одне вікно.</p>
	<p>— Отут, — каже, — мій дім. Я тут живу, і ти тут будеш жити. Запровадив він її в ту хату. Дивиться вона — нічого нема. Якісь дві дошки збиті, трохи соломи.</p>
	<p>— Тут будемо, — каже, — спати. Ось бачиш, у нас є стіл і скриня. Вона на то подивилася та й розплакалася.</p>
	<p>— Що я зробила! Чого я така дурна була?! Та не ліпше було піти за того короля Дроздобородька? Але що зробиш, уже пропало.</p>
	<p>А циган говорить:</p>
	<p>— Ну що ж, треба вже тобі братися до якоїсь роботи.</p>
	<p>— Та що я? Я не вмію нічого робити.</p>
	<p>— Ну а як же жити? Ти будеш робити якусь роботу, а я піду десь заворожу, десь вижебраю, та й будем жити.</p>
	<p>Дав він їй веретено й прядиво та й каже:</p>
	<p>— Бери тото і будеш прясти нитку.</p>
	<p>Вона взяла, крутить то, крутить, але пальці її делікатні, кров тече. Він собі пішов, а вона коло того всього учиться. Раз попустить грубо, раз тонко, раз урветься. Вона коло того сидить та й плаче. Увечір він приходить.</p>
	<p>— Ну, спряла?</p>
	<p>— Та що...</p>
	<p>— Ой, — каже, — яка ти нездала! До чого ти потрібна? Робити не вмієш. Як з тобою жити? Я, — каже, — вижебрав кавалок хліба, хоть і сухого та нездалого. Бери гризи.</p>
	<p>Гризе вона той хліб і нич не каже...</p>
	<p>На другий день каже він їй знов щось робити.</p>
	<p>— Знаєш що? Може, будеш торгувати? Я тобі постараю горшків, мисок глиняних. Підеш на базар і будеш продавати.</p>
	<p>Він їй то все постачав, і сидить вона коло того на базарі цілий день. Та нема з того нічого. Питає він увечір:</p>
	<p>— Чи продала?</p>
	<p>— Та ні.</p>
	<p>— А де ти сіла?</p>
	<p>— Та там...</p>
	<p>— Яка ти дурна, — каже, — не розумієш, де сісти. І як з тобою жити!</p>
	<p>— Та я сиділа в кутику, на краю сиділа.</p>
	<p>— Та хто ж так сидить? На краю? Там треба сісти, де людей більше. Та й так до неї гостро.</p>
	<p>На третій день пішла вона на базар і розложила ті горшки посеред базару. Сидить вона, а тут над’їхав на коні якийсь п’яний воєнний. І просто на її горшки їде. Заїхав та ще й коня розвернув, усе покришив. Та й пропали горшки. А ввечір циган прийшов та й каже:</p>
	<p>— Яка ти нездала! Робити — ні, торгувати — ні. Ну що ж ми будем робити? До чого ти здатна? Ну, — каже, — чекай, піду я до царя. В нього син жениться. Може, би тебе там за кухарку взяли? Та будеш там начиння мити, воду носити — таке-о. Та й там тобі якусь плату дадуть.</p>
	<p>— Та я такого ніколи не робила.</p>
	<p>— Не робила, а тепер будеш робити. Та й каже він кухаркам:</p>
	<p>— Ви кажіть їй чи води принести, чи начиння помити — отаку чорну роботу робити.</p>
	<p>Вона собі думає: «Якби мої родичі увиділи, що я в такім становищі, вони би зараз повмирали з жалю». На четвертий день він їй каже:</p>
	<p>— Знов там треба помічника. Я договорився, що ти будеш там. Йди, але зроби так, щоб і для мене щось принесла.</p>
	<p>— Та що я...</p>
	<p>— Возьми з собою такий жбаночок і там набери щось такого рідкого для мене. Наллєш собі, прив’яжеш, спереду фартушком закриєш та й додому принесеш.</p>
	<p>Вона вже помагає в тій кухни. Поробила день та й треба вже додому йти. Вона взяла той жбаночок, налляла страви. А тут починається весілля, з’їжджаються гості, музика грає. А де ж молода?</p>
	<p>— Зараз, — кажуть, — буде й молода. Приїде зараз і молода.</p>
	<p>І вже запросив він її родичів, а вона нічого не знає. Починається весілля, а молодий каже:</p>
	<p>— Зараз моя молода приїде, а я хочу собі з кухарками погуляти. І першу бере її. Він знає, що там у жбанку є рідина, бере її за руку гуляти. Вона проситься, каже, що не вміє танцювати. А він бере її, музики грають, він її крутить. А там уся юшка виливається. Все в неї спереду вже мокре. Гості сміються. А вона з того встиду мало не вмре.</p>
	<p>Погуляв він, погуляв з нею, а тоді бере за руку і веде до покою. Виймає всякі сукні.</p>
	<p>— Знімай ті свої лахи і вбирайся в це. Вона вбралася, а він каже:</p>
	<p>— Видиш? Я є той самий, що до тебе приходив свататися, а ти мене висміяла, казала, що я Дроздобородько. І я той, що горщики тобі на базарі поламав. І я циган, твій чоловік. А тепер усе те минуло, і будем починати весілля.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Красне, Турківського району, Львівської області 14 листопада 1989 року Малетич Ярослав Романович (1903)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Бойківщини/">Фольклор Бойківщини</a></li>
	</ul>
</footer>
<!--#include virtual="/-/inc/general__page_end.inc" -->
