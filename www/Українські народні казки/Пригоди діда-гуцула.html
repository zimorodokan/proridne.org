<!--#include virtual="/-/inc/general__page_start.inc" -->
<title>Пригоди діда-гуцула ☼ Українська народна казка ☼ Народна творчість</title>
<meta name="Description" content="Українська народна казка Бойківщини «Пригоди діда-гуцула» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Пригоди діда-гуцула.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Пригоди діда-гуцула <br><span class="article__headerDescription">Українська народна казка Бойківщини</span></h1>
	<p>Служив чоловік при війську двадцять штири роки. А мав двадцять штири роки, як ішов до війська. То був гуцул. І відпускають його з армії, би йшов додому. Дають йому на дорогу три хліба і три гроші. Так заслужив за такі роки. Іде він додому з тими хлібами і тими грішми. Вже вечоріє. Доходить він до єдного села, а там лежить старий чоловік.</p>
	<p>— Що ви тут, дідуню, лежите? — питає.</p>
	<p>— Я з голоду не годен устати.</p>
	<p>Він дав йому єден хліб і єден гріш. І пішов далі. Здибає другого, що сидить.</p>
	<p>— Що ви, діду, тут сидите?</p>
	<p>— Я з голоду не годен далі йти.</p>
	<p>Дав йому хліб і гріш і йде далі. Здибає третього, що сидить тамка. Поклонився до нього.</p>
	<p>— Що ви тут, діду, сидите?</p>
	<p>— Я голоден і не годен далі йти.</p>
	<p>Дав він йому той третій хліб і третій гріш.</p>
	<p>І пішов він далі, і вже смерклося. А село далеко. Приготувався він ночувати коло єдного потічка. Заснув він там і сниться йому, що прийшов ангел. І зробилася велика ясність. Він пробудився — є ангел. Питає його:</p>
	<p>— Що ти хоч’ за то, що ти накормив трьох людей? Подумай, що ти маєш у мене просити. Ти можеш просити собі царства небесного.</p>
	<p>А він каже:</p>
	<p>— Я нічого не хочу, лиш хочу такий столик, щоби де я його поставлю, там попоїв і випив.</p>
	<p>— А ще що хочеш? — питає ангел.</p>
	<p>— Ще хочу таку файку, аби я собі закурив, як попоїм.</p>
	<p>— Подумай, чоловіче, що ти маєш собі третє просити.</p>
	<p>— Хочу таку торбу. Аби що я хотів, я би взяв у ту торбу. Би саме воно в торбу зайшло.</p>
	<p>І ангел відійшов від нього. А він ляг і спить далі. Ніч.</p>
	<p>Рано він пробудився — голоден. Умився в ті поточині та й такий голоден. І подумав: «Коби мені з’явився той столик, що ангел обіцяв. І коби з’явилися мені файка й торба». І з’явилося то все. Він попоїв, закурив, торбу на плечі і пішов. А столик і файка зникли.</p>
	<p>Іде він далі, йде, і приходить друга ніч. Ночує він на поли. І сказав, щоб з’явився йому той столик, аби попоїв. І з’явилося йому то все. Він попоїв, столик зник, а він з торбою пішов далі.</p>
	<p>Приходить до одного села. А то було ще за панщини. Дивиться, а там пани б’ють одного чоловіка. Дають йому двадцять п’ять буків, що не йшов на панщину. А той гуцул приходить до них і каже:</p>
	<p>— За що ви б’єте чоловіка? А вони йому:</p>
	<p>— Лягай на столець. І дамо й тобі двадцять п’ять буків. А він каже:</p>
	<p>— Фіть до торби!</p>
	<p>І тоти два гайдуки й пан в торбу залізли. Взяв він торбу на плече і пішов далі. А тут уже смеркається. Він думає, де ночувати. Несе тих трьох у торбі, і не важкі вони йому. Зайшов у місто, іде собі. А назустріч пан іде і його паличкою по голові.</p>
	<p>— Що ти, хлопе, ходиш по тротуарі. А він каже:</p>
	<p>— Фіть до торби!</p>
	<p>І пан шуп у торбу. Та й пішов гуцул далі. Здибає жидівку з псом. Жидівка:</p>
	<p>— Гуджя! Гуджя на діда! А він:</p>
	<p>— Фіть до торби!</p>
	<p>І вона з псом скочила в торбу. А він торбу зав’язав та й іде далі. Вже зовсім смерклося. З’явився йому той столик, попоїв він, закурив. А уже на поле вийшов. Дощ іде, і нема де ночувати. Дивиться, стоїть дім двоповерховий. Іде до того дому, хоче там ночувати. Вийшли панові слуги.</p>
	<p>— Йдіть геть, діду, бо тут невільно ночувати.</p>
	<p>Пан мав той дім, такий прекрасний, але в нім пан не ночував, бо там приходили о дванадцятій годині чорти. Слуги повіли про діда панови, а пан каже:</p>
	<p>— Добре є. Відкрийте найбільшу кімнату нагорі і ней там спить. Пан хотів знати, чи він переночує там. Та й пустили його до тої кімнати, і він спить.</p>
	<p>Дванадцята година ночі, отворяються вікна, такий шум. Заходять одинадцять чортів.</p>
	<p>— Добре, діду, що ти прийшов. Ми тебе ждали. Дід каже:</p>
	<p>— Фіть до торби!</p>
	<p>І всі одинадцять в торбу залізли. Дід зашпилив торбу і поставив під голову. Спить далі. Аж тут летить дванадцята, чортиця. З козою кривою. А він їй:</p>
	<p>— Фіть до торби!</p>
	<p>І чортиця з козою в торбу.</p>
	<p>Спить до самого рання. А рано пан посилає слугів забирати мертвого діда. А дід каже:</p>
	<p>— Чо’ ви мене так рано збудили? Я ще спати хочу. Пішли слуги і повіли панови:</p>
	<p>— Дідо живий.</p>
	<p>Тоді пан сам іде до діда, але не каже «діду», а каже «пане».</p>
	<p>— Пане, ходіть до мене на снідання.</p>
	<p>Пан нарихтував дідови їсти й пити. А він не хоче нічого, бо має свій столик. Питає дід-гуцул пана:</p>
	<p>— У тебе є кузня?</p>
	<p>— Є.</p>
	<p>— Заклич двох здорових челядників — підемо в кузню. Заходять у кузню, кладе гуцул торбу на ковадло, і челядники б’ють молотами по торбі. Кажуть пан і гайдуки:</p>
	<p>— Пусти нас. Вже панщини не буде, лиш пусти нас.</p>
	<p>Він пустив їх, і панщина скасувалася. Проситься пан, що паличкою бив його по голові:</p>
	<p>— Випусти мене. Більше пан хлопа бити не буде. Випустив дідо і його. А жидівка проситься:</p>
	<p>— Випустіть і мене. Вже більше жиди не будуть бити хлопа. Ані псами цькувати.</p>
	<p>Випустив і її з псом. Просять чорти:</p>
	<p>— І нас випусти.</p>
	<p>— Присягайте, що підете з ланового дому геть, більше не будете в пановім домі.</p>
	<p>Вони присягнули, що вже не будуть у пановім домі. І він випустив їх. Взяв води свяченої та як кропне чортів, а чорти в той димник у кузни повтікали.</p>
	<p>Забирає пан діда-гуцула до себе. І каже:</p>
	<p>— Діду, ти будеш у мене, доки жиєш. Я тебе не відпущу від себе. А дід-гуцул каже панови:</p>
	<p>— Іди вже до того дому жити. Там уже більше чортів не буде.</p>
	<p>А дід-гуцул не хоче в пана бути, бо має свій столик. Де хоче, там їсть. І ходить собі дідо по світі далі. Аж тут приходить смерть з косою.</p>
	<p>— Досить тобі, діду, по світі ходити. Ти насміювався з людей, насміювався з чортів. Досить тобі того, треба вмирати.</p>
	<p>А дід каже:</p>
	<p>— Фіть до торби!</p>
	<p>І зайшла смерть з косою в торбу. Дідо зашпилив торбу, ходить собі і носить торбу. Носить єден рік, носить другий, третій. А на світі ніхто не вмирає, бо смерть у торбі. Ані худобина не гине, ані мухи — ніц на світі не гине, бо нема смерти ні на кого. У торбі смерть. Люде бога не бояться, бо ніхто не вмирає — нема смерти. Люде бавляться, п’ють, ріжуться, а вмирати ніхто не вмирає, бо нема смерти. І людей намножилося доста в світі, і мух — всього.</p>
	<p>І бог не міг витримати, що так люде согрішили. (Як нині грішать.) Післав бог до діда ангела, аби дідо пустив смерть. Дідо випустив смерть з торби, і смерть його першого скосила. Умер дід.</p>
	<p>По смерти іде до царства. Каже ангел:</p>
	<p>— Як ти підеш до царства? Ти не просив собі царства небесного, а просив торби.</p>
	<p>Та й не приймають діда до царства. Іде дідо до пекла. Приходить дід-гуцул під пекельську браму, а чорти як побачили його під брамою, позамикали пекло і не пускають діда. Вернувся дідо знов до царства, проситься у святого Петра. І каже святий Петро:</p>
	<p>— Заходи, діду, до царства.</p>
	<p>А я пішов до Родовець і купив горнець, а ці байці конець.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Сопіт, Сколівського району, Львівської області 18 грудня 1990 року Бренич Федь Іванович (1912)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Бойківщини/">Фольклор Бойківщини</a></li>
	</ul>
</footer>
<!--#include virtual="/-/inc/general__page_end.inc" -->
