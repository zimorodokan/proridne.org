<!--#include virtual="/-/inc/general__page_start.inc" -->
<title>Маруся-вишивальниця ☼ Українська народна казка ☼ Народна творчість</title>
<meta name="Description" content="Українська народна казка Подніпров’я (Наддніпрянщини) «Маруся-вишивальниця» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Маруся-вишивальниця.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Маруся-вишивальниця <br><span class="article__headerDescription">Українська народна казка Подніпров’я (Наддніпрянщини)</span></h1>
	<p>Стояла на краю села хатка біленька. А в тій хатці жила бідна вдова з єдиною дочкою Марусею. Жили вони дуже скромно, але в хатці чисто вибіленій завжди було прибрано, долівка змита, пахучим зіллям встелена. Донька з матір’ю сидять було і вишивають узори дивнії, бо ж Марусина мати вміла вишивати, як рідко яка майстриня вміє те робити. А що були вони панські, то доводилося Ганні (так звалася та незвичайна вишивальниця) майже що задарма оздоблювати панські покої. То вона скатертину незвичайну для прийому званих гостей сріблом-злотом гаптує, то комірець сукні для молодої панночки мережить.</p>
	<p>Маруся — добра дитина у Ганни. Хоч годочків їй неповних тринадцять, а вже багато чого й вона від матері перейняла. А останнім часом то вже й сама нові узори вигадувала: птахи та квіти у неї виходили надзвичайно гарні, наче все те ось-ось оживе та й зійде з полотна.</p>
	<p>Літечко тепле стояло. Під віконцем у садочку маленькому цвіли квіти, Марусею посаджені, та так хороше пахли. Жити б та радіти, а тут горе у вдовину хату: занедужала Ганна. То бідкалася, що недобре бачить, а за кілька днів злягла зовсім, не їсть нічого, тільки все водиці просить у Марусі.</p>
	<p>Маруся й сама змарніла, на материні страждання глядячи. Не могла вже й придумати, чим матінці зарадити. А це ось вигадала: дополе грядку та збігає по ягоди, приготує киселику і пирога спече, добре, що навчилася все те робити завчасно.</p>
	<p>Взяла Маруся глечика в комірчині та й бігцем до лісу. Трошки й страшно їй. Хотіла сусідську Орисю тітки Мокрини з собою взяти, але та глядить братика Василька, не може з дому відлучитися.</p>
	<p>Але ж і пощастило сьогодні Марусі. Саме натрапила на те місце, де вони минулого літа з Орисею ягоди збирали. Нахилиться, а ягоди так і червоніють та просяться до рук. Повеселіла дівчина. Все нахиляється та в глечик ягоди збирає. Коли це раптом зеленим сяйвом щось блиснуло в траві. Нахилилася Маруся та зразу й відскочила злякана, аж затрусилася, глечик із рук вискочив, ягоди червоні під ноги їй посипались. Чи ж може таке бути? У траві звивалася змія, а на її голові світилася зеленим камінням дивна корона небаченої краси. Далі потемніло в очах, і вже нічого більше не бачила дівчина.</p>
	<p>Опам’яталася Маруся від дивного приємного запаху. Глянула довкола себе й очам своїм не повірила. Квітів багато навколо, кольори яскраві, пелюстки ніжні, аромат від них такий, що ніде й не чула раніше. Лежить дівчина на м’якій постелі з білого шовку, розшитого рожевими квітами.</p>
	<p>«Чи ж це мені сниться?» — думає Маруся. Схопилася на ноги, аж раптом невимовної краси музика зазвучала, прочинилися високі двері і в них з’явилася жінка в білому вбранні, ступаючи легко й нечутно. А на срібній тарелі тримала вона якісь дивні страви.</p>
	<p>— Поїж, Марусю, — каже до дівчини і ставить срібний піднос на столик посеред кімнати.</p>
	<p>Дивується дівчина: звідки її ім’я та знає. Може, потрапила вона до раю і оце ангел з нею розмовляє.</p>
	<p>— Де я? — питає Маруся.</p>
	<p>— У царівни Аглаї, — каже їй жінка, — вона вже чекає тебе по обіді.</p>
	<p>Сказала те і безшумно зникла за дверима, лише та ж сама видала її відхід. Дивується Маруся. Гарно їй від краси тієї небаченої і лячно водночас. А ще тривога в душі та думка про хвору матір. Що то вона без Марусі? Хто їй води подасть? Кинулася дівчина до дверей, а вони не відчиняються. Ледь не плаче Маруся. Спрага її мучить, ^як там матінка. Підійшла Маруся до столика, аж там серед страв напій ароматний. Відпила три ковточки і відчула, як сили в неї вливаються.</p>
	<p>Минуло небагато часу, і дівчину покликала за собою інша жінка, зодягнута як і перша. Іде Маруся покоями, бачить і вже не дивується ні красі довколишній, ні музиці, ні покоївкам царівни Аглаї, одягнутих однаково вишукано, наче вони самі царівни.</p>
	<p>Як потрапила Маруся у палату царівни, так і завмерла, від краси тієї, від погляду її очей, що ніби пропікали дівчину. Найбільше вражена була короною на розкішному золотому волоссі Аглаї. Десь вона бачила таку. Зелене каміння аж сяяло. І враз згадала пригоду в лісі. Може, їй вже то снилося?</p>
	<p>— Марусю, — звертається до неї Аглая, а голос у неї сумний ніби і такий, що не можна не послухатися, — наймаю тебе у вишивальниці. Щедро заплачу за роботу, якщо допоможеш моїм майстрам виконати її.</p>
	<p>Стала Маруся проситися, пояснювати, що без неї її матінка може померти.</p>
	<p>Царівна пильно на неї подивилася і каже:</p>
	<p>— Не будемо марнувати часу на пусті розмови. У це царство потрапити легше, ніж вийти з нього. Якщо за три дні не будуть вишиті ще три покривала різними узорами, що не повторюються, усі навіки залишаться тут. Таке прокляття злого чаклуна.</p>
	<p>Не знає вже Маруся, що їй і думати, що робити. А покоївка веде її до майстерні величезної, де вишивальниці розшивають покривала пречудові. Багато майстринь, та й покривала чималих розмірів, усі різні. Яких тільки узорів тут немає! Тепер лише Маруся запримітила, що одяг на ній, як на всіх майстринях. Коли її було переодягнено, причепурено — не знає.</p>
	<p>Не зогледілась за роботою, як і день минув. Правда, світло сяяло весь час однаково, лише величезний годинник відлічував кожну годину якимись тривожними ударами.</p>
	<p>Майстрині розповіли Марусі, що всі вони заручниці прокляття злого чаклуна, якому царівна Аглая відмовила у його залицяннях та сватанні. А ще розповіли, що царівна Аглая три дні знаходиться у цих палатах у людській подобі, а три дні повзає змією у лісах, що триває таке життя майже рік і ось через три дні все має вирішитись.</p>
	<p>Жаль Марусі стало царівни, жаль її майстринь і покоївок. Усі втомлені, сплять лише по кілька годин на добу та все поспішають вкластися з роботою в термін. Найважче з узорами. Найбільше нових вигадала сама царівна, змалювала їх для майстринь, усе нові шукає. Якщо не виконають умови, царівна повзатиме змією по лісах, а всі її піддані залишаться у цьому проклятому місці навіки.</p>
	<p>Два дні не зімкнула очей Маруся, та врешті не витримала і задрімала. Приснилася їй матінка. Ніби сидить вона поруч з Марусею і вишиває яскраво-зеленого птаха серед барвистих квітів.</p>
	<p>— Прокинься Марусю, — будять дівчинку стурбовані вишивальниці, — яким узором вишиватимемо останнє покривало? Часу лишається зовсім мало, встигнути б.</p>
	<p>— Так і так, — каже Маруся і, переборюючи втому, заходжується показувати як саме.</p>
	<p>Опівночі з’явилася у майстерні царівна.</p>
	<p>— А що? — каже. — Чи встигнете до світанку?</p>
	<p>А в самої очі повні смутку невимовного і неабиякої рішучості.</p>
	<p>— Встигнемо, — відповідає за всіх старша вишивальниця, не відриваючись від роботи. Вони з Марусею якраз закінчували вишивати яскраво-зелені пташині крильця. «Зелений колір-то на життя» — каже було Марусина мати. Інші ж вишивальниці трудилися над вигадливими квітами.</p>
	<p>Закінчили роботу та й поснули тут же. Дивний той їх сон Марусі. Їй не спиться. Коли це знову царівна Аглая заходить, а в руках тримає маленьку скриньку.</p>
	<p>— Що ж, каже, Марусю, дякую тобі за роботу, — та й дає їй скриньку, — біля куща ліщини, що на краю лісу, знайдеш зілля з жовтим цвітом. Ото будуть ліки для твоєї матусі. Скоро і я своїх рідних знову побачу, — весело зблиснула своїми зеленими очима.</p>
	<p>Тільки Маруся подякувала, як потемніло їй в очах, закрутилося все. Озирнулася навколо. У лісі вона. Глечичок з розсипаними ягодами біля її ніг і скринька в руках. Зібрала вона ягоди, притисла до себе глечик і скриньку, та й біжить до краю лісу, де росте кущ ліщини. Справді, як царівна казала, росте три стебельця з жовтим цвітом. Зірвала їх Маруся і чимдуж звідти. Коли чує страшенний гуркіт. Озирнулася злякано, а позаду глибока кам’яна прірва. Злякалася Маруся ще більше, похитнулася, скриньку з рук випустила, аж та гупнула об камінь, а з неї розсипалися коштовності.</p>
	<p>— Біжи чимдуж та не оглядайся, — вчувається Марусі голос царівни.</p>
	<p>Прибігла Маруся до хатки біленької, до матері кинулася.</p>
	<p>— Як ви, мамо?</p>
	<p>Ганна голову підняла, всміхнулася дочці вимушено, а сама видно, що нездужає.</p>
	<p>Маруся до печі метнулась, вогонь розвела горщечок з водою приставила. Ось зілля вже готове . Подає матері. Випила Ганна і повеселіла, з полу підводиться.</p>
	<p>— Краще мені, доню. Спасибі тобі. Здалося мені, дитино, що тебе довго немає. Де ж ти була Марусю?</p>
	<p>«Чи ж розказать?» — думає Маруся. Ягідки у мисочку висипає, матері подає. Біля пирога заходилася. Та як вигорнула останні ягоди, з глечика випав камінчик зелений, дивним кольором засвітився.</p>
	<p>Минуло три роки, не могли надивуватись в окрузі на майстерність Марусину. Замовляли їй вишивати найбагатші пани, а то якось зупинилась біля їхньої хати карета панська та й забрала обох вишивальниць до царського двору. Чули в селі, що Маруся вийшла заміж за великого пана, а Ганна в них живе та внуків няньчить.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>18 (5473). Маруся-вишивальниця. СУС —, новотвір. Стеценко Надія Дмитрівна (1934). Черкаська область, Городищенський район, Мліїв</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Наддніпрянщини/">Фольклор Подніпров’я (Наддніпрянщини)</a></li>
	</ul>
</footer>
<!--#include virtual="/-/inc/general__page_end.inc" -->
