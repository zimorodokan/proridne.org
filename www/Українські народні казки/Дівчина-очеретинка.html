<!--#include virtual="/-/inc/general__page_start.inc" -->
<title>Дівчина-очеретинка ☼ Українська народна казка ☼ Народна творчість</title>
<meta name="Description" content="Українська народна казка Подніпров’я (Наддніпрянщини) «Дівчина-очеретинка» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Дівчина-очеретинка.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Дівчина-очеретинка <br><span class="article__headerDescription">Українська народна казка Подніпров’я (Наддніпрянщини)</span></h1>
	<p>Жив давно колись у нашому селі хлопець-сирота, звали його Павлусем. Осталася йому в спадщину стара хатка і городу мала латка.</p>
	<p>А ще жив у той час на селі багатій Книш. Люди його обходили десятою дорогою, бо ніхто з ним не хотів мати ніяких справ. Якось Книш став під Павлусевою хатою і питає з криком:</p>
	<p>— Ти хто такий?</p>
	<p>— Я собі Павлусь.</p>
	<p>— А нащо тобі хата, та ще й огород?</p>
	<p>— У хаті живу, а з городу годуюся.</p>
	<p>Книш не довго й думав і сказав:</p>
	<p>— Іди до мене конюхом, бо твій город я забираю. Я на цій землі построю велику клуню.</p>
	<p>— Хіба у вас, дядьку, мало своєї? Гріх за мене, сироту, будете мати!</p>
	<p>— Гріх піде в міх — зверху макогоном. Не хочеш бути конюхом, то забирайся із села.</p>
	<p>Бідний Павлусь напік собі коржиків, кинув у торбину пару яблучок і помандрував. На березі річки побачив журавлика. Підійшов, а птах не тікає, взяв у руки, аж у того крило перебите. Він попросив людським голосом:</p>
	<p>— Допоможи, хлопче. Уже сім днів сиджу тут голодний, бо рани болять.</p>
	<p>Добрий Павлусь помив рани, порвав сорочку й перев’язав їх, зловив у річці рибку й нагодував птицю. Хотів зробити їй і хатку, але тільки підійшов до очерету, як почув:</p>
	<p>— Не рви мене, хлопче, бо, може, прийде той, що я його жду.</p>
	<p>— А ти хто ж така будеш?</p>
	<p>— Дівчина-очеретинка.</p>
	<p>— Кого ж ти тут виглядаєш?</p>
	<p>— Свого спасителя.</p>
	<p>— Ану, покажися.</p>
	<p>Голос відповів:</p>
	<p>— Два рази я вже показувалася... Та що з того? Як пішли, так і нема по</p>
	<p>сьогоднішній день. Ще можу показатись один-єдиний раз.</p>
	<p>— Останній раз мені й покажись. Я тебе не обдурю.</p>
	<p>— Ну, добре, дивися на вершечок очерету.</p>
	<p>Раптом Павлусь побачив перед собою таку красуню-дівчину. Була вона така гарна, як троянда, але дуже-дуже сумна.</p>
	<p>— Чому ти така сумна? — спитав він.</p>
	<p>— Мене украла від батьків зла відьма. Хотіла, щоб я пішла за її сина-велетня. Я не схотіла і втекла. Сховалася тут, а відьма мене знайшла й обернула в очеретинку. Щоб мене визволити, треба викрасти в неї мій перстеник і покласти його на вершечок очеретинки.</p>
	<p>І дівчина зникла. Вона дуже сподобалася Павлусеві. І вирішив їй допомогти. Повернувся до журавля й каже:</p>
	<p>— Нам треба розлучитися.</p>
	<p>— Куди підеш? — спитав журавель.</p>
	<p>— Піду шукати те, про що не можна говорити.</p>
	<p>— То хай же тобі щастить!</p>
	<p>Ішов він полями, лісами. Якось при дорозі побачив хатку, увійшов. У сінях були три коти, прив’язані до трьох стовпів. Павлусь погладив кожного кота і дав по шматку риби.</p>
	<p>— Няв, няв, няв...— озвалися до нього коти.</p>
	<p>З хатки почувся якийсь голос:</p>
	<p>— Хто там знущається над вами?</p>
	<p>— Ніхто. Якийсь хлопець дав нам поїсти.</p>
	<p>— Тоді заходь до хати, хлопче!</p>
	<p>У хаті Павло нікого не побачив, бо там було темно. Викресав вогню і посвітив. На печі лежала стара-старезна баба.</p>
	<p>— Добре, синку, що не минув моєї хатки, бо в мене щось у боку коле. Нема кому водиці принести.</p>
	<p>— Водиці? Зараз, бабусю...</p>
	<p>— Сам не принесеш, бо заблудишся. Спусти одного кота, він очима буде присвічувати дорогу.</p>
	<p>Він вийшов у сіни і спитав:</p>
	<p>— Котрий із вас піде зі мною по воду?</p>
	<p>— Всі по одному разові,— відповів найстаріший.</p>
	<p>І пішли вони. Дорогою Павлусь зацікавився:</p>
	<p>— Скажи, котику, чому це ви прив’язані?</p>
	<p>— Не можу сказати, стара прожене мене. Спитай другого.</p>
	<p>Павлусь зварив кашу, нагодував бабусю і котиків. Переночував і хотів йти далі. А стара не пускає:</p>
	<p>— Побудь тут ще трохи, доки не перестануть мені боліти крижі.</p>
	<p>Другого дня Павлусь пішов по воду з другим котом.</p>
	<p>— Скажи, котику, чому це ви прив’язані? — питає в того.</p>
	<p>— Не можу сказати, я боюсь баби.</p>
	<p>На третій день Павлусь пішов по воду з третім котом. Напоїв його, погладив, дав рибинки.</p>
	<p>— Скажи, котику, чому це ви на прив’язі?</p>
	<p>— Боюся говорити, але тобі скажу. Баба — найстарша відьма. Вночі до неї злітаються всі нечисті сили і радяться, як мають людям шкодити. Сьогодні теж зберуться на збіговисько. А щоб ти не чув, баба заліпить тобі вуха воском. То я про все тобі розповім.</p>
	<p>— Скажи мені, котику, чи вони ніколи не говорили про дівчину, що стала очеретинкою?</p>
	<p>— Як ні? Баба навіть казала, що вже були два парубки, які хотіли вкрасти в неї перстень. Вона їх обернула у два камені. Там, під хатою, й лежать. Як припече сонечко, баба на них сідає й вигрівається.</p>
	<p>— А що треба робити, щоб повернути їм життя?</p>
	<p>— Треба скропити камені водою з озерця, з якого ще ніхто не пив.</p>
	<p>Павлусь зварив вечерю, нагодував бабу, котів і ліг спати. Стара сказала:</p>
	<p>— Цієї ночі буде дуже гриміти. Я тобі заліплю вуха свіжим воском, аби не оглух.</p>
	<p>Опівночі до хати почали злітатись всілякі відьми, упирі й чорти.</p>
	<p>Набилася їх повна хата. Павлусь вийняв віск з одного вуха і почув:</p>
	<p>— Чула, що йде і третій парубок визволяти дівчину з очерету . Але я йому покажу, де чорти зимують. Я перстень заховала в Кам’яній вежі.</p>
	<p>Уранці відьма розбудила хлопця і спитала:</p>
	<p>— Ти щось чув, хлопче?</p>
	<p>— Ні, бабко, я спав, як камінь.</p>
	<p>От хлопець почав збиратися в дорогу.</p>
	<p>— Я йду з тобою,— сказав третій кіт.— бабу ми обдуримо. Ти зловиш якого-небудь кота і прив’яжеш замість мене. Баба стара й підсліпувата, не скоро замітить.</p>
	<p>Він так і зробив.</p>
	<p>Довго йшли чи мало, та прийшли у чисте поле. Раптом у повітрі загуло. Котик сказав:</p>
	<p>— Це баба вже летить за нами. Видно, упізнала підкинутого кота. Але я хитріший.</p>
	<p>Він вигріб яму і сказав:</p>
	<p>— Залізай сюди!</p>
	<p>Хлопець заліз, сховався разом з котиком. Баба пролетіла і пропала.</p>
	<p>Павлусь і котик вибралися з ями і попростували далі. Ішли день, другий, третій, прибули до якоїсь печери. Котик сказав:</p>
	<p>— Тут живе ворожбит, який дуже сердитий на відьму. Ти йди до його, а я поти мишей половлю.</p>
	<p>Ворожбит був старий і слабий, як муха восени. Лежав і ледве дихав. Побачив Павлуся і каже:</p>
	<p>— Добре, що прийшов, хлопче. Принеси водички, бо я не можу встати.</p>
	<p>Хлопець приніс води, зварив обід, нагодував старого. Ворожбит розповів:</p>
	<p>— Як я був молодий, то всі відьми мене шанували. А коли зістарився, то</p>
	<p>спалили мою книгу й покинули мене в цій печері. Мене чекає смерть. Я</p>
	<p>тобі, хлопче, видам найбільшу таємницю. Хочеш знайти кам’яну вежу?</p>
	<p>Тоді слухай добре. Коло печери, з південного боку, закопані чарівні черевики. Одкопай їх і візьми собі. Як прийдеш до моря, кинь їх у воду — вони стануть човником і повезуть тебе до самої вежі. Там є й озерце, з якого ще ніхто не пив...</p>
	<p>Ворожбит не встиг більше сказати. Заплющив очі і помер.</p>
	<p>Павлусь поховав ворожбита так, як це має бути. Відтак викопав собі чарівні черевики і вирушив з котиком в дорогу.</p>
	<p>Довго йшли чи мало — дійшли до синього моря.</p>
	<p>Хлопець кинув черевики у хвилі, і перед ним виріс із води човен. Сіли й попливли. За одну днину допливли до невеликого острова. Коли вийшли на берег, човен знову обернувся на черевики.</p>
	<p>На острові ріс густющий ліс. Височезні дерева піднімалися до самого неба. Тоді котик видряпався на верх найвищого дерева і роздивився в усі боки. Крикнув:</p>
	<p>— Павлусю, Кам’яна вежа геть близько.</p>
	<p>Побігли туди, куди повів кіт. Перед горою залізли в корчі й почали дивитися, з якого боку в неї зайти. Вони мовчали, і вежа мовчала.</p>
	<p>Раптом заскреготали залізні ворота й широко одкрилися. З них вийшли дванадцять дівчат з корзинами в руках.</p>
	<p>— Добридень, дівчата, — привітався Павлусь, Куди йдете?</p>
	<p>— По суниці. А ти хто такий?</p>
	<p>— Я прийшов до вас у гості.</p>
	<p>— Ми гостей не приймаємо, нам вони заборонені. Як наш господар-велетень побачить тебе, більше не будеш ні до кого в гості ходити.</p>
	<p>— А ви що за одні?</p>
	<p>— Ми — полонянки господаря-велета.</p>
	<p>— А він не боїться пускати вас по ягоди самих?</p>
	<p>— Не боїться, бо із цього острова не можна втекти. Є лише один-єдиний човен, якого приймає це море.</p>
	<p>— А де той човен?</p>
	<p>— У ворожбита, що доживає віку в якійсь печері. Того човна не наздожене ніяка сила.</p>
	<p>Павлусь збирав з дівчатами суниці й розповідав, як гарно жити там, де є багато людей і де нема таких диких нетрів. Потім запитав:</p>
	<p>— А ви не знаєте, де ховає господар-велетень золотий перстень?</p>
	<p>— У золотій шкатулці. А ключик від неї — в його лівому вусі. Але якщо ти забереш перстень, то заплатиш за нього життям. Господар прокинеться і зразу вб’є тебе.</p>
	<p>— А що ж мені бідному робити, аби перстень забрать?</p>
	<p>— Треба спочатку взяти ключик з його лівого вуха, а потім підпалити книгу життя господаря-велетня, яка лежить у нього на столі.</p>
	<p>Дівчата назбирали повні кошики ягід. Коли повернулися, то брама отворилася, хлопець сховався між дівчат і зайшов з ними всередину.</p>
	<p>Господар-велетень спав у величезній залі. А хропів так, що аж вежа хилиталась. Павлусь тихенько підійшов до його. Витягнув золотий ключик з лівого вуха, потім узяв кресало і викресав вогню. Роздмухав піч й підпалив на столі книгу життя господаря-велетня.</p>
	<p>Чорний страшний дим піднявся в залі. Господар корчився спочатку, а потім почав кудись пропадати. Зникали ноги, тулуб, руки, шия... Частинка книги не догоріла, впала на долівку і погасла. Тоді очі велета піднялися і почали блукати по залі. Павлусь вийшов з темного кутка, підійшов до золотої шкатулки, одімкнув і забрав перстень. Господареві очі весь час пливли за ним, але хлопець не боявся. Він одчинив двері й вигукнув:</p>
	<p>— Егей, дівчата! Принесіть якийсь глечик, аби набрав води з озерця, з якого ще ніхто не пив.</p>
	<p>— Ось тобі й глечик,— сказали ті.</p>
	<p>Котик повів його до озерця. Набрали води. Тоді котик сказав:</p>
	<p>— Треба тікати, доки баба не дізналася про смерть свого сина. Вона може біди нам наробити.</p>
	<p>Прийшли перед страшну залізну браму.</p>
	<p>— Постукай, Павлусю, три рази золотим ключиком, — каже кіт.</p>
	<p>Він постукав. Брама отворилася. Павлусь, котик і дівчата побігли до моря. За ними пливли очі господаря-велетня.</p>
	<p>Павлусь кинув чарівні черевики в море. З води виріс човен. Всі сіли в нього і попливли. Хлопець оглянувся. На березі блищали очі господаря-велетня. З них текли сльози, великі і круглі, як яблука, і падали в море.</p>
	<p>Коли допливли до другого берега, дівчата повибігали на зелене поле. Хлопець сховав чарівні черевики в пазуху й сказав:</p>
	<p>— Ну, дівчата, тепер ідіть додому, бо у нас з котиком — своя дорога.</p>
	<p>Дівчата подякували хлопцеві і розійшлися. Павлусь подався до відьминої хати. Полив два камінці водою з озерця, з якого ще ніхто не пив. Два парубки ніби зі сну прокинулися.</p>
	<p>— Ох і довго ми спали,—кажуть.</p>
	<p>— Ого, були б ви спали, поки світу й сонця, якби я вас не розбудив водичкою з цього глечика. Ідіть, хлопці, додому. Відьма, як бачу, вже не має ніякої сили.</p>
	<p>Ті й пішли. А Павлусь з котиком подалися в очерети що на березі річки. Павлусь вийняв перстень і поклав його на вершок очеретини.</p>
	<p>Вона захиталася, і на її місці раптом постала дівчина —красива, як весняна ружа. Павлусь подивився й каже:</p>
	<p>— Я не зможу ні дня прожить без тебе. Будь моєю дружиною.</p>
	<p>Дівчина дала йому золотий перстень, і вони пішли до її батьків по благословення. А вони були прості собі й добрі люди, які виплакали очі за своєю єдиною донькою. Дуже зраділи й зробили їм бучне весілля.</p>
	<p>І котик все життя був з ними — пряв золоте прядиво і казки розповідав. Одну з них я підслухала й вам оце переказала.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>14 (5469). Дівчина-очеретинка. СУС —, новотвір. Записано 2008 року. Підгрушня Мотрона Юхимівна (1928). Черкаська область, Городищенський район, Вільшане</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Наддніпрянщини/">Фольклор Подніпров’я (Наддніпрянщини)</a></li>
	</ul>
</footer>
<!--#include virtual="/-/inc/general__page_end.inc" -->
