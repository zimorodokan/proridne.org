<!--#include virtual="/-/inc/general__page_start.inc" -->
<title>Тридцять один ☼ Українська народна казка ☼ Народна творчість</title>
<meta name="Description" content="Українська народна казка Гуцульщини «Тридцять один» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Тридцять один.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Тридцять один <br><span class="article__headerDescription">Українська народна казка Гуцульщини</span></h1>
	<p>Були чоловік і жінка. І народився в них тридцять один хлопець. Найменшому хлопцеви не могли вони найти імені. І назвали його Тридцять-Один. Повиростали хлопці, і старший син каже:</p>
	<p>— Нас є тридцять один. Коби ми найшли тридцять одну дівчину, аби ми подружилися.</p>
	<p>Та й збираються йти шукати жінок. А цей найменший каже:</p>
	<p>— Та й я піду.</p>
	<p>Тоти тридцять пішли наперед. А найменшому тато дав якого-небудь коника, бо то дитина. Та й їде він тим коником, а на млаці пасеться другий кінь. Та й цей другий кінь запитує хлопця:</p>
	<p>— Тридцять-Один, ти куди? А хлопець каже:</p>
	<p>— Поїхали браття жінок шукати, та й я їду.</p>
	<p>— Сідай на мене, а того пускай на млаку, най пасе, — сказав йому кінь.</p>
	<p>Сів він на того коня, догонив браттів, і зачали вони питати людей, де би тут тридцять одна донька найшлася. А одна жінка каже:</p>
	<p>— За морем є чарівниця. Аби-сте туди пішли, там є тридцять і одна донька.</p>
	<p>А кінь Тридцять-Одного каже:</p>
	<p>— Аби-с дуже уважний був, бо вона може вас усіх знищити. Та й ще сказав кінь:</p>
	<p>— Аби-с патинки в неї вкрав, тоти, що вона в них море переходить. Прийшли вони до тої баби та й гостилися там, що гостилися. Треба вже лягати спати. А в баби з одного боку ряд лужок і з другого. На один ряд баба свої доньки поклала, а хлопців — на другий. І зажадала, аби всі спали.</p>
	<p>А найменшому братови кінь ще перше сказав: «Пересунь, переміняй місцями лужка. Де дівчата сплять, там аби хлопці спали». Він так і зробив. І не спав, бо кінь йому сказав не спати. Баба подумала, що вже всі сплять. Зайшла вона і не світила, бо знала, на котрих лужках її доньки сплять, а на котрих тоти хлопці. Та й усім донькам голови вистинала, думала, що то хлопці. І пішла баба.</p>
	<p>А він вийшов до коня. Кінь йому каже:</p>
	<p>— Як-ис украв патинки, то тікаймо геть.</p>
	<p>А він патинки вкрав. Побудив він браттів, узяли вони коней та й пустилися тікати. Та й кинулися з кіньми в море. А як з ними були ті патинки, то потопитися вони не могли.</p>
	<p>А баба схопилася і почала їх доганяти. Прибігла до моря, а вони вже далеко. Стала баба над морем та й кричить їм услід:</p>
	<p>— Тридцять-Один, ти мудрий-замудрий! Пропала моя тридцять одна дочка, але ні за чим мені так не жаль, як за тими патинками!</p>
	<p>А кінь каже:</p>
	<p>— Тридцять-Один, кажи, що ще раз прийдем до неї. Тридцять-Один сказав, а баба кричить:</p>
	<p>— Коби вас господь приніс!</p>
	<p>Та й вийшли вони з моря, приїхали ще трохи та й розійшлися. Тридцять-Один та й брат найстарший пішли одною дорогою, а решта — другою. Тридцять-Один і старший брат наймилися в царя. Старшого цар приймив до коней у стайню, а молодшого — за свого кухаря. Молодшому добре коло царя поводиться, а старшому — не дуже. Старший уздрів це та й хоче молодшому якось пошкодити. Та й каже цареви:</p>
	<p>— Царю, мій брат може дістати такий хліб, що ціле військо буде їсти і не з’їсть, ще трохи лишиться.</p>
	<p>А цар каже молодшому:</p>
	<p>— Ти хвалився, що ти би такий хліб дістав? Я хочу видіти це. Аби ти дістав.</p>
	<p>А він відки такий хліб дістане? Іде д’коневи. Та й каже:</p>
	<p>— Ади, таке й таке мій брат набрехав. Сказав, що я можу такий хліб дістати.</p>
	<p>А кінь каже:</p>
	<p>— Такий хліб є в тої баби, що ми були. Скажи цареви, аби й мене пустив з тобою, і ти дістанеш той хліб.</p>
	<p>Цар пустив і коня. Поїхали вони туди, а кінь йому каже:</p>
	<p>— Переїзди море і підійди до бабиного дому. І дає йому кінь чарівну масть.</p>
	<p>— Помастися цею мастею і зробишся мітлою. Баба буде тобою замітати, а як узме до покою, ти би з полиці щонайгірше спузяний хліб бих узяв.</p>
	<p>Став він мітлою коло бабиного порога. А баба уздріла мітлу та й каже:</p>
	<p>— Ади, мої гості мітлу лишили.</p>
	<p>Та й взяла мітлу замітати. Позамітала коло хати і пішла до покою замітати. Та й лишила мітлу в кутику. А цей видивився, котрий на полиці найбільше спузяний хліб, перекинувся на чоловіка, узяв той хліб під плече та й пішов. А баба увиділа, що нема ні мітли, ні хліба, та й каже:</p>
	<p>— Пропала моя тридцять одна донька, пропали мої патинки, пропав мій хліб, але ні за чим мені так не жаль, як за тими патинками.</p>
	<p>Тридцять-Один з конем на морі, а баба на березі. А кінь каже Тридцять-Одному:</p>
	<p>— Кажи-но бабі, що ми ще раз прийдемо.</p>
	<p>— Бабо, ми ще раз прийдемо! — крикнув Тридцять-Один.</p>
	<p>— Коби вас бог приніс!</p>
	<p>Та й принесли вони той хліб до царя. Цар розкроїв на велике військо. Кроїть і кроїть, а то цілий хліб стоїть. І цар ще більше молодшого брата споважнює, ще більше його підняв.</p>
	<p>А старший знов щось придумав. Прийшов до царя та й каже:</p>
	<p>— Царю, мій брат хвалився, що ще фляшку такого вина дістати може, що ціле військо буде пити і повна буде.</p>
	<p>І цар покликав Тридцять-Одного і сказав таку фляшку вина принести. Аж заплакав хлопець:</p>
	<p>— Та відки я це дістану?</p>
	<p>Та й іде д’коневи. Розказав йому це, а кінь каже:</p>
	<p>— У тої баби е.</p>
	<p>Та й каже Тридцять-Один цареви:</p>
	<p>— Пускайте зі мною коня, і я поїду за тим вином, їдуть вони до баби, а кінь каже:</p>
	<p>— Перекинешся на мурашка і влізеш до бабиної хати. І котра май спузяна фляшка, ту би-с брав.</p>
	<p>Перекинувся він на мурашка, заліз у шпарку і видивився, котра май спузяна фляшка. Та перекинувся на чоловіка, хапнув ту фляшку, прибіг до моря, патинки на ноги, прибіг почерез море д’коневи й каже:</p>
	<p>— Взяв-им!</p>
	<p>Баба знов вибігла та й кричить, але вони вже не відзивалися, бо кінь сказав Тридцять-Одному:</p>
	<p>— Ми вже сюди не мемо йти.</p>
	<p>Приніс він ту фляшку, віддав цареви. Цар розпечатав, закликав військо:</p>
	<p>— Ану пийте.</p>
	<p>Все військо понапивалося, а фляшка повна. Така, як була.</p>
	<p>Цар ще більше полюбив Тридцять-Одного. А брат його коло коней, та й далі думає, як би Тридцять-Одному щось гірше зробити. А цар був нежонатий. Каже старший брат цареви:</p>
	<p>— Він хвалився, що може вам жінку дістати, таку, що в світі не буде кращої.</p>
	<p>Цар покликав Тридцять-Одного та й каже:</p>
	<p>— Ти хвалився, що знайдеш мені таку жінку, найкращу в світі.</p>
	<p>— Та де, — каже, — я хвалився?</p>
	<p>— Дістань мені таку жінку, або шия тобі злетить разом з головою. Прийшов він д’коневи та й розказує:</p>
	<p>— Ади, отаке й отаке. Що тут, коню, робити? А кінь каже:</p>
	<p>— Така дівчина є за морем. Але скажеш цареви, аби найшов вісім шкір з буйволів і аби зробив мені штири підкові, щоб важили по килі одна.</p>
	<p>Цар найшов тих шкір і сказав зробити йому такі підкови, як він хотів. Підкували коня, і каже він хлопцеви:</p>
	<p>— Ну, сідай на мене та й їдемо за море. Там нам буде багато роботи. Приїхали за море, а кінь каже:</p>
	<p>— Копай яму.</p>
	<p>Він викопав велику яму, і сказав йому кінь:</p>
	<p>— Лізь на деревину.</p>
	<p>Він виліз на деревину. А кінь заліз у ту яму та й заіржав. А в тому стаді був дуже поганий оґір. Той оґір вчув цего коня, відбіг від стада і зачав бігати, шукати. А кінь тихонько в ямі сидить, той оґір його не видить. Бігав він, бігав, змучився, змордувався та й став. А цей другий раз заїржав у ямі. Оґір знов побіг, шукаючи, і нічого не годен найти, бо цей мовчить у ямі. Шукав, що шукав, нічо’ не найшов і знов став. А цей третій раз заїржав та й вихопився з ями, та й зачали вони битися. Так билися, що три підкові відлетіли в коня, лиш одна ся лишила. Та й ті вісім буйволячих шкір пірвав на нім оґір. А послідній раз як ударив кінь Тридцять-Одного того оґіра в грудницю, той так і став. А кінь каже:</p>
	<p>— Тридцять-Один, злазь з дерева. І сідай на мене.</p>
	<p>Він зліз і сів на коня. А коло того стада була дівчина. І сказав їй Тридцять-Один:</p>
	<p>— Сідай на оґіра.</p>
	<p>І сіла дівчина на оґіра. Та й питає його:</p>
	<p>— Кому ти мене береш?</p>
	<p>— Самий собі.</p>
	<p>І Тридцять-Один на своїм кони наперед, дівчина на оґірі за ним, і все стадо пішло за ними почерез море. Подивився цар — дуже делікатна челядина. А дівчина питає його:</p>
	<p>— Хто буде моє стадо доїти?</p>
	<p>— Той, хто перегнав, — сказав цар.</p>
	<p>Знов задумався хлопець. Приходить д’коневи та й каже:</p>
	<p>— Біда.</p>
	<p>А кінь його питає:</p>
	<p>— Що є?</p>
	<p>— Ади, — каже, — це стадо, що ми перегнали, я маю подоїти. А кінь каже:</p>
	<p>— Нічого. Але скажи цареви, аби пустили й мене з тобою, як будеш доїти кобил.</p>
	<p>А цар йому сказав:</p>
	<p>— Бери й десять коней, лиш аби-с подоїв стадо.</p>
	<p>Той узяв коня. Кінь лиш приходить ід’кожній кобилі, форкне, і та стоїть, як укопана. І він помаленьку передоїв усе стадо, зсипав молоко в бочки і сказав цареви:</p>
	<p>— Я подоїв уже стадо.</p>
	<p>Та й хоче цар з тою дівкою вінчатися. А вона каже:</p>
	<p>— Ні.</p>
	<p>Вона так сказала, бо Тридцять-Один їй сказав, що її для себе бере, і вона не хоче йти за царя. Та й каже вона:</p>
	<p>— Треба то молоко скипенити.</p>
	<p>Це в царя швидко пішло. Раз-два розіклали вогонь та й скипенили молоко. І сказала вона цареви:</p>
	<p>— Треба комусь у цім молоці скупатися.</p>
	<p>А хто тут буде купатися? Це Тридцять-Один мусить. Він прийшов д’коневи та й каже:</p>
	<p>— Ади, отаке й таке. Сказала вона мені купатися в тім молоці. А кінь каже:</p>
	<p>— Скажи цареви, аби мене пустив з тобою. Цар сказав:</p>
	<p>— Бери собі коня, аби лиш ся скупав.</p>
	<p>Кінь прийшов ід’тим кітлам, форкнув раз, і другий раз, і третій. І тоді сказав:</p>
	<p>— Скачи в молоко й купайся.</p>
	<p>І він як викупався в тім молоці, у десять раз кращий став, як був. А цар подивився на него та й каже:</p>
	<p>— І я йду купатися.</p>
	<p>Узяв цар щонайкращого свого коня, привів його д’молокови, аби форкав. А кінь мусів форкати, бо то пара відти б’є. Цар розібрався і в молоко. А молоко кипляче було, і цар спікся.</p>
	<p>А Тридцять-Один узяв шлюб з тою дівчиною і став на місце царя.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Баня-Березів, Косівського району, Івано-Франківської області 15 лютого 1986 року Кицелюк Грицько Васильович (1910 року народження)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Гуцульщини/">Фольклор Гуцульщини</a></li>
	</ul>
</footer>
<!--#include virtual="/-/inc/general__page_end.inc" -->
