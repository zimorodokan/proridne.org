<!--#include virtual="/-/inc/general__page_start.inc" -->
<title>Лісовик-помічник ☼ Українська народна казка ☼ Народна творчість</title>
<meta name="Description" content="Українська народна казка Кіровоградщини «Лісовик-помічник» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Лісовик-помічник.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Лісовик-помічник <br><span class="article__headerDescription">Українська народна казка Кіровоградщини</span></h1>
	<p>Одного разу змолов бідний чоловік трохи пшениці, висипав у полу та й поніс лісовою стежкою додому. Дорогою зустрівся йому лісовик, який вирішив зі селянина посміятися, так дмухнув, що все борошно розвіялося.</p>
	<p>Повернувся жартівник у лісові хащі та й хвалиться найстаршому лісовику:</p>
	<p>— Я насміявся з одного бідняка: так дмухнув, що все його борошно з поли розвіяв.</p>
	<p>А той, насупившись, каже:</p>
	<p>— Якщо ти поглузував із бідного, то повертайся до селянина і попрацюй у нього цілий рік. Це буде тобі доброю наукою на майбутнє.</p>
	<p>Мусив лісовик робити, що наказали. Перекинувся на дужого парубка і вже незабаром стукав у двері вбогої хати.</p>
	<p>— Я шукаю якусь роботу. Можливо, у вас щось знайдеться? — питає в господаря.</p>
	<p>А чоловік і відповідає:</p>
	<p>— Ой, парубче, в мене нема чого і самому робити, та й харчів залишилось обмаль.</p>
	<p>— Якось буде, — запевнив юнак. — Не переймайтеся!</p>
	<p>Так і оселився лісовик-робітник у хатинці бідняка. Наступного ранку новий помічник каже господарю:</p>
	<p>— Вирушайте до свого пана та попросіть доброї землі.</p>
	<p>Селянин так і зробив. Тоді парубок узявся ниву зорати та пшеницею засіяти. І такий урожай згодом уродив, що всі в селі дивувалися.</p>
	<p>Чоловік не міг нахвалитися старанним і працелюбним робітником. Коли все було зроблено, пан поцікавився:</p>
	<p>— Як ділитимемо врожай?</p>
	<p>Господар відповів:</p>
	<p>— Дайте мені стільки зерна, скільки мій коник повезе.</p>
	<p>Худоба ж у селянина була такою слабенькою, що ледве на ногах трималася.</p>
	<p>— Гаразд, — погодився пан, сподіваючись, що коник і одного мішка не потягне.</p>
	<p>Поїхав парубок до багатія на тік, наклав на віз майже все зерно, яке було, та й рушив додому. Пан же від злості аж почервонів, мало не луснув, адже ніяк не міг второпати, яким чином худий коник потягнув величезний віз.</p>
	<p>Розбагатів тоді селянин, купив простору нову хату, землю та гарних коней. Так минув рік, настав час розрахуватися з робітником.</p>
	<p>Селянин і питає:</p>
	<p>— Що ж тобі дати за добру роботу? Проси, чого хочеш!</p>
	<p>А парубок відповідає:</p>
	<p>— Дякую, мені нічого не треба. Скажи, чи не тримаєш ти зла на того, хто тобі колись роздмухав борошно?</p>
	<p>Глянув господар пильно у вічі юнакові, поміркував декілька хвилин і, певно, щось здогадавшись, відповів:</p>
	<p>— Як можна сердитись, адже жартівник допоміг мені вибратися з бідності і стати заможним чоловіком.</p>
	<p>Зрадів парубок, попрощався і подався в лісові хащі.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>88 (7968). Лісовик-помічник. СУС 810А. Записала Григоровська Н. П. 2010 року. Борідченко Марія Олексіївна (1954). Кіровоградська область, Знам’янський район, Суботці</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Кіровоградщини/">Фольклор Кіровоградщини</a></li>
	</ul>
</footer>
<!--#include virtual="/-/inc/general__page_end.inc" -->
