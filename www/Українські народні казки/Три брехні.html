<!--#include virtual="/-/inc/general__page_start.inc" -->
<title>Три брехні ☼ Українська народна казка ☼ Народна творчість</title>
<meta name="Description" content="Українська народна казка Поділля «Три брехні» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Три брехні.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Три брехні <br><span class="article__headerDescription">Українська народна казка Поділля</span></h1>
	<p>В однім краї та був химерний цар. І спало йому на думку таке:</p>
	<p>— Хто, — каже, — тричі збреше, за того свою дочку віддам, а вже хто не зможе, то голову зітну.</p>
	<p>Дев’яносто дев’ятеро потикалися, та всім голови постинали. Аж іде сотий, пастух молодий.</p>
	<p>— Чого прийшов, молодче? — питає цар.</p>
	<p>— Щоб тричі збрехати!</p>
	<p>— Дев’яносто дев’ятеро не змогли збрехати, а ти що за один? Краще йди додому, поки голова ціла.</p>
	<p>Тільки ж хлопець своєї править, от цар і загадує йому:</p>
	<p>— Ану ж, бреши!</p>
	<p>— Учора, — почав юнак, — пригнав я ввечері худобу, а мати нічого не наварила. А їсти хочеться. То пішов я на город, там у нас гарбуз ріс. Дивлюся, нема гарбуза. Я за гарбузинням та й опинився аж за океаном. Глянув, лежить наш гарбузяка. Я його швиденько додому, приніс матері, та таку смачну вечерю зварили, що й ви їли та ніяк не могли наїстися.</p>
	<p>— Брехня! — крикнув цар.</p>
	<p>— А я хіба для чого прийшов?</p>
	<p>Глянув на хлопця обдурений цар та й каже:</p>
	<p>— За два дні ще прийдеш! Минуло два дні, йде пастух знову.</p>
	<p>— А починай! — загадує цар.</p>
	<p>— Учора пригоню худобу, а мати ще й вечері не варила, каже солі немає. Бігали й по сусідах — ні в кого немає. Пішов я в гори, де сіль беруть. Дивлюся, нема ніде нічого, тільки лиса скеля стоїть, а в мене ні молота, нічого. Розігнався я та головою гуп, гуп — одламав чималий шмат. Я його на плечі та додому. Почала мати вечерю варити, хоч і припізнилася, так зате ж так посмакували, що й ви не забудете.</p>
	<p>— Брешеш! — кричить цар.</p>
	<p>— Авжеж, брешу, і ви того хотіли!</p>
	<p>От цар і загадує:</p>
	<p>— Іди та приходь післязавтра.</p>
	<p>А хлопець і думає: «Що ж його сказати, більше нічого не знаю». Цілу ніч думав а вранці покликав людей, щоб викопали із землі казан. Заледве викопали гуртом — такий величезний. Покотив хлопець казан до царя, а той і питає:</p>
	<p>— Прийшов?</p>
	<p>— Атож, царю.</p>
	<p>— А починай.</p>
	<p>— Ви в мого батька позичили казан золота, то я оце прийшов забрати.</p>
	<p>— Брехня! — вигукнув цар.</p>
	<p>— Все, царю, три брехні маєте!</p>
	<p>Що робити цареві, віддав дочку за пастуха. Справили весілля, а як цар помер, то почав царювати пастух. Такий лепський цар, що й сьогодні ще десь царює.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>59 (6386). Три брехні. СУС —. Записала Штурма С. І. 2009 року. Соковальк Г. Р. (1942). Вінницька область, Вінницький район, Оленівка</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Поділля/">Фольклор Поділля</a></li>
	</ul>
</footer>
<!--#include virtual="/-/inc/general__page_end.inc" -->
