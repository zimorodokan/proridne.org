<!--#include virtual="/-/inc/general__page_start.inc" -->
<title>За що король прогнав дочку ☼ Українська народна казка ☼ Народна творчість</title>
<meta name="Description" content="Українська народна казка Бойківщини «За що король прогнав дочку» ☼ Український фольклор, усна народна творчість України">
<link rel="canonical" href="https://proridne.org/Українські народні казки/За що король прогнав дочку.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">За що король прогнав дочку <br><span class="article__headerDescription">Українська народна казка Бойківщини</span></h1>
	<p>Жив собі цар. У нього було три дочки. Він довго царював у свої країні. Видить, що скоро буде вмирати. І сказав слугам, аби прикликали його старшу дочку. Дочка прийшла і питає: — Батьку, ти хотів мене бачити? А він каже:</p>
	<p>— Доню, скажи мені, як ти мене любиш і поважаєш як батька? А вона йому:</p>
	<p>— Тату, я вас люблю як мед.</p>
	<p>І він її за то слово нагородив. Вона пішла, а він говорить до слуг:</p>
	<p>— Покличте мені середущу дочку. Вона приходить до батька.</p>
	<p>— Чого ти мене, батьку, кликав? А батько каже:</p>
	<p>— Сідай, доню, коло мене. Я почуваю себе погано, напевно, буду скоро вмирати. Я хотів від тебе, доню, знати, як ти мене любиш і поважаєш.</p>
	<p>А вона говорить:</p>
	<p>— Так, батьку, як цукор.</p>
	<p>І подумав він: «Непогано». Нагородив і середущу.</p>
	<p>— Іди, дочко. І не забувай за свого батька.</p>
	<p>Задзвонив цар у дзвінок, прикликав своїх слугів і сказав їм:</p>
	<p>— Прикличте мені наймолодшу дочку.</p>
	<p>Вони пішли й сказали їй, щоб ішла до батька. Батько її кличе. Приходить вона, вклонилася батькови. І батько каже:</p>
	<p>— Сідай, доню, коло мене. Ти молодша в мене, і я тебе дуже люблю. Скажи мені, дочко, як ти мене любиш і поважаєш. Як свого батька.</p>
	<p>А вона говорить:</p>
	<p>— Батьку, я тебе люблю й поважаю так, як люблять і поважають сіль.</p>
	<p>Батько роззлостився і сказав своїм слугам, щоб вигнали її з його країни. І вигнали.</p>
	<p>Ходила вона від села до села і нікому не признавалася, що вона царська дочка, бо їй було встидно. Ніхто би не повірив, що вона царська дочка. Зайшла в єдно місто і нанялася наймичкою у кравця.</p>
	<p>У тих людей дітей не було, і вони її собі дуже сподобали, кравець і його жінка. Довго вона там була, коло них. Виконувала домашню роботу, і вони її пускали погуляти в парк.</p>
	<p>Одного разу пішла вона в парк, сіла на лавку й сидить. Підходить до неї королівський син. А вона не знала, що то за хлопець. Почав він з нею говорити. Звідки вона? Вона й каже:</p>
	<p>— Я одного кравця дочка.</p>
	<p>Часто вони зустрічалися в тому парку. І сказав він свому батькови:</p>
	<p>— Я бачу, батьку, у нас робітниць не вистачає. А я стрінувся з одною дівчиною і питав її, чи пішла би вона до нас на роботу. А вона сказала, що пішла би, хоч їй і вдома непогано.</p>
	<p>Каже батько:</p>
	<p>— То візьми, якщо треба. Тобі ліпше видно.</p>
	<p>І вона прийшла на роботу до королівського замку. Добре робила, старалася, король увидів, що вона добре робить, і дав їй вищу посаду, кухаркою її зробив.</p>
	<p>А королівський син до неї покрадьки забігав. Та й говорить він одного разу до батька:</p>
	<p>— Батьку, мені вже пора женитися. А батько:</p>
	<p>— Я тобі не бороню, женися. А звідай та дівчина, ти мені скажи? Якогось царя чи короля дочка? З якої країни?</p>
	<p>А він каже:</p>
	<p>— Наша робітниця нова. Наша кухарка. Батько говорить:</p>
	<p>— Ну що ти?! Та ти ж королівський, син. А то ж проста дівчина, селянка. Встидно нам таку брати.</p>
	<p>А син йому:</p>
	<p>— Знаєш, батьку, що? Най буде селянка. Я її люблю. Іншої не хочу. Батько роззлостився. Але увидів, що нема що робити, і говорить:</p>
	<p>— То най буде. Женися. Дай мені спокій.</p>
	<p>І вже готують на весілля їду. Батько каже до нього:</p>
	<p>— Її треба вже звільнити від роботи. Син прикликав її до батька і каже:</p>
	<p>— Щось тобі батько хоче сказати. Вона приходить.</p>
	<p>— Що ви мені хотіли сказати? А він говорить до неї:</p>
	<p>— Дочко, тобі треба приготуватися до весілля.</p>
	<p>— Добре, батьку, я піду на кухню і розкажу нашим кухаркам, що мають зварити їсти на весілля.</p>
	<p>І вона пішла. Говорить до кухарок так:</p>
	<p>— Усі страви соліть, а єдній людині страву не соліть. Треба зварити тоту страву окремо.</p>
	<p>— Добре.</p>
	<p>І вже на другу неділю має бути весілля. Король написав до своїх товаришів, до царів і королів, щоби приїхали до його сина на весілля. Вона підходить до короля і каже:</p>
	<p>— Ви написали до такого й такого царя? А він їй:</p>
	<p>— Так, написав. Питається її:</p>
	<p>— А звідки ти знаєш того царя?</p>
	<p>— Я там робила у єдного ґазди. І я знаю того царя. А цар той — не біда чоловік.</p>
	<p>І поз’їжджалися всі на весілля: і царі, і королі, і всякі придворні. Почалося весілля, почали носити на столи всякі напої й страви. І почали пити, гоститися. Приїхав і її батько, цар. Посадили його за стіл, і вона приказала слугам давати тому цареви несолену страву.</p>
	<p>Стали всі випивати, і почав кожний із свого тарільчика їсти. Він запробував страву, а страва несолена. Він до другої страви — теж не солена. Він запробував страви від сусіда, а то солене все, смачне. І роззлостився він на господаря, на короля, що його прикликали на весілля на сміх. А король не знає, в чім діло. І каже:</p>
	<p>— Та чого? Та я вас не прикликав на сміх. Ми то зараз з’ясуєме. Тоді питається король у свої невістки:</p>
	<p>— Хто варив страву? А вона каже:</p>
	<p>— Я варила. І приказала кухаркам, щоби тому чоловікови страву не солити. Він сіль не любить.</p>
	<p>А батько каже:</p>
	<p>— Як я сіль не люблю? Я ж люблю сіль.</p>
	<p>Тоді почала вона казати, як було. Як цар прикликав старшу дочку і та сказала, що любить його, як мед. І він сестру за ті слова нагородив. А середуща дочка сказала, що любить його, як цукор. І середущу нагородив. Тоді прикликав цар наймолодшу дочку. «Як ти мене, дочко, любиш і поважаєш? Скажи мені». І вона сказала, що любить як сіль. А батько розгнівався на ню і вигнав її із свої країни.</p>
	<p>Тоді цар устав і говорить до короля й до гостей:</p>
	<p>— Панове, хоч я й цар, а дурний. Без соли не можна нічого зварити. Прошу дочку свою, щоби вона на мене не гнівалася. І нагороджую її, даю половину свого царства.</p>
	<p>Аж тоді король зрозумів, що то в нього за невістка, що то не з простих людей.</p>
	<p>Відбулося весілля, і я там їв, і пив, і гуляв. І сів я на крісло, і ня суди принесло.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Коростів, Сколівського району, Львівської області 22 грудня 1990 року Стечак Федір Миколайович (1932)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Бойківщини/">Фольклор Бойківщини</a></li>
	</ul>
</footer>
<!--#include virtual="/-/inc/general__page_end.inc" -->
