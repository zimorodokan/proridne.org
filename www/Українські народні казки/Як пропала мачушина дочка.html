<!--#include virtual="/-/inc/general__page_start.inc" -->
<title>Як пропала мачушина дочка ☼ Українська народна казка ☼ Народна творчість</title>
<meta name="Description" content="Українська народна казка Гуцульщини «Як пропала мачушина дочка» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Як пропала мачушина дочка.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Як пропала мачушина дочка <br><span class="article__headerDescription">Українська народна казка Гуцульщини</span></h1>
	<p>Був дід і баба. І була в діда дочка і в баби дочка. Дід свою дочку дуже любив і баба свою дуже любила. Бабина дочка лиш сиділа на печі, а дідова все робила коло хати. А баба дідову дочку не любила. До дідової дочки приходили хлопці в свати, а до бабиної не ходили. І баба ще більше сердита була на дідову дочку.</p>
	<p>Діда не було вдома, а баба взяла і відвела дідову дочку в ліс. І каже так:</p>
	<p>— Іди геть і не вертайся до хати. Бо через тебе моя дочка не годна одружитися.</p>
	<p>І лишила баба дідову дочку в лісі. І думала дідова дочка: «Що робити?» Іде собі лісом, іде і находить пташку. Така нещасна пташка, ледь-ледь що жива. Вона взяла ту пташку в руки, відогріла, пташка ожила і каже:</p>
	<p>— Дівчино-красунечко, ти мене оживила, і я тобі в пригоді стану. Подякувала пташка дівчинці і дівчинка пішла далі. Іде, іде, дивиться, під корчиком зайчик. Такий нещасний, кривавий. Його хтось прострелив. Дівчинка урвала шматочок із своєї спіднички, слинкою обмила ранку і заповила. Зайчик ожив і каже:</p>
	<p>— Дівчино-красунечко, я тобі в пригоді стану.</p>
	<p>Подякував зайчик дівчинці і дівчинка пішла далі. Іде вона лісом, іде, і вже смеркається. Дивиться, є світельце в лісі. Іде вона на то світельце. Приходить, а там хатинка. Дивиться у віконечко, там є хлопці. «Що маю робити? Іду в хатку». Стукає вона, відчинили їй, вона ввійшла — там є шість хлопців. Вона сказала «добрий вечір» і вибачилась. Вони їй кажуть:</p>
	<p>— Ти куди направилася?</p>
	<p>І вона розказала свою біду.</p>
	<p>—...Мене мачуха незлюбила і мене відвела в ліс. Я ішла і дійшла до вашої хатинки.</p>
	<p>А один з хлопців дуже улюбив її і каже:</p>
	<p>— Нічого, переночуй тут у нас, а завтра буде видно, що буде.</p>
	<p>Вона переночувала. А рано встала, позастелювала всім хлопцям ліжка, зготувала їду, хлопці попоїли. І хоче вона вже йти далі.</p>
	<p>А хлопець, який улюбив її, називався Верхоліт. Каже він їй:</p>
	<p>— Я іду з тобою. Ідемо до твого тата, аби позволив твої руки. Пішли вони. Довго йшли лісом, і каже вона:</p>
	<p>— Я заблудилася.</p>
	<p>І тут нагадала вона про зайчика. І з’явився їй зайчик.</p>
	<p>— Що тобі, дівчино-красунечко, треба?</p>
	<p>— Я збилася з путі, стежечку загубила. Каже зайчик:</p>
	<p>— Я тобі покажу. Йди за мною.</p>
	<p>Зайчик наперед іде, а вона з хлопцем — за ним. І вивів її зайчик на ту стежку.</p>
	<p>— Дякую, зайчику, я вже знаю, де я є.</p>
	<p>Зайчик пішов собі, а вони йдуть тою дорогою. І вздріла вона хату, але боїться йти, бо казала баба, що вб’є її. І згадала вона за пташку. З’явилася пташка і питається:</p>
	<p>— Що тобі, дівчино-красунечко? А вона каже:</p>
	<p>— Мені треба йти в хатку. А баба казала, би я не поверталася, бо вб’є мене. Мені, — каже, — треба батька з хати викликати.</p>
	<p>— Я тобі викличу.</p>
	<p>Полетіла пташка під хату і стукає в віконце. А баба розізлилася.</p>
	<p>— Що, — каже, — ця птаха стукає у вікно? Вона якусь негоду недобру несе в хату. Іди, діду, вбий птаху.</p>
	<p>Дід вийшов, а пташка заговорила людським голосом. І розказує:</p>
	<p>— Там твоя донька є з хлопцем і просить, би ти прийшов до неї.</p>
	<p>А він каже:</p>
	<p>— Де вона є?</p>
	<p>— Іди за мною.</p>
	<p>Пташка летить наперед, а дідо іде за нею. Приходить — на галявинці є хлопець і дівчина, донечка дідова. І сказав хлопець дідові:</p>
	<p>— Батьку, я прошу руки вашої доньки.</p>
	<p>Дідо хотів, би вона йшла додому, а вона сказала:</p>
	<p>— Я не піду, бо казала мачуха, що мене вб’є.</p>
	<p>Дідо поблагословив їх на добру дорогу і вони вернулися, і сказали дідови:</p>
	<p>— Ми будемо приходити до вас, але на цю галявиночку. А як ви постарієтеся, ми будемо доглядати вас.</p>
	<p>І вони пішли до свої хатинки, а дід вернувся додому. І часто дідови приходили від них дуже гарні подарунки. А баба каже:</p>
	<p>— Відки, діду, ці подарунки? А дід сказав:</p>
	<p>— Ти відвела мою доньку, і таке й таке зробилося. Тоді вона каже свої доньці:</p>
	<p>— Дідова донька найшла щасливе місце. Я відведу й тебе. Може, й ти найдеш щасливе місце.</p>
	<p>Зрихтувала вона свої доньці вузлик з харчами, аби вона мала що їсти, і відвела на ту галявинку, де вона дідову дочку відвела. І її дівчина там лишилася. Баба сказала їй:</p>
	<p>— Ти йди лісом, а я вертаюся додому.</p>
	<p>А бабина дочка лінувалася йти лісом. Лягла під деревину і заснула. Пробудилася — ніч темна і перед нею баба стоїть. Каже баба:</p>
	<p>— Що ти тут, дівчино, робиш? А вона розказує:</p>
	<p>— Таке й таке, моя сестра найшла щасливе місце, і моя мама привела мене сюди, аби й я щасливе місце найшла.</p>
	<p>— Ходи, — каже, — зо мною.</p>
	<p>Пішла вона за тою бабою, баба привела її в свою хату. А то була відьма. І каже вона:</p>
	<p>— Би мені було ліжко застелене і в хаті заметено. І ватерку наклади, би в хаті було тепло. А я зараз повернуся.</p>
	<p>— Добре.</p>
	<p>І пішла баба. А дівчина лінувалася, лягла на ліжко і заснула. Приходить баба з лісу — нічого не роблено. Баба нічого не сказала, а на другий день знов дає їй ту саму роботу: щоби було ліжечко застелене, у хаті заметено, ватерка накладена. І та знов нічого не зробила.</p>
	<p>Так було й на третій день. Приходить баба додому — дівчина спить собі і нічого не зробила. Тоді баба перетворила дівчину в птаху, а сама себе — в половика&nbsp;<sup>*</sup>. І саме лиш пір’я полетіло з дівчини. А її мати чекала, чекала та так і не дочекалася свої доньки.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__footnotes">
			<p><sup>*</sup> Полови́к — шуліка, яструб.</p>
		</div>
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Село Вербовець, Косівського району, Івано-Франківської області 18 листопада 2003 року Михавчук Анна Миколаївна (1935 року народження)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Гуцульщини/">Фольклор Гуцульщини</a></li>
		<li><a href="/Українська міфологія/Відьма.html">Відьма в українській міфології</a></li>
	</ul>
</footer>
<!--#include virtual="/-/inc/general__page_end.inc" -->
