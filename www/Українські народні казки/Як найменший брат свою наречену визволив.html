<!--#include virtual="/-/inc/general__page_start.inc" -->
<title>Як найменший брат свою наречену визволив ☼ Українська народна казка ☼ Народна творчість</title>
<meta name="Description" content="Українська народна казка Гуцульщини «Як найменший брат свою наречену визволив» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Як найменший брат свою наречену визволив.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Як найменший брат свою наречену визволив <br><span class="article__headerDescription">Українська народна казка Гуцульщини</span></h1>
	<p>Був собі чоловік та й мав двадцять п’ять синів. Та й сини повиростали, вже хотять женитися. Та й кажуть свому татови:</p>
	<p>— Тату, підіть пошукайте, де є двадцять п’ять дівчат, аби ми на них уженилися.</p>
	<p>І тато пішов. Та й сходив півсвіту, та й не найшов за раз двадцять п’ять дівчат. Та й іде додому. А там якась хатка стоїть. Він ще повернув до тої хатки. А недалеко хатки чоловік оре. Цей підходить та й каже:</p>
	<p>— Боже помагай! Що орете? А той чоловік каже:</p>
	<p>— Та як не орати, як у мене двадцять п’ять дочок? Треба якось то прогодувати.</p>
	<p>А подорожній каже:</p>
	<p>— В мене є двадцять п’ять синів, а в вас двадцять п’ять дочок. Може б, ми були сватами?</p>
	<p>— Най буде, — каже той.</p>
	<p>Прийшов тато додому та й каже синам, що найшов двадцять п’ять дівчат. А сини кажуть:</p>
	<p>— Ми йдемо туди женитися.</p>
	<p>Та й зібралися, та й ідуть уже. А молодший брат каже:</p>
	<p>— Де ми заведемо ті жінки? Треба якоїсь квартирі. Я вертаюся, а ви мою наречену приведете.</p>
	<p>Ідуть вони вже відти з жінками. А тато тих дівчат сказав їм:</p>
	<p>— Би ви не повертали нікуди, а собі йшли просто додому. Ішли вони, потомилися, а там такий файний, такий зелененький моріжок був. Кажуть вони:</p>
	<p>— Сядьмо, трохи відпочинемо.</p>
	<p>Та й сіли. А там близенько була така висока-висока гора. Та й з тої гори щезби&nbsp;<sup>*</sup> прийшов та й ухопив наречену молодшого брата. Та й виніс на ту гору.</p>
	<p>Приходять вони додому та й кажуть:</p>
	<p>— Щось ухопило дівчину, і вже.</p>
	<p>А молодший брат зібрався та й пішов шукати свою наречену. Прийшов під ту гору та й що? Не годен вийти на ту гору. Став він та й думає, як йому на ту гору вибратися. А тут прилетів орел та й каже:</p>
	<p>— Я тебе винесу на ту гору.</p>
	<p>Та й поговорили вони з орлом, та й виніс його орел на ту гору. Він подивився, а там дівчина сидить. Та й каже:</p>
	<p>— Йой, чого ти прийшов? Тебе вб’є щезби. А він сказав:</p>
	<p>— Най вб’є, най робить, що хоче. Я таки хочу визволити тебе.</p>
	<p>— Він тебе зараз покличе. Би ти не їв нічого, як він буде тобі казати: «Їж». І би ти не пив нічого.</p>
	<p>Дідько ввійшов та й закликав його. Та й каже:</p>
	<p>— Бери їж, бери пий. А він сказав:</p>
	<p>— Я не хочу ні їсти, ні пити, лиш роботу робити. Дай мені роботу.</p>
	<p>А дідько сказав:</p>
	<p>— Би ти виорав поле і посадив ягоди. І би вони вродили і ти приніс їх на рано їсти.</p>
	<p>Він приходить до тої дівчини і каже:</p>
	<p>— Де я годен таке зробити? В мене нема ні насіння, нічого, а я мушу виорати, посадити і йому принести на снідання.</p>
	<p>Дівчина сказала:</p>
	<p>— Не журися. Лягай спати, а це все на рано буде. І сказала вона чортам:</p>
	<p>— Дивіться, би ви це все виорали, посадили ягоди і щоб вони вродили. І би на рано понести їх старшому їсти.</p>
	<p>І так вони зробили. Хлопець пішов та й нарвав ягід і поніс на рано дідькови їсти. А дідько каже йому:</p>
	<p>— Бери їж, пий, не ходи голоден. Він сказав:</p>
	<p>— Я не прийшов їсти, пити, я прийшов робити. Давай мені роботу.</p>
	<p>— Добре. Як ти такий чемний до роботи, викорчуй цей лужок, виори, посій пшеницю і аби ця пшениця на завтра вродила.</p>
	<p>А він пішов до дівчини. Та й каже, що треба лужок викорчувати, виорати та й посіяти пшеницю. А вона каже:</p>
	<p>— Байка, все буде.</p>
	<p>Скликала дівчина тих чортів і сказала:</p>
	<p>— Би це мені на рано все було, би пшениця вродила.</p>
	<p>Вони викорчували, посіяли, і на рано пшеницю треба вже жати.</p>
	<p>А він нарвав колосся, приніс та й показав. А щезби каже:</p>
	<p>— Добре. Бери їж, би не був голоден. А той не хоче ні їсти, ні пити. Каже:</p>
	<p>— Мені робити треба. А дідько сказав:</p>
	<p>— Бери стару кобилу, що вже здихати хоче, сідай на ню і об’їдь цей город, що ти виорав.</p>
	<p>А він подивився на ту кобилу та й убив її. Бо то не було на чім їхати. А то не була кобила, то була дідькова мама. Як вздрів чорт, що хлопець кобилу вбив, та як закричав, та й пук від того крику. А вони двоє зібралися та й запросили орла, аби їх перевіз, позносив з гори. А ті менші чорти вже нічого не казали.</p>
	<p>Та й орел їх зніс з гори, та й вони пішли додому. І як прийшли вони, всі дуже втішилися. І всі брати з жінками жиють і тепер, як ще не померли.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__footnotes">
			<p><sup>*</sup> Ще́зби — чорт.</p>
		</div>
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Село Долішній Спас, Косівського району, Івано-Франківської області 1 червня 1987 року Гаврилюк Одокія Лук’янівна (1907 року народження)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Гуцульщини/">Фольклор Гуцульщини</a></li>
	</ul>
</footer>
<!--#include virtual="/-/inc/general__page_end.inc" -->
