<!--#include virtual="/-/inc/general__page_start.inc" -->
<title>Про ведмедя, лисичку, вовка і зайця ☼ Українська народна казка ☼ Народна творчість</title>
<meta name="Description" content="Українська народна казка Полтавщини «Про ведмедя, лисичку, вовка і зайця» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Про ведмедя, лисичку, вовка і зайця.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Про ведмедя, лисичку, вовка і зайця <br><span class="article__headerDescription">Українська народна казка Полтавщини</span></h1>
	<p>Жили дід та баба. Якось баба й каже:</p>
	<p>— Як нам забагатіть, діду?</p>
	<p>Дід їй і відказує:</p>
	<p>— Давай викопаєм здорову яму-вовківню. Туди будуть всякі звірі стрибать, от і проживемо.</p>
	<p>Дід викопав яму, купив рушницю, щоб бити звірів та продавати їх. От він прийшов уранці, аж вовк у ямі. Вовк і каже:</p>
	<p>— Не бий мене, дідусю, я тобі сто коней приведу.</p>
	<p>Дід пустив. На другий день сидить у ямі ведмідь. Дід хотів із рушниці бить, а ведмідь і каже:</p>
	<p>— Не бий мене, дідусю, я тобі принесу лубку меду.</p>
	<p>На третій день дід прийшов, коли ж у ямі лисиця. Дід хотів убити лисицю, а вона й каже:</p>
	<p>— Не бий мене, дідусю, я тобі в’язку курей принесу.</p>
	<p>Дід пустив. На четвертий день прийшов дід — коли ж у ямі сидить заєць. Дід хотів уже брати рушницю, коли заєць і каже:</p>
	<p>— Я тобі мішок грошей принесу.</p>
	<p>Дід пустив. Коли ж вийшов вранці з дому, аж попереду вовк сто коней жене.</p>
	<p>— Одчиняй, діду, ворота!</p>
	<p>Дід одчинив, а за вовком ведмідь несе лубку меду, а за ведмедем заєць несе мішок грошей. За зайцем лисиця тягне в’язку курей. Лисичка-сестричка каже:</p>
	<p>— Діду, ми будем у тебе жить.</p>
	<p>А мед поставили у хаті. Лисичка-сестричка узнала, де мед стоїть, і коли всі поснули, вона тихенько устала, дверима рип-рип. З’їла вершок, потихеньку прийшла і лягла спать. То вовк, ведмідь і заєць питають:</p>
	<p>— Де се ти була?</p>
	<p>— Де була? На родинах.</p>
	<p>— А як зовуть мале?</p>
	<p>— Вершок, — каже.</p>
	<p>Потім знову навідалась до меду. Поїла та й лягла. Вовк, ведмідь і зайчик питають:</p>
	<p>— Де се ти була?</p>
	<p>— На хрестинах.</p>
	<p>— А як зовуть дитя?</p>
	<p>— Серединка.</p>
	<p>На третю ніч мед виїла і лубку вилизала. А її знову питають:</p>
	<p>— Де се ти була?</p>
	<p>— Еге, де була: на хрестинах.</p>
	<p>— Дак як же звать?</p>
	<p>— Поскрибочок.</p>
	<p>Дід устав, пішов продивився до меду, а мед вилизали. Дід їх питає:</p>
	<p>— Хто виїв мед?</p>
	<p>А кожен і відмовчується. От дід і каже:</p>
	<p>— Становіться ж на лавку. Кому буде найтяжче лізти, той і з’їв.</p>
	<p>Лисичка ж плигнула на лавку як птиця, і вовк стрибнув, і заєць. А ведмідь як став лізти та кректати. Лисичка і каже:</p>
	<p>— Бач, діду, от і знайшовся той, хто мед виїв.</p>
	<p>Дід на них розсердився, повиганяв із хати. Вовк за коні, заєць за гроші, лисиця за курей, ведмідь за порожню лубку і пішли.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>136 (4728). Про ведмедя, лисичку, вовка і зайця. СУС 160+15. Записала Заєць Надія 2008 року. Заєць Олена Іванівна (1938). Полтавська область, Лубенський район, Литвяки</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Полтавщини/">Фольклор Полтавщини</a></li>
	</ul>
</footer>
<!--#include virtual="/-/inc/general__page_end.inc" -->
