<!--#include virtual="/-/inc/general__page_start.inc" -->
<title>Як чорт допоміг чоловікови розжитися ☼ Українська народна казка ☼ Народна творчість</title>
<meta name="Description" content="Українська народна казка Гуцульщини «Як чорт допоміг чоловікови розжитися» ☼ Український фольклор, усна народна творчість України">
<link rel="canonical" href="https://proridne.org/Українські народні казки/Як чорт допоміг чоловікови розжитися.html">
<!--#include virtual="/-/inc/pageType__Українська казка.inc" -->

<article class="articleMain">
	<h1 class="articleMain__header">Як чорт допоміг чоловікови розжитися <br><span class="article__headerDescription">Українська народна казка Гуцульщини</span></h1>
	<p>Жив чоловік з жінкою. І що чоловік не зробить, усе їй було зле. Вона його сварила і била. Одного разу посилає вона чоловіка до сусіди позичити муки. Коли він ніс ту муку, звіявся вітер і розвіяв її. Жінка розсердилася на него й побила його. І пішов він собі в ліс. Іде, дивиться, в лісі яма велика. Чоловік подумав: «Піду додому, візьму драбину, полізу в ту яму і подивлюся, що там є».</p>
	<p>Приходить він додому, бере драбину, а жінка знов зачинає сваритися. Куди він іде і нічого їй не каже? Він сказав, що найшов у лісі яму і хоче подивитися, що в ній є. А вона говорить:</p>
	<p>— Я маю перша йти дивитися. Бери драбину і підем у ліс удвох. Прийшли вони в ліс, чоловік спустив у ту яму драбину. Марія залізла в яму, а чоловік собі нагорі подумав: «Раз вона мене б’є, заберу я драбину і лишу її в тій ямі. Най вона там здихає, раз вона така погана». Та витяг драбину і пішов з нею додому.</p>
	<p>Через декілька днів подумав він: «Піду я до тої ями та подивлюся. Може, Марія вже й умерла там». Приходить до ями, дивиться, а там чортик сидить у куточку. Каліка на ногу. Коли чорт побачив чоловіка, він зачав його просити:</p>
	<p>— Чоловіче, врятуй мене відци. Заплатю, що хочеш, лиш витягни мене з цеї ями. Бо до нас прийшла якась Марія і б’є нас тут. Всі здорові чорти повиштрикали з ями та й повтікали, а я каліка, не можу втекти. І вона мене вже добиває в цій ямі. Тепер вона спить».</p>
	<p>Чоловік подумав: «Давай я його врятую». Врубав довгий патик та й подає чортови в яму. Витяг його наверх і каже:</p>
	<p>— Плати.</p>
	<p>А чорт каже:</p>
	<p>— Чим я тобі заплачу, як я бідний каліка? Але, — каже, — давай зробимо так. В цій місцевости є пани багаті. Я буду йти до них і мучити їх, а ти скажеш, що можеш їх вилікувати. Коли я побачу, що ти підходиш, я буду від слабого відходити, а ти будеш примовляти йому. І пан буде тобі за це платити.</p>
	<p>І договорилися вони. Чорт каже:</p>
	<p>— Сьогодні ввечері я йду такого-то пана мучити. А ти щоби прийшов.</p>
	<p>— Добре.</p>
	<p>Приходить чорт до пана, бере його за груди, кидає до землі, мучить. А той чоловік пішов собі в корчму. Слуги бігають по всіх дохторах. Хто би пана вилікував? Пан мучиться вже другу добу, пан умирає. А цей чоловік у корчмі каже:</p>
	<p>— Я би цего пана вилікував, але най мені добре заплатить. І щоб післав за мною фіякір&nbsp;<sup>*</sup>, бо я пішки не йду.</p>
	<p>Зразу подали фіякір і везуть його до пана. Він мав з собою зілля всяке і воду, бо знав, на що йде. Коли під’їхали з цим чоловіком до хати, чорт увидів його і лишив пана. І панови зразу стало легше. А він приступив до пана з зіллям та з водою, і панови стало зовсім добре.</p>
	<p>Пан виздоровів і заплатив йому файні гроші, і цей пішов додому. І здибається з чортом.</p>
	<p>— Ну що, добре заплатив тобі пан?</p>
	<p>— Добре, — каже, — але цього мені мало. На другому селі є другий пан, ще багатший. Ти ще муч того другого, а я піду лікувати.</p>
	<p>І договорилися вони:</p>
	<p>— Сьогодні підемо до другого пана.</p>
	<p>І зробили з тим другим так, як з першим. І пан файно заплатив чоловікови.</p>
	<p>Здибається чоловік з чортом знов. Питає чорт:</p>
	<p>— Ну що, доста тобі вже цеї плати? Каже чоловік чортови:</p>
	<p>— Ну, вже я тепер все маю, вже зажився трохи. Вже нічого більше не треба мені.</p>
	<p>А чорт каже:</p>
	<p>— Знаєш що? Я піду мучити одного багатого пана, але би ти не йшов його лікувати, бо я маю його насмерть замучити.</p>
	<p>Пішов чорт і мучить того пана. А той пан був найбагатший на цілий повіт. Приїхав фіякір за цим чоловіком, цим «дохтором».</p>
	<p>— Пан умирає. Добре платить, лиш ідіть лікувати. А цей не хоче, відказується, каже:</p>
	<p>— Я слабий.</p>
	<p>Тоді пан ще раз посилає за ним і переказує, що дає йому половину свого майна. Чоловік каже:</p>
	<p>— Шкода половину панського майна лишати. Іду та щось зроблю.</p>
	<p>Під’їхає він до пана, а чорт вибіг напроти него та й каже:</p>
	<p>— Чого ти йдеш, як я тобі казав, що цего маю замучити всмерть?</p>
	<p>— Та я, — каже, — не йду лікувати пана. Я йду казати тобі, що тебе моя Марія шукає.</p>
	<p>А чорт напудився, бо вона йому добре в ямі допекла. І втік чорт. А цей щось там примовив і пана «вилікував». І великі гроші взяв. Та й уже добре він жив, а Марія пропала в ямі.</p>
	<!-- ─────────────────────────── ПРИМІТКИ  ПОЧАТОК ─────────────────────────── -->
	<footer class="article__footer">
		<div class="article__footnotes">
			<p><sup>*</sup> Фія́кір — бричка.</p>
		</div>
		<div class="article__source">
			<p><a href="/Український фольклор Книги/Микола Зінчук ☼ Українські народні казки/">Українські народні казки</a>. Записав, упорядкував і літературно опрацював Микола Зінчук. © Опубліковано з дозволу правовласників.</p>
			<p>Село Старі Кути, Косівського району, Івано-Франківської області 10 лютого 1985 року Борчук Роман Михайлович (1937 року народження)</p>
		</div>
	</footer>
	<!-- ──────────────────────────── ПРИМІТКИ КІНЕЦЬ ──────────────────────────── -->
</article>

<footer class="mainFooter">
	<ul class="mainFooter__listOfLinks">
		<li><a href="/Фольклор Гуцульщини/">Фольклор Гуцульщини</a></li>
		<li><a href="/Українська міфологія/Чорт.html">Чорт в українській міфології</a></li>
	</ul>
</footer>
<!--#include virtual="/-/inc/general__page_end.inc" -->
